{
  "@id": "sfecli:kho/2007/91",
  "languageVersion": [
    {
      "@id": "sfecli:kho/2007/91/fin",
      "title_fi": [
        "28.12.2007/3377 KHO:2007:91"
      ],
      "abstract_fi": [
        "\n    Viestintävirasto oli huomattavan markkinavoiman päätöksessään asettanut teleyritykselle velvollisuuden noudattaa syrjimättömiä ehtoja tilaajayhteyttä vuokratessaan. Teleyrityksellä oli siten käyttäessään itse tiettyä palvelua velvollisuus tarjota vastaavaa palvelua vastaavin ehdoin myös kilpailevalle teleyritykselle.\n    Teleyritys oli asentanut laajakaistayhteyden valmiiksi jokaiseen sellaiseen kotipuhelinliittymään, joissa ei ollut ISDN-palvelua tai muun operaattorin laajakaistapalvelua. Teleyrityksen tarjoamaa kyseistä laajakaistapalvelua ja tilaajayhteyden kytkentää ei katsottu toisiaan vastaaviksi palveluiksi. Äänestys 4-1.\n    Viestintämarkkinalaki (393/2003) 18, 37 ja 84 §\n    \n      Kort referat på svenska\n    \n  "
      ],
      "hasFormat": {
        "@id": "sfecli:kho/2007/91/fin/txt",
        "content_fi": [
          "\n    \n      Asian aikaisempi käsittely\n      \n        Viestintäviraston päätös huomattavasta markkinavoimasta 6.2.2004 nro 593/934/2003\n      \n      Viestintävirasto on 6.2.2004 antamassaan päätöksessä katsonut, että Salon Seudun Puhelin Oy:llä on viestintämarkkinalain (393/2003) 17 §:n 1 momentissa tarkoitettu huomattava markkinavoima kiinteän puhelinverkon tilaajayhteyksien markkinoilla alueella, jolla Salon Seudun Puhelin Oy:llä oli rajoitukseton oikeus paikallisen teletoiminnan harjoittamiseen 31.12.1993 asti.\n      Viestintämarkkinalain 18 §:n nojalla Salon Seudun Puhelin Oy:lle on päätöksessä asetettu seuraavat velvollisuudet:\n      1. Velvollisuus vuokrata tilaajayhteyttä ja laitetilaa, viestintämarkkinalain 24 §\n      2. Toimitusehtojen ja hinnaston julkaisuvelvollisuus, viestintämarkkinalain 33 §\n      3. Hinnoittelua ja muita ehtoja koskevat velvollisuudet, viestintämarkkinalain 37 § ja 84 §\n      4. Velvollisuus käyttää kustannuslaskentajärjestelmää, viestintämarkkinalain 87 §\n      5. Eriyttämisvelvollisuus, viestintämarkkinalain 89 §.\n      Hinnoittelua ja muita ehtoja koskevien velvollisuuksien osalta päätöksessä on todettu, että yhtiöllä on velvollisuus hinnoitella edellä 1 kohdassa mainituista tuotteista ja palveluista perityt korvaukset siten, että korvaus on kustannussuuntautunut ja syrjimätön sekä muutoinkin noudattaa syrjimättömiä ehtoja.\n      \n        Viestintäviraston päätös huomattavasta markkinavoimasta 17.9.2004 nro 147/934/2004\n      \n      Viestintävirasto on 17.9.2004 antamassaan päätöksessä katsonut, että Salon Seudun Puhelin Oy:llä on viestintämarkkinalain 17 §:n 1 momentissa tarkoitettu huomattava markkinavoima tukkutason laajakaistapalvelujen markkinoilla alueella, jolla Salon Seudun Puhelin Oy:llä oli rajoitukseton oikeus paikallisen teletoiminnan harjoittamiseen 31.12.1993 asti.\n      Viestintämarkkinalain 18 §:n nojalla Salon Seudun Puhelin Oy:lle on päätöksessä asetettu seuraavat velvollisuudet:\n      1. Velvollisuus vuokrata teleyrityksille tämän päätöksen mukaisena tukkutason laajakaistapalveluna tilaajayhteyden siirtokapasiteettia, viestintämarkkinalain 24 §\n      2. Toimitusehtojen ja hinnaston julkaisuvelvollisuus, viestintämarkkinalain 33 §\n      3. Hinnoittelua ja muita ehtoja koskevat velvollisuudet, viestintämarkkinalain 37 ja 84 §.\n      Hinnoittelua ja muita ehtoja koskevien velvollisuuksien osalta päätöksessä on todettu, että yhtiöllä on velvollisuus hinnoitella tukkutason laajakaistapalvelusta perityt korvaukset siten, että korvaus on syrjimätön sekä muutoinkin noudattaa syrjimättömiä ehtoja.\n      \n        Elisa Oyj:n toimenpidepyyntö\n      \n      Elisa Oyj on 18.1.2006 pyytänyt Viestintävirastoa selvittämään, onko Salon Seudun Puhelin Oy toiminut viestintämarkkinalain vastaisesti HetiValmis Laajakaista -liittymien toimituksessa. Elisa Oyj katsoo, että Salon Seudun Puhelin Oy:n käyttöön ottama HetiValmis-liittymä syrjii oman DSL-laajakaistaverkon rakentaneita kilpailevia operaattoreita vaikeuttaen näiden toimintaedellytyksiä Salon Seudun Puhelin Oy:n toimialueella.\n      \n        Viestintäviraston valituksenalainen päätös 4.10.2006 nro 160/931/2006\n      \n      Viestintävirasto on valituksenalaisessa päätöksessään katsonut, ettei Salon Seudun Puhelin Oy:n tarjoamaa HetiValmis-laajakaistapalvelua voida pitää kilpailijoita syrjivänä. Viestintävirasto on lausunut päätöksessään, että jatkossa vastaavista uudistuksista tulee tiedottaa kilpailijoille riittävän aikaisin, vähintään kuusi kuukautta ennen uudistusten käyttöönottoa. Salon Seudun Puhelin Oy:n tulee edelleen tarjota kilpailijoille säänneltyjä kiinteän verkon tuotteita ja palveluita huomattavan markkinavoiman päätösten mukaisesti.\n      Viestintävirasto on todennut seuraavansa uudistuksen vaikutuksia alueen kilpailutilanteeseen ja puuttuvansa tarvittaessa esiin tuleviin säänneltyjä tuotteita koskeviin kilpailuongelmiin.\n      Viestintäviraston päätöksen perusteluina on lausuttu muun ohella seuraavaa:\n      Viestintämarkkinalain 84 §:n mukaan kustannussuuntautuneella hinnalla tarkoitetaan hintaa, joka on aiheutuneet kustannukset ja toiminnan tehokkuus huomioon ottaen kohtuullinen. Syrjimättömällä ehdolla tarkoitetaan ehtoa, joka kohtelee samanlaisessa tilanteessa olevia teleyrityksiä tasapuolisesti. Jos teleyritys käyttää itse tiettyä palvelua tai tarjoaa sitä tytäryhtiölleen tai muulle sellaiselle taholle, sen on tarjottava vastaavaa palvelua vastaavin ehdoin myös kilpailevalle teleyritykselle.\n      Teleyritys vastaa itse viestintämarkkinalain nojalla säänneltyjen tuotteiden hinnoittelun säädöstenmukaisuudesta. Lain 86 § asettaa teleyritykselle velvollisuuden osoittaa, että sen tuotteesta tai palvelusta perimä hinta on kustannussuuntautunut ja syrjimätön, kun yrityksellä on velvollisuus kustannussuuntautuneeseen tai syrjimättömään hinnoitteluun ja hinnoittelua koskeva asia on Viestintäviraston käsittelyssä.\n      \n        Viestintäviraston toimivalta\n      \n      Viestintävirasto on tutkinut Salon Seudun Puhelin Oy:n HetiValmis-laajakaistatuotetta viestintämarkkinalain 119 §:n ja 126 §:n nojalla. Viestintäviraston tehtävänä on valvoa viestintämarkkinalain ja sen nojalla annettujen säännösten noudattamista.\n      \n        Salon Seudun Puhelin Oy:n HetiValmis-laajakaista\n      \n      Salon Seudun Puhelin Oy on keväällä 2005 ryhtynyt valmistelemaan uudistusta, jonka avulla laajakaistapalveluiden toimitus asiakkaille nopeutuu huomattavasti. Uudistuksessa laajakaistayhteys asennetaan valmiiksi jokaiseen sellaiseen Salon Seudun Puhelin Oy:n kotipuhelinliittymään, joissa ei ole ISDN-palvelua tai muun operaattorin laajakaistapalvelua. Tällöin laajakaistaliittymän käyttöönotto voidaan tehdä sähköisesti tietojärjestelmän avulla yhdessä työpäivässä. Uudistuksen yhteydessä fyysistä kytkentää vaativat työt suoritetaan etukäteen ja keskitetysti, jolloin asennuskustannukset pienenevät. Laajakaistayhteydet kytketään valmiiksi Salon Seudun Puhelin Oy:n omaan laajakaistaverkkoon.\n      Salon Seudun Puhelin Oy on tarjonnut HetiValmis-laajakaistapalvelua toimialueellaan asteittain seuraavasti:- 0-alue (suurimmat taajamat) 27.10.2005 (60 % asiakkaista)- 1-alue 31.11.2005 (80 % asiakkaista)- 2-alue 30.6.2006 (100 % asiakkaista).\n      Salon Seudun Puhelin Oy tarjoaa HetiValmis-laajakaistatuotetta myös kilpaileville operaattoreille Salon Seudun Puhelin Oy:n operaattori-ADSL-tuotteen ja yläkaistan muodostamana laajakaistayhteytenä, joka on toteutettu operaattorirajapinnassa 1 GE-liitännällä. HetiValmis-laajakaistaliittymän asennusmaksu on 50 % tilaajayhteyden yläkaistan kytkentämaksusta.\n      Salon Seudun Puhelin Oy tarjoaa edelleen vuokralle myös tilaajayhteyksiä ja yläkaistaa ja tarjoaa näiden yhteyksien asennuksia hinnastonsa mukaisesti. Tilaajayhteyden tai yläkaistan kytkeminen kilpailijan omaan DSL-keskittimeen vaatii aina asentajan käynnin, mistä johtuen tilaajayhteyksien ja yläkaistojen toimitusajat ovat HetiValmis-laajakaistatuotetta pidempiä ja niistä aiheutuvat kustannukset suuremmat.\n      Elisa Oyj on rakentanut Salon Seudun Puhelin Oy:n perinteiselle toimialueelle omaa DSL-verkkoa. Laajakaistapalveluiden tarjoaminen Elisa Oyj:n oman DSL-verkon avulla edellyttää, että tilaajayhteydet kytketään Elisa Oyj:n DSL-keskittimiin. Mikäli Elisa Oyj siirtyy käyttämään HetiValmis-laajakaistatuotetta, sen DSL-verkkoon tekemät investoinnit jäävät ainakin osittain käyttämättä.\n      \n        Viestintäviraston suorittama arviointi\n      \n      HetiValmis-laajakaistapalvelun avulla loppuasiakas voi saada palvelun käyttöönsä jopa yhdessä työpäivässä. Uudistuksen yhteydessä Salon Seudun Puhelin Oy on myös ottanut käyttöön ADSL2+-tekniikkaa, jonka avulla voidaan tarjota aikaisempaa suurempia yhteysnopeuksia. Uudistus on siten merkittävästi parantanut laajakaistapalveluiden laatua ja tuonut kiistattomia hyötyjä alueen loppuasiakkaille. Salon Seudun Puhelin Oy on myös ulottanut uudistukset koko perinteiselle toimialueelleen, jolloin ne hyödyttävät keskusta-alueiden lisäksi myös harvempaan asuttuja alueita.\n      Salon Seudun Puhelin Oy tarjoaa kilpailijoille pääsyä HetiValmis-laajakaistapalveluun. Salon Seudun Puhelin Oy:ltä saatujen selvitysten mukaan HetiValmis-laajakaistapalvelua tarjotaan kilpailijoille samoin ehdoin ja hinnoin kuin yhtiön omalle palveluoperaattorille. Koska laajakaistapalvelu on valmiiksi kytketty puhelinliittymiin, palvelun avaus ei vaadi enää erillistä asentajan käyntiä, vaan palvelu voidaan avata tietojärjestelmien avulla jopa yhdessä työpäivässä. HetiValmis-laajakaistapalvelussa liittymät on valmiiksi kytketty Salon Seudun Puhelin Oy:n DSL-verkkoon. Samaa liittymää ei teknisistä syistä voida kytkeä valmiiksi useampaan DSL-verkkoon.\n      Salon Seudun Puhelin Oy tarjoaa edelleen vuokralle tilaajayhteyksiä ja yläkaistaa. Näiden säänneltyjen tuotteiden toimitusajat, -ehdot tai -hinnat eivät muuttuneet HetiValmis-laajakaistapalvelun käyttöönoton yhteydessä. Salon Seudun Puhelin Oy:n selvityksen mukaan HetiValmis-laajakaistapalvelun toimintamallin vakiinnuttua yhtiö on kuitenkin pystynyt lyhentämään myös tilaajayhteyksien ja yläkaistojen toimitusaikoja. Tilaajayhteyksien ja yläkaistojen toimitusajat ovat Salon Seudun Puhelin Oy:llä tällä hetkellä noin 2-3 viikkoa, eikä toimitusajoissa ole ollut merkittäviä eroja oman palveluoperaattorin ja ulkopuolisten palveluoperaattoreiden välillä. Salon Seudun Puhelin Oy:n toimitusajat eivät kuitenkaan ole kaikin osin toteuttaneet Viestintäviraston suositusta 304/2005 S, jonka mukaisesti tilaajayhteyden ja yläkaistan tulisi olla käytettävissä kahden viikon kuluessa tilauksen saapumisesta.\n      Tilaajayhteyksien ja yläkaistan kytkeminen Salon Seudun Puhelin Oy:n DSL-verkosta kilpailijan DSL-verkkoon edellyttää asentajan käyntiä keskuksessa tai keskittimessä. Tämän takia tilaajayhteyden ja yläkaistan asennus vie enemmän aikaa ja siitä aiheutuu suuremmat kustannukset kuin HetiValmis-laajakaistapalvelun avauksesta. Salon Seudun Puhelin Oy:n selvityksen mukaan myös yhtiön omaan käyttöön ottamissa tilaajayhteyksissä ja yläkaistoissa noudatetaan vastaavia toimitusehtoja ja -aikoja.\n      Viestintävirasto katsoo, että Salon Seudun Puhelin Oy:n tarjoamaa HetiValmis-laajakaistapalvelua ei voida pitää kilpailijoita syrjivänä. HetiValmis-laajakaistapalvelun ja tilaajayhteyksien väliset toimitusaikaerot johtuvat tuotteiden teknisen toteuttamistavan eroista. Salon Seudun Puhelin Oy:n tulee kuitenkin pyrkiä tehostamaan toimintaansa siten, että tilaajayhteyksien ja yläkaistojen toimitusajat edelleen lyhenevät eivätkä ylitä Viestintäviraston suosituksen 304/2005 S mukaista kahden viikon toimitusaikaa.\n      HetiValmis-laajakaistapalvelun avulla laajakaistapalvelu voidaan avata loppuasiakkaalle jopa yhdessä työpäivässä. Sen sijaan kilpailija, joka tarjoaa laajakaistapalveluita oman DSL-verkkonsa kautta ja vuokraa tätä tarkoitusta varten Salon Seudun Puhelin Oy:ltä tilaajayhteyksiä tai yläkaistaa, ei pysty toimittamaan loppuasiakkaalle laajakaistapalvelua yhtä nopeasti. Mikäli kilpailija siirtyy käyttämään Salon Seudun Puhelin Oy:n HetiValmis-laajakaistapalvelua, jäävät kilpailijan alueelle mahdollisesti rakentama oma DSL-verkko ja siihen tehdyt investoinnit osittain käyttämättä.\n      Uudistuksesta, joka vaikuttaa näin merkittävästi säänneltyjen tuotteiden toimitusehtoihin sekä kilpailijoiden toimintaan ja investointisuunnitelmiin, tulisi tiedottaa hyvissä ajoin ennen uudistuksen toteuttamista. Uudistusta on Viestintäviraston tiedon mukaan valmisteltu keväästä 2005 lähtien. Salon Seudun Puhelin Oy on tiedottanut uudistuksesta kilpailijoille 28.10.2005 lähetetyllä kirjeellä, jonka jälkeen Salon Seudun Puhelin Oy on neuvotellut asiasta suurimpien kilpailijoiden kanssa. Palvelu on kuitenkin otettu käyttöön jo 27.10.2005. Syrjimättömyysvelvoite edellyttää, että säänneltyjä tuotteita koskevat merkittävät muutokset annetaan yhtä aikaa tiedoksi sekä omalle palveluntarjoajalle että kilpailijoille. Kilpailijoille tulee antaa yhtäläiset mahdollisuudet sopeuttaa toimintansa muutosten edellyttämällä tavalla. Viestintävirasto katsoo, että Salon Seudun Puhelin Oy:n olisi tullut tiedottaa suunnittelemastaan uudistuksesta aikaisemmin, vähintään kuusi kuukautta ennen sen käyttöönottoa.\n      Käsittely korkeimmassa hallinto-oikeudessa\n      Elisa Oyj on valituksessaan vaatinut, että korkein hallinto-oikeus kumoaa Viestintäviraston valituksenalaisen päätöksen, vahvistaa Salon Seudun Puhelin Oy:n menettelyn syrjiväksi ja velvoittaa Salon Seudun Puhelin Oy:n tarjoamaan kilpailijoille syrjimättömästi pääsyn kiinteän puhelinverkon tilaajayhteyksiin pääsyn markkinalle. Elisa Oyj on lausunut valituksessaan muun ohella seuraavaa:\n      Salon Seudun Puhelin Oy:n toiminta ei ole ollut viestintämarkkinalain mukaista HetiValmis Laajakaista -liittymien toimituksessa, koska yhtiön noudattama toimintatapa syrjii oman DSL-laajakaistaverkon rakentaneita kilpailevia operaattoreita vaikeuttaen näiden toimintaedellytyksiä yhtiön toimialueella.\n      Viestintävirasto on päätöksessään todennut toimitusaikaerot HetiValmis -laajakaistatuotteen ja tilaajayhteyden toimittamisen välillä. Salon Seudun Puhelin Oy:n verkko-operaattori toimittaa tilaajayhteyden yhtiön palveluoperaattorille yhdessä päivässä, kun tilaajayhteyden toimitusaika omassa laajakaistaverkossa toimivalle kilpailevalle palveluoperaattorille on vähintään 2-3 viikkoa. Toimitusaikaero on poikkeuksellisen huomattava, eikä sille ole esitetty hyväksyttäviä perusteita. Toimitusaikaerot ovat vastoin Salon Seudun Puhelin Oy:n huomattavan markkinavoiman velvoitteita.\n      Toimitusviiveet kohdistuvat syrjivällä tavalla vieraisiin palveluoperaattoreihin, kuten Elisa Oyj:hin. Salon Seudun Puhelin Oy:n palveluoperaattori ja vieraat palveluoperaattorit ovat selvästi eriarvoisessa asemassa tilaajayhteyksiin pääsyn markkinoilla. Toimitusajan ollessa kriittinen kilpailutekijä Salon Seudun Puhelin Oy:n menettely HetiValmis-liittymän yhteydessä johtaa siihen, että yhtiö saa perusteetonta kilpailuetua. Syrjivän toimitustavan seurauksena kilpailijoiden mahdollisuudet laajakaistapalveluiden toimittamiseen vaikeutuvat alueella olennaisesti.\n      Toimitusajat ovat syrjimättömiä, jos toimitusaikaerot jäävät kohtuulliselle tasolle. Viestintäviraston vahvistamia 2-3 viikon eroja toimitusajoissa ei missään olosuhteissa voida pitää kohtuullisina.\n      Viestintäviraston valituksenalainen päätös on vastoin Viestintäviraston aiempaa ratkaisukäytäntöä, jonka mukaan syrjiviä ovat sellaiset järjestelyt ja menettelyt, joiden takia toimitusaika kilpaileville teleyrityksille on säännönmukaisesti pitempi kuin omalle palveluoperaattorille. Valituksenalaisessa päätöksessä on kyse eroavaisuuksista tilausprosessissa sekä tilaus- ja toimitusprosessien tehostamisesta ja kehittämisestä tilaajayhteyttä sisältämättömien laajakaistatuotteiden osalta. Kyseiset seikat Viestintävirasto on aiemmassa päätöskäytännössään todennut syrjivää käyttäytymistä indikoiviksi seikoiksi.\n      Salon Seudun Puhelin Oy:n tavoitteena on saada kilpailevat operaattorit luopumaan omasta laajakaistaverkosta pitämällä HetiValmis-liittymien ja pelkkien yläkaistatoimitusten toimitusaikaerot huomattavina. Yhtiö on käytännössä tosiasiallisesti varannut markkinan itselleen, kun se on kytkenyt koko alueen talouksille option sen verkkoon. Salon Seudun Puhelin Oy:n toimintaa on pidettävä erittäin moitittavana ottaen huomioon se, että kilpailijat ovat tehneet investointeja, jotka tehdään kyseisellä menettelyllä tyhjäksi.\n      Viestintävirasto on valituksen johdosta antamassaan lausunnossa vaatinut valituksen hylkäämistä. Viestintävirasto on lausunut muun ohella seuraavaa:\n      Salon Seudun Puhelin Oy:n toiminta HetiValmis-laajakaistapalvelun toimituksessa ei ole kilpailijoita syrjivä, vaan Salon Seudun Puhelin Oy tarjoaa HetiValmis-laajakaistapalvelua kilpailijoille samoin ehdoin ja toimitusajoin kuin yhtiön omalle palveluoperaattorille. Vertailtaessa toimitusaikaeroa Salon Seudun Puhelin Oy:n HetiValmis-laajakaistapalvelun ja tilaajayhteystuotteen välillä on huomattava, että kyse on kahden eri tuotteen toimitusaikojen vertailemisesta.\n      Nyt kyseessä olevassa tapauksessa Elisa Oyj on vuokrannut Salon Seudun Puhelin Oy:ltä tilaajayhteydet ja rakentanut omat laitteet datasiirtopalvelua varten Salon Seudun Puhelin Oy:n toimialueella, joten syrjimättömyysvelvoitetta on tarkasteltava Salon Seudun Puhelin Oy:n huomattavan markkinavoiman asemaa kiinteän puhelinverkon tilaajayhteyksien markkinoilla koskevan Viestintäviraston päätöksen 6.2.2004 nojalla.\n      Elisa Oyj:n valituksessaan viittaamissa Viestintäviraston päätöksissä on ollut kyse siitä, että huomattavan markkinavoiman asemassa oleva teleyritys ei ole toiminut viestintämarkkinalain nojalla annettujen huomattavan markkinavoiman päätösten mukaisesti toimittaessaan tukkutason laajakaistapalvelua omalle palveluyritykselle selvästi lyhyemmässä ajassa kuin ulkoisille palveluyrityksille. Kyseiset päätökset eivät liity nyt kyseessä olevaan tapaukseen, koska Salon Seudun Puhelin Oy:n HetiValmis-laajakaistapalvelun toimitusaika on sama sekä omalle palveluoperaattorille että kilpailevalle palveluoperaattorille.\n      HetiValmis-laajakaistapalvelun ja Salon Seudun Puhelin Oy:n toimittaman tilaajayhteyden toimitusaikaerot kilpailevan palveluoperaattorin käyttäessä omaa DSL-verkkoa johtuvat siitä, että tilaajayhteyden tai yläkaistan kytkeminen kilpailijan omaan DSL-keskittimeen vaatii aina asentajan käynnin, mistä johtuen tilaajayhteyksien ja yläkaistojen toimitusajat ovat HetiValmis-laajakaistatuotetta pidempiä. Samaa liittymää ei myöskään teknisesti voida kytkeä valmiiksi useampaan DSL-verkkoon.\n      Salon Seudun Puhelin Oy:n tilaajayhteyksien ja yläkaistojen toimitusajoissa ei ole ollut merkittäviä eroja oman palveluoperaattorin ja ulkopuolisten palveluoperaattoreiden välillä.\n      Salon Seudun Puhelin Oy on valituksen johdosta antamassaan selityksessä vaatinut valituksen hylkäämistä ja Elisa Oyj:n velvoittamista korvaamaan yhtiön oikeudenkäyntikulut 2 650 eurolla laillisine viivästyskorkoineen.\n      Salon Seudun Puhelin Oy toimittaa Elisa Oyj:lle tilaajayhteyden, tukkutason laajakaistatuotteen sekä HetiValmis-laajakaistapalvelun samoilla ehdoilla ja toimitusajoilla kuin itselleen. Toimitusaikaerot eri tuotteiden välillä, jotka eivät ole edes vertailukelpoisia keskenään, eivät osoita syrjivää toimintaa. HetiValmis-laajakaistatuotteen kytkennässä ei tarvitse tehdä samoja toimenpiteitä kuin tilaajayhteyden perinteisessä kytkennässä DSLAM:iin. Elisa Oyj on siten verrannut eri tuotteiden toimitusaikoja keskenään.\n      Yhdistämällä kahden huomattavan markkinavoiman markkinan tuotteet uudeksi tuotekonseptiksi Salon Seudun Puhelin Oy on pyrkinyt nopeuttamaan asiakkaiden laajakaistayhteystoimituksia ja alentamaan toiminnan aiheuttamia kustannuksia. Toimintamallilla asiakkaat ja kilpailevat teleyritykset ovat saaneet kiistattomia hyötyjä. Kilpailevan teleyrityksen ottaessa käyttöön Salon Seudun Puhelin Oy:n tarjoaman HetiValmis-laajakaistatukkutuotteen, tämä saa vastaavat hyödyt tuotteesta kuin Salon Seudun Puhelin Oy:kin. HetiValmis-laajakaistatuote vastaa viestintämarkkinalain 24 §:n 1 momentin 3 kohdan mukaista tilaajayhteyden siirtokapasiteettia rinnakkaiskäyttöä varten.\n      Elisa Oyj:n tai kenen tahansa muun kilpailijan vuokratessa pelkkää tilaajayhteyttä, joka kytketään Elisa Oyj:n tai muun kilpailijan DSLAM:iin, Salon Seudun Puhelin Oy on valmis neuvottelemaan toimintamallista, jossa Elisa Oyj:llä tai muulla kilpailijalla on mahdollisuus käyttää omia asentajiaan kytkennän suorittamiseksi ja saada tilaajayhteystuotteen kytketyksi lähes niin nopeasti kuin Elisa Oyj:n tai muun kilpailijan asentajat sen itse tekevät.\n      Elisa Oyj on Viestintäviraston lausunnon ja Salon Seudun Puhelin Oy:n selityksen johdosta antamassaan vastaselityksessä muun ohella lausunut, että tilaajayhteystuote ja laajakaistatukkutuote muodostavat molemmat omat markkinansa. Tässä tapauksessa syrjimättömyysvelvoitetta tarkastellaan Salon Seudun Puhelin Oy:n huomattavan markkinavoiman asemaa kiinteän puhelinverkon tilaajayhteyksiin pääsyn markkinoilla koskevan päätöksen 6.2.2004 nojalla. Salon Seudun Puhelin Oy toimittaa yläkaistatuotetta eri toimitusajalla HetiValmis-laajakaistapalvelunsa yhteydessä kuin esimerkiksi Elisa Oyj:n vuokratessa yhtiöltä vastaavan yläkaistatuotteen.\n      Korkeimman hallinto-oikeuden ratkaisu\n      Korkein hallinto-oikeus on tutkinut asian.\n      Viestintävirasto on 6.2.2004 antamassaan päätöksessä katsonut, että Salon Seudun Puhelin Oy:llä on viestintämarkkinalain (393/2003) 17 §:n 1 momentissa tarkoitettu huomattava markkinavoima kiinteän puhelinverkon tilaajayhteyksien markkinoilla alueella, jolla Salon Seudun Puhelin Oy:llä oli rajoitukseton oikeus paikallisen teletoiminnan harjoittamiseen 31.12.1993 asti.\n      Viestintävirasto on päätöksessään viestintämarkkinalain 18, 37 ja 84 §:n nojalla asettanut Salon Seudun Puhelin Oy:lle muun ohella velvollisuuden hinnoitella päätöksen kohdassa 1 mainituista tuotteista ja palveluista perityt korvaukset siten, että korvaus on syrjimätön sekä muutoinkin noudattaa syrjimättömiä ehtoja.\n      Viestintävirasto on 17.9.2004 antamassaan päätöksessä katsonut, että Salon Seudun Puhelin Oy:llä on viestintämarkkinalain 17 §:n 1 momentissa tarkoitettu huomattava markkinavoima tukkutason laajakaistapalvelujen markkinoilla alueella, jolla Salon Seudun Puhelin Oy:llä oli rajoitukseton oikeus paikallisen teletoiminnan harjoittamiseen 31.12.1993 asti.\n      Viestintävirasto on päätöksessään viestintämarkkinalain 18, 37 ja 84 §:n nojalla asettanut Salon Seudun Puhelin Oy:lle muun ohella velvollisuuden hinnoitella tukkutason laajakaistapalvelusta perityt korvaukset siten, että korvaus on syrjimätön sekä muutoinkin noudattaa syrjimättömiä ehtoja.\n      Viestintämarkkinalain 84 §:n 2 momentin mukaan syrjimättömällä ehdolla tarkoitetaan ehtoa, joka kohtelee samanlaisessa tilanteessa olevia teleyrityksiä tasapuolisesti. Jos teleyritys käyttää tiettyä palvelua itse tai tarjoaa sitä tytäryhtiölleen tai muulle sellaiselle taholle, sen on tarjottava vastaavaa palvelua vastaavin ehdoin myös kilpailevalle teleyritykselle. Viestintämarkkinalakia koskevassa hallituksen esityksessä HE 112/2002 vp on pykälän yksityiskohtaisissa perusteluissa muun ohella lausuttu, että kilpailevaa teleyritystä ei tule asettaa palvelun tarjontaa koskevissa ehdoissa erilaiseen asemaan esimerkiksi palvelun toimitusajan tai palvelun tason suhteen.\n      HetiValmis-laajakaistapalvelua varten Salon Seudun Puhelin Oy on asentanut laajakaistayhteyden valmiiksi jokaiseen sellaiseen Salon Seudun Puhelin Oy:n kotipuhelinliittymään, joissa ei ole ISDN-palvelua tai muun operaattorin laajakaistapalvelua. Toimintamalli on poikennut tavanomaisesta laajakaistayhteyden muodostamisesta, jossa teleyritys ryhtyy asennustöihin vasta loppukäyttäjältä tai toiselta teleyritykseltä tilauksen saatuaan. Menettelyllä on pyritty sekä alentamaan kytkentäkustannuksia että nopeuttamaan laajakaistapalvelun toimittamista asiakkaalle. Viestintäviraston päätöksessä on todettu, että HetiValmis-laajakaistapalvelun ja tilaajayhteyksien väliset toimitusaikaerot johtuvat tuotteiden teknisen toteuttamistavan eroista ja että samaa liittymää ei teknisistä syistä voida kytkeä valmiiksi useampaan DSL-verkkoon. Asiassa ei ole siten osoitettu, että HetiValmis-laajakaistapalvelu ja tilaajayhteyden kytkentä voitaisiin katsoa viestintämarkkinalain 84 §:n 2 momentin tarkoittamiksi toisiaan vastaaviksi palveluiksi eikä näin ollen Salon Seudun Puhelin Oy:llä ole kyseisen säännöksen nojalla velvollisuutta tarjota tilaajayhteyden kytkentää samalla toimitusajalla kuin HetiValmis-laajakaistapalvelua.\n      Asiassa esitetyn selvityksen perusteella Salon Seudun Puhelin Oy on tarjonnut sekä HetiValmis-laajakaistapalvelua että tilaajayhteyksien kytkentää Elisa Oyj:lle vastaavin ehdoin kuin omalle palveluoperaattorilleen. Salon Seudun Puhelin Oy:n ei voida siten katsoa menetelleen Elisa Oyj:tä syrjivästi sille tilaajayhteyksiä toimittaessaan.\n      Edellä mainittujen seikkojen vuoksi korkein hallinto-oikeus hylkää Elisa Oyj:n valituksen.\n      Ottaen huomioon hallintolainkäyttölain 74 §:n 1 momentin korkein hallinto-oikeus velvoittaa Elisa Oyj:n korvaamaan Salon Seudun Puhelin Oy:n oikeudenkäyntikulut korkeimmassa hallinto-oikeudessa kohtuulliseksi katsotulla 800 eurolla viivästyskorkoineen, joka määräytyy korkolain 4 §:n 1 momentissa (340/2002) tarkoitetun korkokannan mukaisesti siitä lukien, kun kuukausi on kulunut tämän korkeimman hallinto-oikeuden päätöksen antamisesta.\n      Asian ovat ratkaisseet hallintoneuvokset Ahti Rihto, Niilo Jääskinen, Irma Telivuo, Anne E. Niemi ja Heikki Harjula. Asian esittelijä Anne Nenonen.\n      Eri mieltä olleen hallintoneuvos Niilo Jääskisen äänestyslausunto:\n      \"Viestintävirasto on 6.2.2004 antamassaan kiinteän puhelinverkon tilaajayhteyksiin pääsyn markkinoita koskevassa huomattavan markkinavoiman päätöksessään asettanut viestintämarkkinalain 18, 37 ja 84 §:n nojalla Salon Seudun Puhelin Oy:lle velvollisuuden noudattaa syrjimättömiä ehtoja tilaajayhteyttä vuokratessaan.\n      Viestintämarkkinalain 84 §:n 2 momentin mukaan syrjimättömällä ehdolla tarkoitetaan ehtoa, joka kohtelee samanlaisessa tilanteessa olevia teleyrityksiä tasapuolisesti. Jos teleyritys käyttää tiettyä palvelua itse tai tarjoaa sitä tytäryhtiölleen tai muulle sellaiselle taholle, sen on tarjottava vastaavaa palvelua vastaavin ehdoin myös kilpailevalle teleyritykselle.\n      Asiassa esitetyn selvityksen perusteella katson, että HetiValmis-laajakaistapalveluun sisältyvän tilaajayhteyden kytkentä ja kilpailevan teleyrityksen laajakaistapalvelujen tarjoamiseksi vuokraaman tilaajayhteyden kytkentä kyseisen operaattorin DSL-verkkoon ovat viestintämarkkinalain 84 §:n 2 momentin tarkoittamia toisiaan vastaavia palveluja. Mainitun säännöksen tarkoittama syrjimättömien ehtojen noudattamista koskeva velvollisuus edellyttää, että Salon Seudun Puhelin Oy huomattavan markkinavoiman omaavana teleyrityksenä järjestää asennuspalvelunsa ja siihen osoitetun asentajakapasiteetin niin, että Elisa Oyj:n vuokraama tilaajayhteys Elisa Oyj:n DSL-verkkoon voidaan asentaa olennaisesti vastaavassa ajassa kuin millä se toimittaa HetiValmis-laajakaistapalvelua.\n      Viestintäviraston päätöksessä todetun mukaisesti Salon Seudun Puhelin Oy:n toimitusajat ovat merkittävästi poikenneet edellä mainittujen toisiaan vastaavien palvelujen osalta. Ehtojen syrjimättömyyttä koskevan vaatimuksen vastaista on, että Salon Seudun Puhelin Oy ei ole HetiValmis-laajakaistapalvelun käyttöön ottaessaan huolehtinut siitä, että myös tilaajayhteyden kytkentä kilpaileville teleyrityksille suoritetaan HetiValmis-laajakaistapalvelun toimittamista vastaavassa ajassa, vaan on asettanut toimitusaikojen osalta oman palveluoperaattorinsa kilpailevia teleyrityksiä parempaan asemaan. Salon Seudun Puhelin Oy on siten menetellyt sille viestintämarkkinalain 18, 37 ja 84 §:n nojalla asetetun syrjimättömien ehtojen noudattamista koskevan velvollisuuden vastaisesti.\n      Tämän vuoksi kumoan Viestintäviraston päätöksen ja palautan asian Viestintävirastolle uudelleen käsiteltäväksi.\"\n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "2007-12-28"
  ],
  "judgmentNumber": [
    "91"
  ],
  "subject": [
    "http://data.finlex.fi/common/Hallinto-oikeus"
  ],
  "creator": [
    "http://data.finlex.fi/common/KHO"
  ],
  "isVersionOf": [
    "ECLI:FI:KHO:2007:91"
  ],
  "year": [
    "2007"
  ],
  "description": [
    "http://data.finlex.fi/voc/kho/fin/9873ecda",
    "http://data.finlex.fi/voc/kho/fin/5fe5ad84",
    "http://data.finlex.fi/voc/kho/fin/cda9a5ff",
    "http://data.finlex.fi/voc/kho/fin/d4abaf47",
    "http://data.finlex.fi/voc/kho/fin/355529a8",
    "http://data.finlex.fi/voc/kho/fin/b448a3c8",
    "http://data.finlex.fi/voc/kho/fin/0d16fe8e",
    "http://data.finlex.fi/voc/kho/fin/5d9dc336",
    "http://data.finlex.fi/voc/kho/fin/96cd8b2a"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}