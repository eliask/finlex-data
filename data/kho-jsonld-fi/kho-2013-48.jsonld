{
  "@id": "sfecli:kho/2013/48",
  "languageVersion": [
    {
      "@id": "sfecli:kho/2013/48/fin",
      "title_fi": [
        "22.3.2013/997 KHO:2013:48"
      ],
      "abstract_fi": [
        "\n    \n      A oli menetellyt ylioppilastutkintolautakunnan antamien määräysten vastaisesti jättäessään matkapuhelimen taskuunsa ylioppilaskoetilaisuuden ajaksi. Arvioitaessa hänen menettelynsä moitittavuutta ylioppilastutkinnon järjestämisestä annetun lain 11 §:n 1 momentin kannalta oli otettava huomioon myös koulun menettely koetilaisuuden järjestämisessä. Koetilaisuudessa, jossa A:lla oli ollut matkapuhelin hallussaan, kokelaita ei ollut muistutettu matkapuhelimen hallussapitoa koskevasta kiellosta, vaikka tästä ylioppilastutkintolautakunnan ohjeiden mukaan olisi tullut muistuttaa. Näissä oloissa A:n menettelyä ei ollut pidettävä sillä tavoin edellä mainitun lain 11 §:n 1 momentin vastaisena, että A:n oli tullut menettää oikeutensa osallistua kokeisiin ja hänen koesuorituksensa oli tullut keväällä 2012 kokonaan hylätä. Äänestys 4-1.\n    \n    \n      Lukiolaki 18 b § 1 ja 2 momentti Laki ylioppilastutkinnon järjestämisestä 11 § 1 momentti Ylioppilastutkintolautakunnan yleiset määräykset ja ohjeet 11.12.2009\n    \n    \n      Kort referat på svenska\n    \n  "
      ],
      "hasFormat": {
        "@id": "sfecli:kho/2013/48/fin/txt",
        "content_fi": [
          "\n    \n      Päätös, josta valitetaan\n      Hämeenlinnan hallinto-oikeus 13.8.2012 nro 12/0460/3\n    \n    \n      Asian aikaisempi käsittely\n      Lukion rehtori on 13.2.2012 päättänyt, että vilpillisen toiminnan takia A menettää oikeuden osallistua kevään 2012 ylioppilaskirjoituksiin. Äidinkielen koe ja kevään 2012 muut A:n kokeet katsotaan hylätyiksi.\n    \n    \n      Käsittely hallinto-oikeudessa\n      A on vaatinut, että rehtorin päätös kumotaan ja hänelle palautetaan ylioppilaskirjoitusmaksut niiden kirjoitusten osalta, jotka jäivät häneltä kevään 2012 ylioppilaskirjoituksissa rehtorin päätöksen takia kirjoittamatta.\n      A:lla oli 10.2.2012 jäänyt käsipuhelin vahingossa taskuun ylioppilaskirjoitusten ajaksi. Hän ei käyttänyt puhelinta, eikä hänellä ollut tarkoitus käyttää sitä. Kyseessä oli puhdas vahinko eikä tahallinen vilppi. A ei edes muistanut, että puhelin oli hänen taskussaan ennen kuin se soi kello 13.30. Tämän seurauksena hän menetti kokonaan oikeutensa osallistua kevään 2012 ylioppilaskirjoituksiin.\n      Ylioppilastutkintolautakunnan määräykset asiasta ovat kohtuuttomat. Erityisen kohtuutonta on hylätä tutkintokerta kokonaan. Käsipuhelin oli jäänyt A:n taskuun täysin vahingossa, koska hän oli jännittynyt ylioppilaskirjoitusten alkamisesta. Jälkeenpäin A on kuullut, että lukion kaikissa muissa kirjoitussaleissa oli puhelinasiasta vielä muistutettu ennen kirjoitusten alkua. Salissa, jossa A kirjoitti, asiasta ei muistutettu.\n      Rehtori on antanut lausunnon.\n      A on antanut selityksen.\n    \n    \n      Hallinto-oikeuden ratkaisu\n      Hallinto-oikeus on kumonnut rehtorin päätöksen. Ilmoittautuminen niihin kokeisiin, joihin A on jäänyt rehtorin päätöksen jälkeen osallistumatta, ovat mitätöityneet hakemuksetta ja koekohtaiset maksut on palautettava hänelle.\n      Hallinto-oikeus on perustellut päätöstään seuraavasti:\n      \n        Sovellettavat säännökset\n      \n      Lukiolain 18 b §:n 1 momentin mukaan ylioppilastutkintolautakunta vastaa ylioppilastutkinnon johtamisesta, järjestämisestä ja toimeenpanosta. Mainitun lain 18 b §:n 2 momentin mukaan ylioppilastutkintolautakunta antaa määräyksiä kokeiden sisällöstä, koejärjestelyistä ja kokeiden arvostelusta.\n      Ylioppilastutkinnon järjestämisestä annetun lain 11 §:n 1 momentin mukaan kokelas, joka syyllistyy vilpilliseen menettelyyn tai vilpin yritykseen taikka avustaa siinä tai muutoin törkeästi rikkoo järjestystä, menettää oikeutensa osallistua kokeisiin kyseisenä tutkintokertana. Kokeet, joihin kokelas on samalla tutkintokerralla ilmoittautunut, katsotaan hylätyiksi.\n      Pykälän 2 momentin mukaan ennen 1 momentissa tarkoitetun seuraamuksen määräämistä kokelaalle on ilmoitettava, mistä teosta häntä epäillään, häntä on kuultava todistajan läsnä ollessa ja asiasta on hankittava muu tarpeellinen selvitys. Päätös on annettava todisteellisesti tiedoksi kokelaalle, jota se koskee.\n      Pykälän 3 momentin mukaan päätöksen 1 momentissa tarkoitetussa asiassa tekee lukion rehtori.\n      \n        Esitetty selvitys\n      \n      Ylioppilastutkintolautakunnan yleisten määräysten ja ohjeiden (11.12.2009) kohdan 1.8 mukaan matkapuhelimet ja muut elektroniset laitteet, paitsi lautakunnan sallimat apuvälineet, ovat kiellettyjä. Niiden tuominen koetiloihin on lautakunnan määräysten vastaista. Rehtorin tai valvojan tulee koetilaisuuden alkaessa muistuttaa kokelaita siitä, että mainittujen laitteiden tuominen koetiloihin on kiellettyä.\n      Rehtori on antamassaan lausunnossa todennut, että ylioppilastutkintolautakunnan ohjeiden mukaan matkapuhelinten tuominen koetiloihin on lautakunnan määräysten vastaista. Ohjeissa ei oteta kantaa siihen onko kyseessä tahallinen vai tahaton teko. Rehtori ei näe A:n tapauksessa mitään syytä olettaa, että kyseessä olisi ollut tahallinen teko. Salissa, jossa A suoritti ylioppilaskirjoitusta, ei poikkeuksellisesti ollut ennen koetilaisuutta muistutettu siitä, ettei kenelläkään ole puhelinta taskussa. Kaikki kokelaat kuitenkin tietävät, että puhelimen tuominen saliin on kiellettyä ja tästä on maininta myös koulun tiedotteessa ylioppilaskirjoituksiin osallistuville. Rehtorin mukaan kyseessä on selvästi ollut A:n unohdus, jonka A valituksessaan itsekin toteaa.\n      \n        Oikeudellinen arviointi\n      \n      Ylioppilaskirjoituksiin osallistuville oppilaille annettujen ohjeiden mukaan muun muassa matkapuhelimen tuominen saliin lasketaan vilpiksi. Asiassa on kiistatonta, että A on rikkonut tätä ohjetta jättäessään matkapuhelimen taskuunsa ylioppilaskirjoitusten ajaksi. A ei kuitenkaan ole käyttänyt puhelinta, eikä hänen ole väitettykään toimineen tahallisesti tuodessaan matkapuhelimen koetilaisuuteen.\n      Ylioppilastutkintolautakunnan ohjeissa todetaan, että rehtorin tai valvojan tulee koetilaisuuden alkaessa muistuttaa kokelaita siitä, että muun muassa matkapuhelimen tuominen koetiloihin on kiellettyä. Rehtori on lausunnossaan todennut, että salissa, jossa A suoritti ylioppilaskirjoitusta, ei poikkeuksellisesti ollut ennen koetilaisuutta muistutettu siitä, ettei kenelläkään ole puhelinta taskussa. Vaikka koulun tiedotteessa ylioppilaskirjoituksiin osallistuville on mainittu, että saliin tuotu kännykkä lasketaan kokeessa vilpiksi, olisi siitä ylioppilastutkintolautakunnan ohjeiden mukaan tullut muistuttaa myös koetilaisuuden alkaessa. Kun näin ei ole menetelty, ei A:n voida katsoa toimineen ylioppilastutkinnon järjestämisestä annetun lain 11 §:ssä ja ylioppilastutkintolautakunnan yleisten määräysten ja ohjeiden 1.8 kohdassa tarkoitetulla tavalla vilpillisesti. Rehtorin päätös tulee näin ollen kumota.\n      \n        Hallinto-oikeuden soveltamat oikeusohjeet\n      \n      Perusteluissa mainittujen lisäksi Laki ylioppilastutkinnon järjestämisestä 15 § 4 momentti\n      \n        Asian ovat ratkaisseet hallinto-oikeuden jäsenet Maija-Liisa Marttila, Reima Nieminen ja Riitta Jokinen. Esittelijä Anna Mähönen.\n      \n    \n    \n      Käsittely korkeimmassa hallinto-oikeudessa\n      Ylioppilastutkintolautakunta on valituksessaan vaatinut, että hallinto-oikeuden päätös kumotaan.\n      Ylioppilastutkintolautakunta (myöhemmin lautakunta) on toteuttanut lukiolain ja ylioppilastutkinnon järjestämisestä annetun lain määräyksiä laatimalla ylioppilastutkinnon suorittamista koskevat yksityiskohtaiset määräykset (11.12.2009) lukion rehtoreiden, opettajien ja opiskelijoiden käyttöön. Ne ovat myös kaikkien nähtävillä ylioppilastutkintolautakunnan verkkosivuilla. Lautakunnan antamien yleisten määräysten ja ohjeiden kohta 1.8 käsittelee vilppiä ja tutkintojärjestyksen rikkomista.\n      Määräyksen mukaan rehtorin tulee tarkoin selvittää kokelaille ennen tutkintoa, mitä seuraamuksia vilpillisestä menettelystä, vilpin yrittämisestä tai tutkintojärjestyksen törkeästä rikkomisesta on. Jotta tilaisuus vilppiin olisi tutkinnon kokeissa mahdollisimman vähäinen, tulee rehtorin kiinnittää asiaan vakavaa huomiota suunnitellessaan tutkinnon toimeenpanoa koulussa. Määräyksen lopussa todetaan, että matkapuhelinten ja muiden elektronisten laitteiden tuominen koetilaan on ehdottomasti kielletty. Kielto ei koske lautakunnan erikseen sallimia apuvälineitä.\n      Lukiot voivat näiden ohjeiden pohjalta lisäksi laatia vielä tarkemmat ohjeet, joiden tulee pohjautua lautakunnan määräyksiin. Kyseisen lukion opinto-oppaassa on annettu kokelaille erikseen ohjeita koetilanteeseen valmistautumista varten. Opinto-oppaassa kerrotaan matkapuhelimen tuomisesta koetilanteeseen seuraavasti: \"Kokeeseen ei saa tuoda esim. lompakkoa tai käsipuhelinta (puhelimia ja lompakkoja varten on kännykkäparkki, käsipuhelimen tuonti koetilaisuuteen on vilppi, jonka seurauksena kokelaan kaikki ko. tutkintokerran suoritukset mitätöidään).\"\n      Kyseisen lukion abiturienteille on lisäksi jaettu erillinen tiedote, jossa todetaan seuraavaa: \"Vilpiksi lasketaan saliin tuotu kännykkä. Vilpilliseen menettelyyn suhtaudutaan erittäin ankarasti, kokeesi mitätöidään ja menetät kyseisen koekerran ja valmistuminen lykkääntyy.\"\n      Ylioppilaskokeisiin osallistuvalta voidaan edellyttää kypsyyttä ymmärtää annetut määräykset ja huolehtia itse niiden noudattamisesta. Matkapuhelimen tuominen tutkintoon on tutkintojärjestyksen törkeä rikkominen tai vilpin yritys, josta rehtori on tehnyt päätöksen A:ta kuultuaan noudattaen lautakunnan antamia määräyksiä.\n      Suomalainen ylioppilastutkinto on massatutkinto, johon osallistuu vuosittain lähes 80 000 kokelasta kahden eri tutkintokerran aikana. Suoritettavien kokeiden vuosittainen määrä on noin 200 000 kappaletta. Lautakunnan on kaikessa toiminnassaan pyrittävä kokelaiden oikeudenmukaiseen ja tasapuoliseen kohteluun. Ylioppilastutkinnon suorittamiseksi laadittujen valtakunnallisten määräysten noudattamisen taustalla on kokelaiden yhdenvertaisen kohtelun vaatimus.\n      Lähes jokaisella suomalaisella on käytössään matkapuhelin. Valtaosa nuorten käyttämistä matkapuhelimista on nykyään niin sanottuja älypuhelimia, eli niiden avulla on mahdollista saada nopeasti yhteys internetiin. Älypuhelimen avulla on mahdollisuus saada tietoja helpommin ja nopeammin kuin perinteisten matkapuhelimien, joissa puheen lisäksi ainoa viestintämahdollisuus on tekstiviesti.\n      Nuorille matkapuhelimen käyttö on jokapäiväinen asia, ja laajat käyttömahdollisuudet saattavat houkutella vilppiin ylioppilastutkinnossa. Tästä syystä lautakunta on katsonut välttämättömäksi muistuttaa määräyksissä ja ohjeissa erikseen nimenomaan matkapuhelinten mukanaolosta, vaikka muidenkin henkilökohtaisten tavaroiden mukaan ottaminen kokeeseen on kiellettyä. Osallistujien yhdenvertaisen kohtelun takia kaikkia osallistujia on kohdeltava samalla tavalla, sillä jälkikäteen on mahdotonta todeta, onko puhelin jäänyt taskuun vahingossa vai tarkoituksella.\n      Kokelailla on mahdollisuus käydä kokeen aikana WC:ssä valvojan saattamana, mutta valvojan odottaessa ulkopuolella. Mikäli kokelaille sallitaan matkapuhelimen mukanaolo nykymuotoisessa kokeessa, houkutus sen hyödyntämiseen esimerkiksi WC-käynnin yhteydessä on erittäin suuri. Tällaisessa tilanteessa toisen kokelaan on myös todettu yrittäneen vilppiä matkapuhelinta käyttäen ylioppilastutkinnon matematiikan kokeessa vuonna 2007.\n      Vastaavia mahdollisia vilpin yrityksiä ja vilppitapauksia on vuosittain eri koekerroilla. Eri hallinto-oikeudet ovat tehneet nyt kysymyksessä olevan tapauksen kanssa samanlaisissa asioissa erilaisia päätöksiä. Lautakunta pitää tärkeänä ylioppilastutkinnon kaltaisen massakokeen onnistumisen kannalta oppilaiden yhdenvertaista kohtelua sekä ennalta kerrottujen sääntöjen ja määräysten noudattamista kaikilta.\n      A on antanut selityksen.\n      A:n saama rangaistus on kohtuuton, koska kysymyksessä oli puhdas vahinko. Lisäksi asiaa arvioitaessa on otettava huomioon, että muissa kirjoitussaleissa oli puhelinasiasta vielä muistutettu, mutta siinä salissa, jossa A kirjoitti, näin ei ollut toimittu. Jos muistutus olisi tehty, A:n puhelin ei olisi unohtunut taskuun. Rehtori on antamassaan lausunnossa todennut, että hän ei näe mitään syytä olettaa, että kysymyksessä olisi ollut tahallinen teko ja että varmistus siitä, ettei kenelläkään ollut puhelinta mukana, jäi tekemättä. Keväällä 2012 kyseisessä lukiossa ei myöskään ollut kännykkäparkkia käytössä, kuten on ollut aiempina vuosina.\n      Ylioppilastutkintolautakunta on antanut vastaselityksen.\n    \n    \n      Korkeimman hallinto-oikeuden ratkaisu\n      Korkein hallinto-oikeus on tutkinut asian. Valitus hylätään. Hallinto-oikeuden päätöksen lopputulosta ei muuteta.\n      \n        Perustelut\n      \n      Lukiolain 18 b §:n 1 momentin mukaan ylioppilastutkintolautakunta vastaa ylioppilastutkinnon johtamisesta, järjestämisestä ja toimeenpanosta. Mainitun lain 18 b §:n 2 momentin mukaan ylioppilastutkintolautakunta antaa määräyksiä kokeiden sisällöstä, koejärjestelyistä ja kokeiden arvostelusta.\n      Ylioppilastutkinnon järjestämisestä annetun lain 11 §:n 1 momentin mukaan kokelas, joka syyllistyy vilpilliseen menettelyyn tai vilpin yritykseen taikka avustaa siinä tai muutoin törkeästi rikkoo järjestystä, menettää oikeutensa osallistua kokeisiin kyseisenä tutkintokertana. Kokeet, joihin kokelas on samalla tutkintokerralla ilmoittautunut, katsotaan hylätyiksi.\n      Ylioppilastutkintolautakunnan lukiolain 18 b §:n 2 momentin nojalla antamien yleisten määräysten ja ohjeiden (11.12.2009) kohdan 1.8 mukaan matkapuhelimet ja muut elektroniset laitteet, paitsi lautakunnan sallimat apuvälineet, ovat kiellettyjä. Niiden tuominen koetiloihin on lautakunnan määräysten vastaista. Rehtorin tai valvojan tulee koetilaisuuden alkaessa muistuttaa kokelaita siitä, että mainittujen laitteiden tuominen koetiloihin on kiellettyä.\n      Asiassa on kysymys siitä, onko A rikkonut ylioppilastutkinnon järjestämisestä annettuja määräyksiä ja ohjeita sillä tavoin, että hän on menettänyt oikeutensa osallistua kokeisiin kyseisenä tutkintokertana.\n      Ylioppilastutkintolautakunnan yleisten määräysten ja ohjeiden mukaan matkapuhelimen tuominen koetilaisuuteen on kiellettyä. A on menetellyt ylioppilastutkintolautakunnan määräysten vastaisesti jättäessään matkapuhelimen taskuunsa koetilaisuuden ajaksi. Arvioitaessa hänen menettelynsä moitittavuutta ylioppilastutkinnon järjestämisestä annetun lain 11 §:n 1 momentin kannalta on otettava huomioon myös koulun menettely koetilaisuuden järjestämisessä. Koetilaisuudessa, jossa A:lla on ollut matkapuhelin hallussaan, kokelaita ei ollut muistutettu matkapuhelimen hallussapitoa koskevasta kiellosta, vaikka tästä edellä mainittujen ohjeiden mukaan olisi tullut muistuttaa. Näissä oloissa A:n menettelyä ei ole pidettävä sillä tavoin edellä mainitun lain 11 §:n 1 momentin vastaisena, että A:n on tullut menettää oikeutensa osallistua kokeisiin ja hänen koesuorituksensa on tullut keväällä 2012 kokonaan hylätä. Tämän vuoksi hallinto-oikeuden päätöksen lopputulosta, jolla rehtorin päätös on kumottu, ei ole syytä muuttaa.\n      Asian ovat ratkaisseet hallintoneuvokset Irma Telivuo, Eija Siitari-Vanne, Alice Guimaraes-Purokoski, Outi Suviranta ja Janne Aer. Asian esittelijä Virpi Ikkelä.\n    \n    \n      Äänestyslausunto\n      Eri mieltä olleen hallintoneuvos Outi Suvirannan äänestyslausunto:\n      \"Hyväksyn valituksen. Kumoan hallinto-oikeuden päätöksen ja saatan rehtorin päätöksen voimaan.\n      \n        Perustelut\n      \n      Lukiolain 18 b §:n 1 momentin mukaan ylioppilastutkintolautakunta vastaa ylioppilastutkinnon johtamisesta, järjestämisestä ja toimeenpanosta. Mainitun lain 18 b §:n 2 momentin mukaan ylioppilastutkintolautakunta antaa määräyksiä kokeiden sisällöstä, koejärjestelyistä ja kokeiden arvostelusta.\n      Ylioppilastutkinnon järjestämisestä annetun lain 11 §:n 1 momentin mukaan kokelas, joka syyllistyy vilpilliseen menettelyyn tai vilpin yritykseen taikka avustaa siinä tai muutoin törkeästi rikkoo järjestystä, menettää oikeutensa osallistua kokeisiin kyseisenä tutkintokertana. Kokeet, joihin kokelas on samalla tutkintokerralla ilmoittautunut, katsotaan hylätyiksi.\n      Ylioppilastutkintolautakunnan lukiolain 18 b §:n 2 momentin nojalla antamien yleisten määräysten ja ohjeiden (11.12.2009) kohta 1.8 koskee vilppiä ja tutkintojärjestyksen rikkomista. Siitä ilmenee muun ohella, että rehtorin tulee tarkoin selvittää kokelaille hyvissä ajoin ennen kuin he osallistuvat tutkintoon, mitä seuraamuksia on vilpillisestä menettelystä, vilpin yrityksestä tai tutkintojärjestyksen törkeästä rikkomisesta. Jotta tilaisuus vilppiin olisi tutkinnon kokeissa mahdollisimman vähäinen, tulee rehtorin kiinnittää asiaan vakavaa huomiota suunnitellessaan tutkinnon toimeenpanoa koulussa. Matkapuhelimet ja muut elektroniset laitteet, paitsi lautakunnan sallimat apuvälineet, ovat kiellettyjä. Niiden tuominen koetiloihin on lautakunnan määräysten vastaista. Rehtorin tai valvojan tulee koetilaisuuden alkaessa muistuttaa kokelaita siitä, että mainittujen laitteiden tuominen koetiloihin on kiellettyä.\n      Lukiossa ylioppilaskokeisiin valmistautuville oli jaettu erillinen muistilista. Otsikon \"kokeeseen saapuessasi\" alla todettiin muun ohella: \"mahdollinen käsipuhelin valvojalle (jätä käsipuhelin mahdollisuuksien mukaan kotiin!)\". Otsikon \"kokeessa\" alla todettiin muun muassa: \"vilpilliseen toimintaan suhtaudutaan erittäin ankarasti, kokeesi mitätöidään ja menetät kyseisen koekerran ja valmistuminen lykkääntyy\" sekä: \"vilpiksi lasketaan saliin tuotu kännykkä\".\n      Asiassa on selvitetty, että A:lle on 10.2.2012 jäänyt matkapuhelin taskuun ylioppilaskirjoitusten ajaksi. A on etukäteen saamiensa tietojen perusteella ollut tietoinen ankarasta suhtautumisesta matkapuhelimen tuomiseen ylioppilaskirjoituksiin. Asiassa ei ole tullut esille, että A olisi käyttänyt tai suunnitellut käyttävänsä matkapuhelintaan. Puhelin oli jäänyt taskuun vahingossa. Asiassa on myös selvitetty, että koetilaisuuden alkaessa kokelaita ei ollut muistutettu matkapuhelinkiellosta siinä salissa, jossa A suoritti koettaan.\n      Tässä asiassa on arvioitava, onko A:n toimintaa näissä oloissa pidettävä ylioppilastutkinnon järjestämisestä annetun lain 11 §:n 1 momentissa tarkoitettuna tutkintojärjestyksen törkeänä rikkomisena ja onko rehtorin päätös siten ollut lainmukainen. Asiaa arvioitaessa on otettava huomioon matkapuhelimen hallussapitoon liittyvät ilmeiset mahdollisuudet vilppiin tai vilpin yritykseen, ylioppilastutkinnon koejärjestelyjä koskeva korostettu yleisen luotettavuuden ja kokelaiden yhdenvertaisen kohtelun vaatimus sekä ylioppilastutkintoon osallistuvien kokelaiden suuri määrä. Katson, että matkapuhelimen hallussapitoa ylioppilaskirjoituksissa on pidettävä tutkintojärjestyksen törkeänä rikkomisena. Se, että matkapuhelinkiellosta ei ylioppilastutkintolautakunnan antamien määräysten vastaisesti ollut muistutettu, ei muuta arviotani, koska kielto ja ankara suhtautuminen kiellon rikkomiseen on ollut kaikkien kokelaiden tiedossa ja asiaa on heille eri yhteyksissä aiemmin painotettu.\"\n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "2013-03-22"
  ],
  "judgmentNumber": [
    "48"
  ],
  "subject": [
    "http://data.finlex.fi/common/Hallinto-oikeus"
  ],
  "creator": [
    "http://data.finlex.fi/common/KHO"
  ],
  "isVersionOf": [
    "ECLI:FI:KHO:2013:48"
  ],
  "year": [
    "2013"
  ],
  "description": [
    "http://data.finlex.fi/voc/kho/fin/ea37f965",
    "http://data.finlex.fi/voc/kho/fin/e538f286",
    "http://data.finlex.fi/voc/kho/fin/a6eae44c",
    "http://data.finlex.fi/voc/kho/fin/662577e0"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}