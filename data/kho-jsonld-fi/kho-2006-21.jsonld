{
  "@id": "sfecli:kho/2006/21",
  "languageVersion": [
    {
      "@id": "sfecli:kho/2006/21/fin",
      "title_fi": [
        "4.5.2006/1037 KHO:2006:21"
      ],
      "abstract_fi": [
        "\n    Verkkotunnusta ensimmäisenä hakeneen yhtiön vaatimuksen verkkotunnuksen myöntämisestä sille katsottiin kohdistuvan Viestintäviraston päätöksiin, joilla yhtiön hakemus oli palvelujärjestelmän virhetoiminnon vuoksi jäänyt tutkimatta ja verkkotunnus oli virheellisesti myönnetty sitä toisena hakeneelle yhtiölle. Korkein hallinto-oikeus kumosi molemmat päätökset ja palautti asian Viestintävirastolle verkkotunnuksen myöntämiseksi sitä ensin hakeneelle.\n    Verkkotunnuslaki 5 § 3 mom., 7 § 1 mom. ja 18 §Laki sähköisestä asioinnista viranomaistoiminnassa 6, 8 ja 10 §Hallintolainkäyttölaki 5 ja 6 §\n    \n      Kort referat på svenska\n    \n  "
      ],
      "hasFormat": {
        "@id": "sfecli:kho/2006/21/fin/txt",
        "content_fi": [
          "\n    \n      Asian aikaisempi käsittely\n      Viestintävirasto on päätöksellään 9.12.2003 hylännyt A Oy:n vaatimuksen B Oy:lle myönnetyn verkkotunnuksen viihdeuutiset.fi myöntämisestä A Oy:lle.\n      Viraston päätöksen mukaan verkkotunnushakemukset tehdään ja maksetaan pääasiassa Viestintäviraston ylläpitämän verkkopalvelun kautta. Hakemukset käsitellään koneellisesti automaattisessa verkkotunnusjärjestelmässä. Jos haettava verkkotunnus on hakuhetkellä vapaana, järjestelmä lukitsee sen hakijalle 42 minuutiksi, jonka aikana kukaan muu ei pääse hakemaan verkkotunnusta. Lukittuminen tapahtuu heti, kun hakija on syöttänyt haettavan verkkotunnuksen verkkotunnusjärjestelmään ja vahvistanut haun. Tämän jälkeen hakija täyttää verkkotunnushakemuksen ja lopuksi maksaa verkkotunnuksen hakemisesta säädetyn maksun. Hakijalle on siten varattu lukittumisaika hakemuksen tekemistä ja verkkotunnuksen rekisteröimisestä perittävän maksun suorittamista varten. Jos verkkotunnushakemusta ei täytetä loppuun saakka tai makseta lukittumisaikana, verkkotunnus vapautuu muiden haettavaksi.\n      Verkkotunnukset maksetaan hakemisen yhteydessä joko verkkopankkimaksuna tai luottokorttimaksuna C Oy:n verkkopalvelun kautta. Maksamista varten hakuistunto siirtyy joko verkkopankkien tai C Oy:n ylläpitämään palveluun. Maksun jälkeen hakija palaa Viestintäviraston verkkotunnusjärjestelmään, joka kirjaa tiedon onnistuneesta maksutapahtumasta.\n      Maksun kirjautumisen jälkeen hakija saa näytölle ja tulostettavaksi tai sähköpostiin lähetettäväksi tiedon verkkotunnuksen myöntämisestä, jos verkkotunnukselle määritellyt nimipalvelut ovat toimintakuntoiset. Jos verkkotunnukselle määritellyissä nimipalveluissa on virhe, hakija saa välipäätöksen hakemuksen vireille tulosta ja nimipalveluiden korjaamiselle asetetusta yhden kuukauden määräajasta. Kun verkkotunnus on myönnetty, järjestelmä lähettää haltijalle sähköposti-ilmoituksen lisäksi myöntämispäätöksen kirjeenä.\n      Verkkotunnushakemuksen voi tehdä myös Viestintäviraston asiakaspalvelussa, jolloin asiakaspalveluhenkilökunta täyttää asiakkaan puolesta hakemuksen verkkotunnusjärjestelmään. Tällöin verkkotunnus maksetaan käteismaksuna Viestintäviraston asiakaspalveluun.\n      1.9.2003 käyttöön otetussa verkkotunnusjärjestelmässä on ilmennyt virhe maksutietojen välittymisessä. Uuden lain mukaisten verkkotunnusten ensimmäisten päivien hakemusruuhkan aiheuttaman voimakkaan kuormituksen vuoksi joidenkin hakemusten osalta tieto onnistuneesta maksusta ei kirjautunut järjestelmään. Tällöin verkkotunnuksen rekisteröinti jäi puutteelliseksi, ja verkkotunnus vapautui lukittumisajan jälkeen uudelleen haettavaksi. Heti virheen toteamisen jälkeen järjestelmää muutettiin siten, että se tunnistaa virheen maksutapahtumatietojen välittämisessä, jolloin rekisteröinti pystytään tarvittaessa saattamaan loppuun manuaalisesti. Verkkotunnusjärjestelmän toimittaja on tehnyt ensivaiheen korjausten jälkeen järjestelmään tarvittavat rakenteelliset korjaukset. Virhe ei ilmennyt järjestelmän lukuisissa testauksissa ennen käyttöönottoa vaan vasta ensimmäisten päivien tuotantokäytössä, kun järjestelmän kuormitus oli voimakkaimmillaan.\n      Edellä mainitun virheen vuoksi Viestintävirasto tarkasti koko rekisteröidyn verkkotunnusmassan ja siihen kohdistuneet maksutapahtumat selvittääkseen, kuinka paljon rekisteröintiyrityksiä on epäonnistunut virheen vuoksi. Maksutapahtumatietojen ja lokitietojen selvittäminen ja keskinäinen vertailu osoitti, että edellä esitetyllä tavalla epäonnistuneita rekisteröintejä on ensimmäisten päivien yli 20 000 rekisteröinnistä yhteensä 13.\n      Selvitysten valmistuttua Viestintävirasto ilmoitti 20.10.2003 verkkotunnusjärjestelmässä ilmenneestä virheestä A Oy:lle. A Oy ilmoitti 23.10.2003 Viestintävirastolle vaativansa itselleen verkkotunnusta viihdeuutiset.fi ja haluavansa asiassa valituskelpoisen päätöksen.\n      Ennen päätöksen antamista Viestintävirasto on 3.11.2003 kuullut verkkotunnuksen viihdeuutiset.fi haltijaa B Oy:tä. Yhtiö ei ole antanut kirjallista näkemystään, mutta ilmoitti puhelimitse 17.11.2003, ettei yhtiö tässä vaiheessa halua luopua verkkotunnuksesta.\n      Päätöksessä on rekisteröintitapahtumista kerrottu, että verkkotunnusjärjestelmän lokitietojen mukaan verkkotunnus viihdeuutiset.fi on lukittunut D Oy:lle 1.9.2003 kello 10.17. D Oy:stä saadun tiedon mukaan yhtiö on hakenut verkkotunnusta asiakkaalleen A Oy:lle. Verkkotunnuksen maksamisesta ei ole jäänyt merkintää verkkotunnuksen lokitietoihin, mutta C Oy:stä saadun tiedon mukaan verkkotunnus on tuolloin myös maksettu. Onnistuneesta maksusta huolimatta verkkotunnuksen tilaksi verkkotunnusjärjestelmässä on jäänyt \"lukittu\", jolloin verkkotunnus on vapautunut 42 minuutin kuluttua uudelleen haettavaksi. Verkkotunnusjärjestelmän lokitietojen mukaan verkkotunnus on lukittunut B Oy:lle (hakijana E Oy B Oy:n puolesta) 1.9.2003 kello 10.59. Verkkotunnuksen haku on viety loppuun saakka ja verkkotunnus on myönnetty hakijalle.\n      Viestintävirasto on perustellut A Oy:n vaatimusten hylkäämistä seuraavasti:\n      Verkkotunnuslain 5 §:n 3 momentissa säädetään, että jos samaa verkkotunnusta hakee useampi kuin yksi hakija, verkkotunnus myönnetään sitä ensin hakeneelle. Verkkotunnuslain 5 §:n 5 momentin mukaan verkkotunnushakemuksessa on esitettävä selvitys maksun suorittamisesta. Hallituksen esitys verkkotunnuslaiksi toteaa säännöksen yksityiskohtaisissa perusteluissa (HE 96/2002, sivu 22), että hakemus katsotaan tehdyksi vasta, kun maksu on suoritettu. Säännöksen tarkoituksena on hallituksen esityksen mukaan ehkäistä verkkotunnusten tarpeetonta, epäasiallista ja spekulatiivista rekisteröimistä ja osaltaan turvata rajoitetun tunnusavaruuden tosiasiallisia käyttömahdollisuuksia.\n      Verkkotunnus viihdeuutiset.fi on verkkotunnusjärjestelmän lokitietojen perusteella ensimmäisinä lukittunut A Oy:lle (hakijana D Oy asiakkaansa puolesta). C Oy:stä saadun maksutiedon mukaan D Oy on asiakkaansa puolesta myös maksanut verkkotunnuksesta säädetyn maksun. Verkkotunnusjärjestelmän erittäin suureen kuormitukseen liittynyt tietokantavirhe kuitenkin aiheutti sen, ettei järjestelmä toiminut oikein. Maksusta huolimatta järjestelmä jätti hakemuksen käsittelyn kesken, jolloin verkkotunnus vapautui uudelleen haettaviksi.\n      Verkkotunnuksen viihdeuutiset viihdeuutiset.fi haltija B Oy on hakenut hakuhetkellä vapaana olevaa verkkotunnusta verkkotunnuslain ja verkkotunnusjärjestelmän ohjeiden mukaisesti. Verkkotunnus on myönnetty hakijalle Viestintäviraston hallintopäätöksellä.\n      Verkkotunnuslaissa on joissakin tilanteissa annettu Viestintävirastolle mahdollisuus peruuttaa jo myönnetty verkkotunnus. Peruuttamisperusteet on tyhjentävästi lueteltu verkkotunnuslain 12 §:ssä. Muissa kuin laissa nimenomaan määritellyissä tilanteissa Viestintävirastolla ei ole oikeutta peruuttaa jo myönnettyä verkkotunnusta. Verkkotunnuslaissa ei ole säännöstä, joka oikeuttaisi Viestintäviraston peruuttamaan verkkotunnuslain mukaisesti myönnetyn verkkotunnuksen sen vuoksi, että verkkotunnusjärjestelmä on toisen hakemuksen käsittelyn aikana toiminut virheellisesti.\n      Hallintomenettelylain 26 §:n 2 momentin mukaan hallintoviranomainen ei saa korjata päätöksen asiavirhettä ilman päätöksen asianosaisen suostumusta. Verkkotunnuksen viihdeuutiset.fi haltija ei ole antanut suostumusta päätöksen muuttamiseen.\n      Verkkotunnus viihdeuutiset.fi on hallintopäätöksellä 1.9.2003 myönnetty B Oy:lle. Viestintävirastolla ei ole lakiin perustuvaa oikeutta muuttaa verkkotunnuksen viihdeuutiset.fi myöntämisestä annettua hallintopäätöstä.\n      A Oy on valittanut Viestintäviraston 9.12.2003 tekemästä päätöksestä Helsingin hallinto-oikeuteen ja vaatinut, että päätös kumotaan ja verkkotunnus viihdeuutiset.fi siirretään A Oy:lle. Tunnuksen myöntäminen B Oy:lle on tapahtunut Viestintäviraston omassa järjestelmässä olleen virheen vuoksi, mikä ilmenee Viestintäviraston omasta selvityksestä. Lisäksi Viihdeuutiset-nimi on vakiintunut A Oy:n käyttöön yli 15 vuoden aikana.\n      Viestintävirasto on antanut valituksen johdosta lausunnon, B Oy selityksen ja A Oy vastaselityksen.\n      Helsingin hallinto-oikeuden ratkaisu\n      Hallinto-oikeus on valituksenalaisella päätöksellään jättänyt valituksen tutkimatta siltä osin kuin päätöstä on vaadittu muutettavaksi Viihdeuutiset-nimen vakiintumisen perusteella. Hallinto-oikeus on muutoin hylännyt valituksen.\n      Hallinto-oikeus on perustellut päätöstään seuraavasti:\n      Viestintäviraston valituksenalaisella päätöksellä ei ole ratkaistu verkkotunnuksen sulkemis- tai peruuttamispyyntöä nimen vakiintumisen perusteella, joten hallinto-oikeus ei voi ensi asteena tutkia sellaiseksi katsottavaa vaatimusta.\n      Asiassa on selvitetty, että D Oy on A Oy:n puolesta hakenut internet-tietoverkossa olevaa hakemuslomaketta käyttäen verkkotunnusta viihdeuutiset.fi. Verkkotunnusjärjestelmän lokitietojen mukaan mainittu verkkotunnus on lukkiintunut yhtiölle 1.9.2003 klo 10.17. C Oy:ltä saadun tiedon mukaan verkkotunnusmaksu on maksettu. Viestintäviraston mukaan yhtiön hakemuksen osalta tieto onnistuneesta maksusta ei ole kirjaantunut Viestintäviraston palveluautomaatiojärjestelmään, jolloin verkkotunnus on vapautunut 42 minuutin lukkiintumisajanjälkeen uudelleen haettavaksi. Verkkotunnusjärjestelmän lokitietojen mukaan verkkotunnus on lukkiintunut B Oy:lle 1.9.2003 klo 10.59 ja yhtiölle on tämän hakemuksen perusteella myönnetty verkkotunnus viihdeuutiset.fi.\n      Viestintäviraston mukaan virheen vuoksi oli tarkastettu koko rekisteröity verkkotunnusaineisto ja maksutapahtumat ja näiden tietojen vertailun perusteella oli selvinnyt epäonnistuneita rekisteröintejä. Virasto oli ilmoittanut 20.10.2003 A Oy:lle viasta.\n      Verkkotunnuslain 5 §:n 3 momentin mukaan, jos samaa verkkotunnusta hakee useampi kuin yksi hakija, tunnus myönnetään sitä ensin hakeneelle. Pykälän 5 momentin mukaan hakemuksen käsittelemisestä on suoritettava maksu, jonka suorittamisesta on annettava selvitys hakemuksessa. Säännöksen tarkoituksena on, että vasta hakemusmaksun suorittamisella verkkotunnusta koskeva asia tulee vireille Viestintävirastossa.\n      Verkkotunnuslain 8 §:n 2 momentin mukaan verkkotunnus voidaan siirtää toiselle. Siirto tulee voimaan, kun siirron saaja on tehnyt sitä koskevan hakemuksen 5 §:n mukaisesti ja verkkotunnuksen haltija on antanut suostumuksensa siirtoon. Saman pykälän 3 momentin mukaan Viestintäviraston on siirrettävä verkkotunnus, jos siirtoa haetaan sillä perusteella, että tuomioistuin on lainvoimaisella päätöksellään vahvistanut hakijan oikeuden verkkotunnukseen.\n      Viestintävirastolle internet-tietoverkossa olevia sähköisiä hakemuslomakkeita käyttäen tehtyihin hakemuksiin sovelletaan sähköisestä asioinnista viranomaistoiminnassa annettua lakia. Kyseisen lain 8 §:n mukaan sähköinen viesti toimitetaan viranomaiselle lähettäjän omalla vastuulla. Lainkohtaa koskevan hallituksen esityksen mukaan vastuu sähköisen viestin perillemenosta on sen lähettäjällä. Tällä tarkoitetaan kuitenkin vain lähettäjän omaa toimintaa koskevaa vastuuta.\n      Saman lain 10 §:n mukaan sähköinen viesti katsotaan saapuneeksi viranomaiselle silloin, kun se on viranomaisen käytettävissä vastaanottolaitteessa tai tietojärjestelmässä siten, että viestiä voidaan käsitellä. Jos saapumisajankohdasta ei ole selvitystä sen johdosta, että viranomaisen käyttämä sähköinen tiedonsiirtomenetelmä on ollut epäkunnossa tai poissa käytöstä taikka selvitystä ei muusta vastaavasta syystä voida esittää, sähköinen viesti katsotaan saapuneeksi sinä ajankohtana, jona se on lähetetty, jos lähettämisajankohdasta voidaan esittää luotettavaa selvitystä.\n      Yhtiön hakemus verkkotunnuksen saamiseksi on jäänyt kesken hakemusmaksun välittymisessä Viestintäviraston palvelinjärjestelmässä olleen vian vuoksi. Viestintävirastonjärjestelmän lokitietojen mukaan yhtiö on hakenut ensimmäisenä verkkotunnusta viihdeuutiset.fi ja Viestintävirasto on myös selvittänyt, että yhtiö on maksutapahtumatietojen mukaan suorittanut hakemusmaksun. Yhtiön verkkotunnushakemuksen lähettämisajankohdasta on esitetty luotettavaa selvitystä. Yhtiön hakemus verkkotunnuksen viihdeuutiset.fi saamiseksi on siten katsottava saapuneeksi 1.9.2003 klo 10.17 eli ennen B Oy:n hakemusta.\n      Hallintomenettelylain 26 §:n 2 momentin mukaan hallintopäätöksessä olevaa asiavirhettä ei saa korjata asianosaisen suostumuksetta. B Oy ei ole antanut suostumusta virheen korjaamiseen.\n      Verkkotunnuksen siirtäminen verkkotunnuslain 8 §:n 2 momentin nojalla ei ole myöskään mahdollista ilman verkkotunnuksen haltijan suostumusta siirtoon. Käsiteltävänä olevan valitusasian ratkaisemisessa ei ole myöskään kysymys verkkotunnuslain 8 §:n 3 momentin tarkoittamasta tilanteesta.\n      Verkkotunnuslain 12 §:ssä on yksityiskohtaisesti säädetty verkkotunnuksen peruuttamisen edellytykset. Laissa ei ole säädetty verkkotunnuksen peruuttamisesta tilanteessa, jossa verkkotunnus on myönnetty toiselle Viestintäviraston palvelimen virheellisen toiminnan vuoksi.\n      Vaikka A Oy:n hakemus verkkotunnuksen viihdeuutiset.fi saamiseksi onkin tehty verkkotunnuslain mukaisesti ennen B Oy:n hakemusta, laissa ei ole säännöksiä, joiden perusteella Viestintäviraston päätöstä verkkotunnuksen myöntämisestä B Oy:lle voitaisiin muuttaa. Viestintävirasto ei ole myöskään menetellyt hallintomenettelylain vastaisesti. Viestintäviraston päätöksen lopputulosta ei ole syytä muuttaa.\n      Sovellettuina oikeusohjeina hallinto-oikeus on perusteluissa mainittujen lisäksi viitannut hallinto-oikeuslain 3 §:ään.\n      Käsittely korkeimmassa hallinto-oikeudessa\n      A Oy on valituksessaan vaatinut, että verkkotunnus www.viihdeuutiset.fi siirretään A Oy:lle.\n      Viestintävirasto on myöntänyt verkkotunnuksen www.viihdeuutiset.fi toiselle hakijalle, vaikka A Oy on hakenut verkkotunnusta ensimmäisenä, maksanut verkkotunnuksen ja toiminut kaikin puolin ohjeiden mukaisesti.\n      Verkkotunnuksen myöntäminen toiselle hakijalle tapahtui Viestintäviraston omassa järjestelmässä olleen virheen takia, mikä myös ilmenee Viestintäviraston omasta selvityksestä.\n      Hallinto-oikeus toteaa tapahtuneen, mutta sen mukaan laissa ei ole säännöksiä, joiden perusteella Viestintäviraston päätöstä verkkotunnuksen myöntämisestä toiselle hakijalle voitaisiin muuttaa. Asiaa ratkaistaessa hallinto-oikeudessa on toimitettu äänestys ja esitetty esittelijän eriävä mielipide. Yhtiö vaatii muutosta päätökseen äänestyslausunnossa esitetyillä perusteilla.\n      \n        Selvitykset korkeimmassa hallinto-oikeudessa\n      \n      Viestintävirasto on antanut valituksen johdosta lausunnon, jossa se on viitannut antamaansa päätökseen, hallinto-oikeudelle antamaansa lausuntoon ja hallinto-oikeuden päätökseen.\n      B Oy:lle on varattu tilaisuus selityksen antamiseen.\n      A Oy on antanut vastaselityksen, jonka mukaan verkkotunnuslakia on mahdollista tulkita siten, että järjestelmän lokitietojen ja maksutapahtumista saatujen tietojen perusteella verkkotunnus viihdeuutiset.fi olisi tullut myöntää A Oy:lle.\n      Korkeimman hallinto-oikeuden ratkaisu\n      Korkein hallinto-oikeus kumoaa hallinto-oikeuden päätöksen sekä Viestintäviraston 1.9.2003 verkkotunnuksesta tekemät päätökset ja palauttaa asian Viestintävirastolle verkkotunnuksen viihdeuutiset.fi myöntämiseksi A Oy:lle.\n      \n        Perustelut\n      \n      \n        Sovellettavat säännökset\n      \n      Suomen maatunnukseen päättyvää verkkotunnusta Internet-tietoverkkoon haetaan verkkotunnuslain (13.3.2003/228) 5 §:n 1 momentin mukaan kirjallisesti Viestintäviraston vahvistamalla lomakkeella, jossa on esitettävä hakemuksen käsittelemiseksi tarpeelliset tiedot. Hakemuksen käsittelemisestä on lain 5 §:n 5 momentin mukaan suoritettava maksu, jonka suorittamisesta on annettava selvitys hakemuksessa.\n      Verkkotunnuslain 4 §:ssä säädetään verkkotunnuksen muodosta ja sisällöstä ja lain 5 §:n 3 momentissa luetellaan ne, jotka voivat hakea verkkotunnusta. Jos samaa verkkotunnusta hakee useampi kuin yksi hakija, tunnus myönnetään lain 5 §:n 3 momentin viimeisen virkkeen mukaan sitä ensin hakeneelle.\n      Viestintäviraston velvollisuutena on lain 6 §:n 1 momentin mukaan teknisesti ja taloudellisesti tarkoituksenmukaisin menetelmin pyrkiä varmistamaan, että haettu verkkotunnus täyttää 4 §:ssä säädetyt edellytykset. Hakemusten tarkastamisessa voidaan 6 §:n 2 momentin mukaan käyttää koneellista palveluautomaatiojärjestelmää. Palveluautomaatiojärjestelmä on toteutettava siten, että verkkotunnuksen hakija voi sen avulla tarkistaa verkkotunnuksen muotoa ja sisältöä koskevien vaatimusten täyttymisen ja että hän saa tiedon niistä seuraamuksista, joita voi aiheutua virheellisten tietojen antamisesta palveluautomaatiojärjestelmän kautta.\n      Viestintäviraston on lain 7 §:n 1 momentin mukaan myönnettävä verkkotunnus, jos hakemus täyttää verkkotunnuksen hakijaa, muotoa ja sisältöä koskevat vaatimukset.\n      Sähköisestä asioinnista viranomaistoiminnassa annettua lakia (24.1.2003/13) sovelletaan lain 2 §:n 1 momentin mukaan muun ohella hallintoasian vireillepanoon ja käsittelyyn.\n      Viranomaisen tulee lain 6 §:n mukaan huolehtia siitä, että sen sähköiset tiedonsiirtomenetelmät ovat toimintakunnossa. Sähköinen viesti toimitetaan lain 8 §:n mukaan kuitenkin viranomaiselle lähettäjän omalla vastuulla.\n      Sähköinen viesti katsotaan lain 10 §:n 1 momentin mukaan saapuneeksi viranomaiselle silloin, kun se on viranomaisen käytettävissä vastaanottolaitteessa tai tietojärjestelmässä siten, että viestiä voidaan käsitellä. Jos saapumisajankohdasta ei ole selvitystä sen johdosta, että viranomaisen käyttämä sähköinen tiedonsiirtomenetelmä on ollut epäkunnossa tai poissa käytöstä taikka selvitystä ei muusta vastaavasta syystä voida esittää, sähköinen viesti katsotaan 10 §:n 2 momentin mukaan saapuneeksi sinä ajankohtana, jona se on lähetetty, jos lähettämisajankohdasta voidaan esittää luotettava selvitys.\n      Viestintäviraston verkkotunnuslain nojalla tekemään päätökseen saa lain 18 §:n 1 momentin nojalla hakea valittamalla muutosta Helsingin hallinto-oikeudelta siten kuin hallintolainkäyttölaissa säädetään.\n      Päätöksellä, josta saa valittaa, tarkoitetaan hallintolainkäyttölain 5 §:n 1 momentin mukaan toimenpidettä, jolla asia on ratkaistu tai jätetty tutkimatta.\n      Päätöksestä saa hallintokäyttölain 6 §:n 1 momentin mukaan valittaa se, johon päätös on kohdistettu tai jonka oikeuteen, velvollisuuteen tai etuun päätös välittömästi vaikuttaa.\n      \n        Asian käsittely Viestintävirastossa\n      \n      Verkkotunnusta viihdeuutiset.fi ovat asiakirjojen mukaan 1.9.2003 hakeneet ensin A Oy ja seuraavaksi B Oy. Asiassa on riidatonta, että molemmat hakemukset ovat täyttäneet verkkotunnuksen hakijaa, muotoa, ja sisältöä koskevat vaatimukset.\n      Se, ettei A Oy:n hakemusta ole otettu Viestintävirastossa huomioon ja että verkkotunnus on myönnetty B Oy:lle, on niin ikään riidattomasti aiheutunut Viestintäviraston käyttämässä palveluautomaatiojärjestelmässä tapahtuneesta virheestä. Asiassa on jälkikäteen suoritetun tutkimuksen perusteella selvitetty, että A Oy, kun otetaan huomioon sähköisestä asioinnista viranomaistoiminnassa annetun lain 10 §:n säännökset, on ollut verkkotunnuksen ensimmäinen hakija.\n      Verkkotunnus viihdeuutiset.fi olisi siten verkkotunnuslain 5 §:n 3 momentin ja 7 §:n 1 momentin perusteella tullut myöntää A Oy:lle.\n      Viestintävirasto on A Oy:n vaadittua verkkotunnuksen myöntämistä itselleen tutkinut mahdollisuuksiaan korjata oma päätöksensä yhtäältä tuolloin voimassa olleen hallintomenettelylain asiavirheen korjaamista koskevia säännöksiä ja toisaalta verkkotunnuslain verkkotunnuksen peruuttamista koskevia säännöksiä soveltamalla. Viestintävirasto on päätöksessään 9.12.2003 esittämillään perusteilla katsonut, ettei sillä ole ollut lakiin perustuvaa oikeutta muuttaa päätöstään verkkotunnuksen myöntämisestä B Oy:lle.\n      \n        A Oy:n valitus Viestintäviraston päätöksestä\n      \n      A Oy:n valitus on muodollisesti kohdistunut Viestintäviraston 9.12.2003 antamaan päätökseen ja valitusta on hallinto-oikeudessa käsitelty tältä pohjalta. Päätös on annettu A Oy:n pyydettyä Viestintävirastolta valituskelpoista päätöstä asiassa. Yhtiön tyytymättömyys ei kuitenkaan varsinaisesti ole koskenut sitä, ettei Viestintävirasto ole katsonut voivansa tapahtunutta virhettä itse korjata, vaan sitä, ettei haettua verkkotunnusta alun perin myönnetty yhtiölle, vaikka näin olisi tullut tehdä.\n      \n        A Oy:n tutkimatta jäänyt hakemus\n      \n      A Oy:n hakemus ei palveluautomaatiojärjestelmässä ilmenneen virheen takia tullut aikanaan Viestintäviraston henkilökunnan tietoon. Perinteistä hallintopäätöstä hakemuksen tutkimatta jättämisestä ei siten ole annettu. Kun kuitenkin otetaan huomioon Viestintäviraston vastuu käyttämänsä palveluautomaatiojärjestelmän toimivuudesta ja luotettavuudesta, hakemuksen jäämisen huomioon ottamatta on katsottava johtuneen sellaisesta hallintolainkäyttölain 5 §:n 1 momentissa tarkoitetusta toimenpiteestä, jolla asia on jätetty tutkimatta. Mainittu toimenpide on lain 6 §:n 1 momentissa tarkoitetulla tavalla välittömästi vaikuttanut A Oy:n oikeuteen. A Oy:n valituksen on näillä perusteilla katsottava kohdistuneen Viestintäviraston 9.12.2003 antaman päätöksen sijasta 1.9.2003 tehtyyn tutkimattajättämispäätökseen. Viimeksi mainittu päätös on ollut lainvastainen, koska haettu verkkotunnus olisi A Oy:n ensin saapuneen lainmukaisen hakemuksen nojalla tullut myöntää sille.\n      \n        Verkkotunnuksen myöntäminen B Oy:lle\n      \n      Koska verkkotunnuksen viihdeuutiset.fi myöntäminen A Oy:lle edellyttää, että sen myöntäminen B Oy:lle kumotaan, A Oy:n valituksen on katsottava kohdistuneen myös viimeksi mainittuun Viestintäviraston toimenpiteeseen. Verkkotunnuksen myöntäminen on katsottava hallintolainkäyttölain 5 §:ssä tarkoitetuksi valituskelpoiseksi päätökseksi. Kun otetaan huomioon se, että A Oy on ollut verkkotunnuksen ensimmäinen hakija, on päätös, jolla tunnus on virheellisesti myönnetty sitä toisena hakeneelle B Oy:lle, myös katsottava sellaiseksi A Oy:n oikeuteen, velvollisuuteen tai etuun välittömästi vaikuttavaksi päätökseksi, josta viimeksi mainittu yhtiö saa hallintolainkäyttölain 6 §:n 1 momentin nojalla valittaa. Viestintäviraston olisi, kun se havaitsi palveluautomaatiojärjestelmässään ilmenneen virheen johtaneen siihen, että verkkotunnus oli myönnetty sitä toisena hakeneelle B Oy:lle, hallintolainkäyttölain 14 §:n mukaisesti tullut antaa B Oy:lle annettu päätös kirjallisena valitusosoituksin tiedoksi myös A Oy:lle. Myös verkkotunnuksen myöntämistä B Oy:lle koskeva päätös on ollut lainvastainen.\n      \n        Johtopäätös\n      \n      Hallinto-oikeuden päätös ja Viestintäviraston 1.9.2003 asiassa tekemät päätökset tulee edellä kerrotuilla perusteilla kumota ja asia palauttaa Viestintävirastolle, jonka tulee myöntää verkkotunnus viihdeuutiset.fi A Oy:lle.\n      Asian ovat ratkaisseet hallintoneuvokset Ilmari Ojanen, Niilo Jääskinen, Ahti Vapaavuori, Jukka Mattila ja Eila Rother. Asian esittelijä Kristina Björkvall.\n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "2006-05-04"
  ],
  "judgmentNumber": [
    "21"
  ],
  "subject": [
    "http://data.finlex.fi/common/Hallinto-oikeus"
  ],
  "creator": [
    "http://data.finlex.fi/common/KHO"
  ],
  "isVersionOf": [
    "ECLI:FI:KHO:2006:21"
  ],
  "year": [
    "2006"
  ],
  "description": [
    "http://data.finlex.fi/voc/kho/fin/99f557bc",
    "http://data.finlex.fi/voc/kho/fin/c5c0a6a1",
    "http://data.finlex.fi/voc/kho/fin/6d61c63e",
    "http://data.finlex.fi/voc/kho/fin/b4bcbdd3",
    "http://data.finlex.fi/voc/kho/fin/a4b6cfc9",
    "http://data.finlex.fi/voc/kho/fin/aa8aca8d",
    "http://data.finlex.fi/voc/kho/fin/0730d6c1"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}