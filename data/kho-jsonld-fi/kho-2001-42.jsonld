{
  "@id": "sfecli:kho/2001/42",
  "languageVersion": [
    {
      "@id": "sfecli:kho/2001/42/fin",
      "title_fi": [
        "25.09.2001/2290 KHO:2001:42"
      ],
      "abstract_fi": [
        "\n    Lentoliikennetoimintaa harjoittavalla yhtiöllä ei ollut oikeutta vähentää henkilökunnan asunnon ja lentoaseman välisten, muun muassa yöaikaan taksilla suoritettujen matkojen kustannuksiin sisältyvää arvonlisäveroa eikä lentohenkilökunnalle kotimaan lennoilla vastikkeetta tarjottujen aterioiden hintaan sisältyvää arvonlisäveroa.\n    Arvonlisäverolaki 102 § 1 mom. ja 2 mom. ja 114 § 1 mom. 2 kohta\n    Arvonlisäverodirektiivi 6 artikla 2 kohta\n  "
      ],
      "hasFormat": {
        "@id": "sfecli:kho/2001/42/fin/txt",
        "content_fi": [
          "\n    \n      Asian käsittelyvaiheet \n      Ennakkoratkaisuhakemuksessaan  A Oyj on esittänyt, että yhtiö harjoittaa muun muassa koti- ja ulkomaan lentoliikennetoimintaa. Toimintaansa varten yhtiöllä on palveluksessaan sekä\nlentohenkilökuntaa (lentäjät, stuertit ja lentoemännät) että maahenkilökuntaa, joka huolehtii\nmatkustajien palveluista lentokentällä ja lentokoneiden tarpeista niiden ollessa kentällä. Sekä\nlento- että maahenkilökunnan työajat riippuvat lentojen lähtemisestä ja saapumisesta siten, että myös maahenkilökuntaa on oltava aina paikalla, kunnes viimeinen kone on laskeutunut ja matkustajat poistuneet kentältä. Aamulla ensimmäiset työvuorot alkavat siten, että matkustajat ensimmäiseen lähtöön voidaan lähtöselvittää.\n      Yhteiskuljetukset ja taksimatkat. A Oyj on solminut yhteisen työehtosopimuksen kahden yhdistyksen kanssa. Tämä työehtosopimus koskee lähinnä asiakaspalvelu- ja muissa tehtävissä työskentelevää maahenkilökuntaa ja se sisältää määräykset henkilökunnan työmatkoista. Määräysten mukaan työnantaja pyrkii järjestämään julkisen liikenteen vuoroja siten, että ne mahdollisimman hyvin sopisivat henkilökunnan työaikoihin. Jos julkista liikennettä ei kuitenkaan ole käytettävissä, yhtiö järjestää kuljetuksen työpaikalle, jos työvuoro alkaa tai päättyy kello 23.00 jälkeen tai jos työvuoro arkisin alkaa tai päättyy ennen kello 6.00 ja pyhäpäivinä alkaa tai päättyy ennen kello 7.00. Tällöin henkilökunnalla on oikeus kulkea työmatkat taksia käyttäen. Maahenkilökunnalla ei ole taksinkäyttöoikeutta, vaikka työvuoro alkaisi tai päättyisi edellä mainittuina ajankohtina, jos julkinen liikenne on tuolloin käytettävissä. Myöskään alle kahden kilometrin pituisilla työmatkoilla ei ole taksinkäyttöoikeutta.\n      A Oyj noudattaa myös yhtiön lentoemäntiä ja stuertteja koskevaa työehtosopimusta. Sopimuksen mukaan lentoemännillä ja stuerteilla on oikeus kulkea työmatkansa taksia käyttäen seuraavissa tapauksissa:\n      a) mikäli työaika alkaa tai päättyy kello 22.00 ja 06.30 välisenä aikana tai mikäli henkilö julkisen liikenteen säännöllisten vuorojen muuten puuttuessa ei pääse kaupungista lentokentälle liikennöivään autoon tai päinvastoin,\nb) mikäli henkilö kutsutaan työhön vähemmän kuin 2 tuntia ennen lennon ilmoittautumisaikaa,\nc) mikäli Helsinkiin päättyvä työrupeama sisältää yötyötä 4 tuntia tai enemmän,\nd) aikaerolennon jälkeen,\ne) mikäli Helsinkiin päättyvä työrupeama on kestänyt yli 12 tuntia tai \nf) mikäli Helsinkiin palattua työaikojen väli tai yhteenlasketut välit ulkomaan asemilla ovat olleet 24 tuntia tai enemmän.\n      On selvää, että henkilökunta, jonka työvuorot säännöllisin väliajoin alkavat tai loppuvat keskellä yötä, ei voi kulkea työmatkojaan omalla kustannuksellaan taksia käyttäen. Tämä muodostuisi henkilökunnalle liian suureksi taloudelliseksi rasitteeksi, minkä vuoksi työnantajan velvollisuudesta kustantaa tällaiset työmatkat on sovittu työehtosopimuksessa.\n      Taksinkäyttöoikeus on rajattu niihin ammattiryhmiin, joiden työajat riippuvat lentoaikatauluista. Näitä ovat lentoemäntien ja stuerttien lisäksi muun muassa lentoaseman asemapalveluhenkilökunta eli lentovirkailijat, kuormaajat, rahtihenkilökunta, catering-henkilökunta ja kenttähenkilökunta. Taksin käyttöön oikeutetuista henkilöistä pidetään yhtiössä rekisteriä ja vain tähän rekisteriin merkityillä henkilöillä on oikeus käyttää yhtiön kustantamia taksimatkoja. Koska lentäjillä on työsuhdeautot, heidän oletetaan kulkevan työmatkansa tätä autoa käyttäen, joten heillä ei ole taksinkäyttöoikeutta.\n      Jos henkilö on taksinkäyttöön oikeutettujen rekisterissä ja jos hänen työaikansa alkaa tai päättyy kello 23.00 ja 6.00 (pyhäpäivisin kello 7.00) välisenä aikana (lentoemäntien ja stuerttien osalta kello 22.00-6.30), hänen tulee ennakolta tehdä taksin tilaus tätä varten vahvistetulla lomakkeella. Lomakkeella lentohenkilökuntaan kuuluva henkilö ilmoittaa sekä lennon numeron että työajan alkamis- ja päättymisajankohdan ja maahenkilökunta ainoastaan työajan alkamis- ja päättymisajankohdan. Lisäksi lomakkeella ilmoitetaan ajettava matka. Näistä etukäteistilauksista yhtiö pyrkii rakentamaan reitin, jota käyttämällä tilataksi voi poimia samaan kyytiin mahdollisimman monta kyytiä tarvitsevaa henkilöä. Yksityiseen taksimatkaan on oikeus vain, jos yhteiskuljetusta ei onnistuta järjestämään. Lentokentän henkilökuntakuljetukset hoitaa taksiliikenneyhtiö tehdyn sopimuksen perusteella.\n      Lentohenkilökunnalla kodin ja lentoaseman välisessä matkassa on lisäksi kysymys henkilökunnan lähettämisestä työmatkalle ja tämän työmatkan alku- tai loppupäästä. Kun kysymyksessä on yöpymistä edellyttävä lento, henkilökunnalla on mukanaan normaali yöpymis- ja vaihtovaatevarustus matkalaukussa. Kysymys ei siis ole tavanomaisesta työpaikan ja kodin välisestä matkasta vaan työmatkasta. Tällaiset työmatkakustannukset ovat muiden toimialojen yrityksillä arvonlisäverotuksessa vähennyskelpoisia. Taksimatkakustannusten vähennyskelpoisuutta tukee myös Euroopan yhteisöjen neuvoston kuudennen arvonlisäverodirektiivin tulkinta.\n      Ateriat. Yhtiön lentokoneissa työskentelee lentäjiä ja muuta henkilökuntaa eli lentoemäntiä ja stuertteja. Tämän lentohenkilökunnan ruokailusta on sovittu liikennelentäjiä koskevassa työehtosopimuksessa sekä lentoemäntiä ja stuertteja koskevassa työehtosopimuksessa ja siitä on lisäksi määräyksiä yhtiön sisäisessä lentotoiminnan käsikirjassa sekä muissa yhtiön sisäisissä ohjeissa.\n      Liikennelentäjiä koskevan työehtosopimuksen mukaan A Oyj pyrkii järjestämään liikennelentäjälle lentopalvelun kestäessä tilaisuuden vähintään puolen tunnin pituiseen ruokailutaukoon maassa, jonka aikana liikennelentäjällä on tilaisuus lämpimän aterian nauttimiseen sellaisena vuorokauden aikana, että se mahdollisimman hyvin soveltuu yleisiin ruokailuaikoihin. Ellei tämä ole mahdollista esimerkiksi pitkän lentoajan tai lyhyiden välilaskujen vuoksi kohtuullisten aikarajojen puitteissa, järjestää yhtiö liikennelentäjälle maksuttoman lämpimän aterian koneessa. Tämän soveltamisesta sovitaan aikataulukausittain yhtiön ja työntekijöiden yhdistyksen kesken.\n      Työehtosopimuksen määräyksen mukaan lentäjillä on oikeus puolen tunnin ruokataukoon, jos tämä työvuorojärjestelyjen puitteissa on mahdollista. Jos tämä ruokatauko maissa pystytään järjestämään, lentäjät aterioivat ruokatauolla omalla kustannuksellaan. Yhtiö järjestää lentäjille ilmaisen aterian vain, jos tämä puolen tunnin ruokatauko ei ole mahdollinen. Tässä tapauksessa ateria tarjotaan lentäjille koneessa lennon aikana.\n      Lentäjien työvuorojen suunnittelussa pyritään kustannussyistä mahdollisimman suureen tehokkuuteen, jolloin niin sanottu kääntymisaika eli aika, jonka lentokone on kotimaan lennoilla päätepisteessään palatakseen takaisin lähtöpisteeseen, on mahdollisimman lyhyt. Lisäksi kunkin lentäjän työvuoro pyritään suunnittelemaan vähintään kuuden tunnin mittaiseksi. Kotimaan lennoilla lentäjien työvuorot ovat käytännössä vähintään neljän tunnin mittaisia. Keskimäärin ne ovat 7-8 tunnin mittaisia. Jotta lentäjällä olisi mahdollisuus ruokailuun maissa, tulee kääntöajan olla käytännössä vähintään 1,5 tuntia, koska lentäjillä menee aikaa lennon saapumiseen ja lähtemiseen liittyviin tehtäviin. Kotimaan lennoilla ei näin pitkiä kääntöaikoja juuri ole, minkä vuoksi lentäjät yleensä aterioivat koneessa.\n      Koska kotimaan lennoilla matkustajille ei lentojen lyhyen keston vuoksi tarjota lämpimiä aterioita, lentäjille tarjottavat ateriat valmistetaan ja toimitetaan koneeseen lentäjiä varten erikseen. Yhtiö ostaa nämä ateriat tytäryhtiöltään, joka veloittaa yhtiöltä aterioista eli lounaasta tai päivällisestä keskimäärin x markkaa aterialta lisättynä arvonlisäverolla. Tasoltaan ateriat ovat vastaavia kuin ulkomaan lentojen turistiluokassa matkustajille tarjottavat ateriat.\n      Lentäjien ruokailun järjestäminen työvuorojen aikana on välttämätöntä. Pitkät ruokailuvälit alentavat verensokeria ja aiheuttavat siten väsymystä, keskittymiskyvyn herpaantumista ja joillekin henkilöille lisäksi päänsärkyä tai pahoinvointia. Yhtiön sisäiset määräykset kieltävät lentäjiä suorittamasta tehtäviään väsyneinä tai uupuneina. Koska lentäjien vastuulla on koko työvuoron ajan useiden kymmenien tai satojen ihmisten henki, on luonnollista, että yhtiössä, kuten muissakin lentoyhtiöissä, kiinnitetään erityistä huomiota lentäjien fyysiseen ja psyykkiseen toimintakykyyn, johon taas säännöllisellä ruokailulla on välitön vaikutus.\n      Niissä tapauksissa, joissa yhtiö ei voi järjestää lentäjälle työvuoron puitteissa normaaliin\nateriointiaikaan ruokailutaukoa maissa, yhtiön on muutoin huolehdittava lentäjän mahdollisuudesta ateriointiin. Tällöin lentäjät syövät ateriansa koneessa tarjotin sylissään lennon aikana hoitaen samalla työtehtäviään. Aterioidessaan ohjaamomiehistö tarkkailee mittareita, seuraa radioliikennettä kuulokkeet korvilla, ottaa vastaan lennonjohdon viestejä ja on koko ajan valmiina muuttamaan lentokoneen suuntaa ja lentopintaa. Ohjaamomiehistö ei saa poistua ohjaamosta minkään muun syyn kuin WC:ssä käynnin vuoksi. Koska ateriointi ei tapahdu ruokatauolla vaan työtehtävien lomassa, yhtiö ei katso voivansa veloittaa lentäjää näin syödystä ateriasta. Lisäperusteena aterian veloituksettomuudelle on se seikka, että jos yhtiö veloittaisi lentäjältä aterian hinnan, yhtiö ei voisi edellyttää lentäjän ostavan sitä vaan ostaminen olisi vapaaehtoista, mikä saattaisi vaarantaa lentoturvallisuuden.\n      Lentoemäntien ja stuerttien ruokailusta on sovittu näitä henkilöstöryhmiä koskevassa\ntyöehtosopimuksessa samalla tavalla kuin lentäjien työehtosopimuksessa. Näin ollen lentoemännät ja stuertit saavat vastaavat ateriat vastaavin edellytyksin veloituksetta kuin lentäjätkin. Lentoemännät ja stuertit syövät ilmaisen ateriansa työtehtäviensä lomassa koneessa seisten. He joutuvat usein keskeyttämään aterioinnin työtehtävien suorittamista varten esimerkiksi matkustajien soittaessa kutsukelloa ja pyytäessä palvelua. Lentäjien lisäksi myös muun lentohenkilökunnan psyykkinen ja fyysinen toimintakyky on lentoturvallisuuden kannalta olennaisen tärkeää erityisesti kriisitilanteessa. Näin ollen muun lentohenkilökunnan aterioinnin välttämättömyys ja perusteet sen veloituksettomuudelle ovat pääosin samat kuin lentäjien kohdalla.\n      Yhtiön tapauksessa erityisiä olosuhteita ovat käytännön vaikeudet järjestää lentohenkilökunnalle kunnollinen ruokatauko maissa yleisinä ruoka-aikoina sekä kunnollisen ruokailun tärkeä merkitys lentoturvallisuudelle.\n      A Oyj on pyytänyt ennakkoratkaisua siitä, onko yhtiöllä oikeus vähentää\n      1) henkilökunnan kodin ja työpaikan välisten matkojen kustannuksiin sisältyvä vero silloin, kun henkilökunnalla työehtosopimuksen mukaisesti on oikeus kulkea työmatkansa taksia käyttäen ja \n2) lentohenkilökunnalle kotimaan lennoilla tarjottujen aterioiden hintaan sisältyvä vero silloin, kun lentohenkilökunnalla ei ole työvuorojen puitteissa mahdollisuutta aterioida omalla kustannuksellaan maissa normaaleina ruoka-aikoina.\n      Konserniverokeskus  on 28.9.1999 A Oyj:lle ajaksi 1.1.-31.12.1999 antamanaan ennakkoratkaisuna  lausunut seuraavaa:\n      1. Yhtiöllä ei ole oikeutta vähentää henkilökunnan kodin ja työpaikan välisten matkojen kustannuksiin sisältyvää arvonlisäveroa, vaikka henkilökunnalla työehtosopimuksen mukaisesti on oikeus kulkea työmatkansa taksia käyttäen.\n2. Yhtiöllä ei ole oikeutta vähentää lentohenkilökunnalle kotimaan lennoilla tarjottujen aterioiden hintaan sisältyvää arvonlisäveroa, vaikka lentohenkilökunnalla ei ole työvuorojen puitteissa mahdollisuutta aterioida omalla kustannuksellaan maissa normaaleina ruoka-aikoina.\n       Perustelut: 1. Yhtiö on oikeuttanut työehtosopimusten mukaisesti lentäjät, lentoemännät ja stuertit, oikeastaan maahenkilökuntansa sekä lentoemännät ja stuertit, käyttämään taksia kodin ja lentokentän välisillä matkoilla. Taksin käyttöoikeus riippuu tietyistä hakemuksessa mainituista edellytyksistä, kun julkinen liikenne ei ole mahdollinen, tai tietyistä työaikoja koskevista seikoista.\n      Kysymyksessä olevan henkilökunnan työpaikkana on pidettävä lentoasemaa sekä kodin ja lentoaseman välistä matkaa kodin ja työpaikan välisenä matkana. Kysymys ei ole myöskään työtehtävien hoitamiseksi erityiselle työntekemispaikalle tehdystä työmatkasta. Arvonlisäverolaissa henkilökunnan asunnon ja työpaikan väliset kuljetuskustannukset on säädetty yksityiskulutukseksi eikä työajoilla, matkalla tai työskentelyolosuhteilla ole merkitystä eikä myöskään sillä, mitä työehtosopimuksissa on sovittu. Hakemuksessa tarkoitetut taksimatkojen kustannukset ovat arvonlisäverolain 114 §:n 1 momentin 2 kohdassa tarkoitettuja asunnon ja työpaikan välisiä kuljetuksia, joiden arvonlisäveroa työnantaja eli A Oyj ei voi vähentää.\n      2. Yhtiön palveluksessa olevien lentäjien, lentoemäntien ja stuerttien ruokailusta on sovittu\ntyöehtosopimuksissa. Jos ruokataukoa maissa ei pystytä järjestämään, yhtiö järjestää\nlentohenkilökunnalle ilmaisen aterian lentokoneessa. Yhtiö ostaa tytäryhtiöltä ateriat ja luovuttaa ne lentäjille, lentoemännille ja stuerteille tietyissä hakemuksessa mainituissa tapauksissa veloituksetta.\n      Henkilökunnan ruokailu on yksityistä kulutusta, jota ei voida arvonlisäverolain 102 §:n mukaan tulkita yhtiön liiketoimintaansa varten tekemiksi hankinnoiksi. Erityisillä työskentelyolosuhteilla ei ole merkitystä vähennysoikeuden suhteen. Yhtiöllä ei näin ollen ole, ottaen huomioon myös arvonlisäverolain 21 ja 22 §:n, oikeutta vähentää lentohenkilökunnalle luovutettujen aterioiden arvonlisäveroa.\n       A Oyj  on valituksessaan hallinto-oikeudelle vaatinut konserniverokeskuksen päätöksen kumoamista ja uutena ennakkoratkaisuna lausuttavaksi, että yhtiöllä on oikeus vähentää henkilökunnan kodin ja työpaikan välisten matkojen kustannuksiin sisältyvä vero silloin, kun henkilökunnalla työehtosopimuksen mukaisesti on oikeus kulkea työmatkansa taksia käyttäen, sekä lentohenkilökunnalle kotimaan lennoilla tarjottujen aterioiden hintaan sisältyvä vero silloin, kun lentohenkilökunnalla ei ole työvuorojen puitteissa mahdollisuutta aterioida omalla kustannuksellaan maissa normaaleina ruoka-aikoina.\n      Kuljetuksen järjestäminen liittyy läheisemmin yhtiön liiketoiminnallisiin syihin kuin henkilökunnan yksityisten kulutustarpeiden tyydyttämiseen. Tällöin arvonlisäverolain 114 §:n 1 momentin 2 kohdan mukainen vähennyskielto ei ole voimassa. Euroopan yhteisöjen neuvoston kuudennen arvonlisäverodirektiivin 17 artiklan 2 kohdan ja 6 artiklan 2 kohdan b alakohdan sekä näiden artiklojen tulkintaa koskevan Euroopan yhteisöjen tuomioistuimen asiassa C-258/95 (Julius Fillibeck Söhne) antaman tuomion perusteella tällaisiin kustannuksiin sisältyvät arvonlisäverot ovat vähennyskelpoisia. Kun taksin käyttöoikeus perustuu aikaerolennolta palaamiseen, kysymyksessä on lisäksi normaaliin ulkomaille suuntautuvaan erityiselle työntekemispaikalle suoritettuun työmatkaan rinnastettava matka, jonka loppupää suoritetaan taksilla. Erityiselle työntekemispaikalle suoritetut matkat ovat työnantajalle vähennyskelpoisia liiketoiminnan kuluja. Myös lentohenkilökunnalle lennon aikana tarjotut ateriat liittyvät enemmän yhtiön liiketoimintaan kuin henkilökunnan yksityiskäyttöön. Tällöin sovelletaan arvonlisäverolain 102 §:n mukaista yleistä vähennysoikeutta.\n       Hallinto-oikeus  on valituksenalaisessa päätöksessään lausunut, että A Oyj on oikeuttanut työehtosopimusten mukaisesti tietyn osan henkilökuntaansa käyttämään taksia kodin ja lentokentän välisillä matkoilla. Taksin käyttöoikeus riippuu tietyistä hakemuksessa mainituista seikoista, kun julkinen liikenne ei ole käytettävissä.\n      Arvonlisäverolaissa henkilökunnan asunnon ja työpaikan väliset kuljetuskustannukset on säädetty yksityiskulutukseksi eikä työajoilla, matkalla tai työskentelyolosuhteilla ole merkitystä eikä myöskään sillä, mitä työehtosopimuksessa on sovittu. Kun myös niin sanotulta aikaerolennolta palaavan lentohenkilökunnan työpaikkana on pidettävä lentoasemaa, kysymyksessä ei ole työmatka työtehtävien hoitamiseksi erityiselle työntekemispaikalle, vaan kodin ja lentoaseman välistä matkaa on pidettävä kodin ja työpaikan välisenä matkana. Hakemuksessa tarkoitetut taksimatkojen kustannukset ovat arvonlisäverolain 114 §:n 1 momentin 2 kohdan tarkoittamia asunnon ja työpaikan välisiä kuljetuksia, josta veloitettuihin määriin sisältyvää arvonlisäveroa työnantaja eli A Oyj ei voi vähentää.\n      Ratkaisu, johon valituskirjelmässä on viitattu, on Euroopan yhteisöjen tuomioistuimen viidennen jaoston tuomio C-258/95 (Julius Fillibeck Söhne GmbH & Co. KG). Ratkaisussaan tuomioistuin toteaa muun muassa, että direktiivin 6 artiklan 2 kohtaa on tulkittava siten, että työnantaja huolehtiessaan vastikkeetta yritykselle kuuluvalla ajoneuvolla työntekijöiden kuljettamisesta näiden asuntojen ja työpaikan välillä tyydyttää pääasiallisesti työntekijöiden yksityisiä tarpeita ja palvelee siten yritykselle kuulumattomia tarkoituksia. Ratkaisun mukaan nyt puheena olevaa direktiivin säännöstä ei kuitenkaan voida soveltaa silloin, kun yrityksen tarpeet edellyttävät tietyissä erityisissä olosuhteissa, kuten silloin, kun muita sopivia kulkuvälineitä ei ole mahdollista käyttää tai kun työpaikan sijainti vaihtelee, että työnantaja huolehtii työntekijöiden kuljettamisesta, jolloin tätä palvelua ei näistä syistä suoriteta yritykselle kuulumattomiin tarkoituksiin.\n      Työpaikan sijainti ei nyt ratkaistavana olevassa tapauksessa kuitenkaan ole vaihdellut, vaan se on pysynyt jatkuvasti samana. Työmatkat eivät näin ollen tapahdu erityisissä olosuhteissa erityisesti siihen nähden, että eräille henkilökuntaryhmille vastaavien matkojen kulkemiseen työnantaja on järjestänyt työsuhdeauton. Kysymyksessä on siten sellainen asunnon ja työpaikan välinen matka, joka yhteisöjen tuomioistuimen edellä selostetun tuomionkin mukaiseen matkaan verrattuna tyydyttää pääasiallisesti työntekijöiden yksityisiä tarpeita ja siten yritykselle kuulumattomia tarkoituksia.\n      Yhtiön lentokoneissa työskentelevän henkilökunnan ruokailusta on sovittu yhtiötä sitovassa\ntyöehtosopimuksessa siten, että yhtiö järjestää ilmaisen lämpimän aterian henkilökunnalle\nlentokoneessa silloin, kun ruokataukoa ei pystytä järjestämään maissa. Tätä tarkoitusta varten yhtiö ostaa ateriat tytäryhtiöltä ja luovuttaa ne lentäjille, lentoemännille ja stuerteille hakemuksessa mainituissa tapauksissa veloituksetta. Poikkeuksellisetkaan ruokailuolosuhteet eivät muuta yksityistä kulutusta yhtiön liiketoiminnasta aiheutuviksi menoiksi eikä erityisillä työskentelyolosuhteilla siten ole merkitystä vähennysoikeuden suhteen. Yhtiöllä ei näin ollen ole arvonlisäverolain 102 §:n 1 momentin 1 kohdan perusteella oikeutta vähentää arvonlisäveroa lentohenkilökunnalle luovutettujen aterioidenkaan osalta. Koska konserniverokeskuksen antaman ennakkoratkaisun muuttamiseen ei näin ollen ole syytä, hallinto-oikeus on hylännyt A Oyj:n valituksen.\n      Käsittely korkeimmassa hallinto-oikeudessa\n       A Oyj  on pyytänyt lupaa valittaa hallinto-oikeuden päätöksestä ja valituksessaan vaatinut, että hallinto-oikeuden ja konserniverokeskuksen päätökset kumotaan ja uutena ennakkoratkaisuna lausutaan, että yhtiöllä on oikeus vähentää henkilökunnan kodin ja työpaikan välisten matkojen kustannuksiin sisältyvä vero silloin, kun henkilökunnalla työehtosopimuksen mukaisesti on oikeus kulkea työmatkansa taksia käyttäen, sekä lentohenkilökunnalle kotimaan lennoilla tarjottujen aterioiden hintaan sisältyvä vero silloin, kun lentohenkilökunnalla ei ole työvuorojen puitteissa mahdollisuutta aterioida omalla kustannuksellaan maissa normaaleina ruoka-aikoina.\n       Yhteiskuljetukset ja taksimatkat. Arvonlisäverolain 114 §:n 1 momentin 2 kohdan mukainen\ntyömatkoja koskeva vähennysoikeuden rajoitus on säädetty neutraalisuussyistä. Neutraalisuushäiriötä voi syntyä työnantajan järjestämästä kuljetuksesta ainoastaan silloin, jos työntekijällä on tosiasiallinen mahdollisuus kulkea työmatka myös jollain muulla kuin työnantajan järjestämällä kuljetuksella. Kun kuljetusten järjestäminen johtuu alan erityisolosuhteista, kuten työntekemispaikkojen vaihtumisen, erityisten työaikojen, julkisten liikenneyhteyksien puuttumisen tai muun sellaisen syyn vuoksi, työnantajan oikeus vähentää työntekijöiden kuljetuskustannuksiin sisältyvä arvonlisävero ei aiheuta arvonlisäverotuksessa neutraalisuushäiriötä. Näissä tilanteissa ei ole käytettävissä kilpailevaa ulkopuolista kuljetuspalvelun tarjoajaa.\n      Elinkeinonharjoittajan tai tämän henkilökunnan yksityiseen kulutukseen tapahtuneet tavaran\nluovutukset tai palvelun suoritukset eivät oikeuta arvonlisäveron vähentämiseen tai aiheuttavat oman käytön verotusta koskevien säännösten soveltamisen. Tämä yksityiskäyttö on liiketoimintaa varten tapahtuneelle vähennyskelpoiselle hankinnalle vastakkainen käyttötarkoitus. Arvonlisäverolakia koskevan hallituksen esityksen (HE 88/1993 vp) mukaan yksityiskäytössä kulutettavien hyödykkeiden vähennyskelvottomuus seuraa jo vähennysoikeutta koskevasta yleissäännöksestä. Lakiin on kuitenkin selkeyden vuoksi otettu erityisiä vähennyskieltosäännöksiä, jotka koskevat eräitä henkilökunnan yksityiskulutukseen rinnastettavia hankintoja. Lain 114 §:n 1 momentin 2 kohdan säännös asunnon ja työpaikan välisistä matkoista on eräs näistä. Olennaista näiden matkojen vähennysoikeuden kannalta on se, onko työnantajan järjestämän matkan tarkoituksena ensisijaisesti työnantajan liiketoiminnallinen tarkoitus vai työntekijän yksityistä kulutusta palveleva tarkoitus. A Oyj:n tapauksessa kuljetusten järjestäminen tapahtuu yhtiön liiketoiminnallisten syiden vuoksi.\n      Kun alan erityisolosuhteet vaativat työnantajalta kuljetusten järjestämistä, jotta liiketoiminnan vaatima henkilökunta olisi työntekemispaikalla, liittyy kuljetuksen järjestäminen läheisemmin työnantajan liiketoiminnallisiin syihin kuin yksityisten kulutustarpeiden tyydyttämiseen. Tällaisessa tilanteessa on työnantajalla katsottu olevan vähennysoikeus, vaikka periaatteessa hankinta kohdistuu samalla jossain määrin myös yksityiseen kulutukseen. Tämä ilmenee muun muassa korkeimman hallinto-oikeuden päätöksistä 20.6.1998 taltio 1229, 19.6.1996 taltio 2059 ja 18.6.1992 taltio 2422. Korkeimman hallinto-oikeuden päätös 2.7.1996 taltio 2227 koskee puolestaan asunnon ja työntekemispaikan välisiin kustannuksiin sisältyneen arvonlisäveron vähennysoikeutta.\n      Oikeuskirjallisuudessa on katsottu, että vähennyskelvottomia ovat vain asunnon ja työpaikan välisten matkojen kustannukset, joilla tarkoitetaan tuloverolain 93 §:n 1 momentin mukaisia matkoja. Lähtökohtana on, että kustannukset matkasta, josta maksettu korvaus on työntekijän\nennakonpidätyksen alaista palkkaa, eivät ole arvonlisäverotuksessa työnantajalle vähennyskelpoisia. Jos taas matkakustannusten korvaukset ovat työntekijän verovapaata tuloa, kustannukset ovat työnantajalle arvonlisäverotuksessa vähennyskelpoisia. Tuloverolain 69 §:n 1 momentin 5 kohdan mukaan veronalaiseksi tuloksi ei katsota koko henkilökunnan työnantajalta saamaa tavanomaista ja kohtuullista etua työnantajan järjestämästä yhteiskuljetuksesta asunnon ja työpaikan välisillä matkoilla.\n      Merkittävä osa yhtiön järjestämistä kuljetuksista tapahtuu yhteiskuljetuksena. Yhteiskuljetusten järjestäminen on myös aina ensisijaisena tavoitteena ja yksittäiskuljetuksia käytetään ainoastaan silloin, kun reittiä ei voida muodostaa joustavasti sellaiseksi, että useat työntekijät käyttäisivät samaa kuljetusta. Kun kuljetusten järjestäminen johtuu siitä, ettei julkisia kulkuyhteyksiä ole käytettävissä kuljetusta tarvittaessa, ja kun yhtiö on sidottu kuljetusten järjestämiseen työehtosopimuksin, ei kuljetusta voida pitää muuna kuin tavanomaisena ja kohtuullisena.\n      Euroopan yhteisöjen neuvoston kuudennen arvonlisäverodirektiivin 17(2) artiklan mukaan\nverovelvollisella on oikeus vähentää vero, jos tavaroita ja palveluja käytetään verovelvollisen\nverollisiin liiketoimiin. Tätä vähennysoikeuden yleissäännöstä täydentävät artiklan 6(2)(b) palvelujen verollista omaa käyttöä koskevat säännökset. Mainitun artiklan mukaan vastiketta vastaan suoritettuihin palveluihin on rinnastettava verovelvollisen vastikkeettomasti omaan tai henkilöstönsä yksityiseen käyttöön tai yleensä yritykselle kuulumattomiin tarkoituksiin suorittama palvelu. Euroopan yhteisöjen tuomioistuin on tulkinnut mainittujen säännösten soveltamista työnantajan järjestämiin kuljetuksiin työpaikalle 16.10.1997 antamassaan tuomiossa asiassa C-258/95 (Julius Fillibeck Söhne).\n      Tuomiossa oli kysymys rakennusliikkeestä, joka oli järjestänyt työehtosopimuksen asettamien velvoitteiden mukaisesti työntekijöilleen kuljetuksen työpaikalle silloin, kun kulku työpaikalle ei ollut julkisia kulkuvälineitä käyttäen mahdollista. Tuomion mukaan kuudennen arvonlisäverodirektiivin 6 artiklan 2 kohtaa on tulkittava siten, että se, että työnantaja huolehtii työntekijöiden kuljettamisesta vastikkeetta yritykselle kuuluvalla ajoneuvolla heidän asuntojensa ja työpaikkansa välillä, tyydyttää pääasiallisesti työntekijöiden yksityisiä tarpeita ja palvelee siten yritykselle kuulumattomia tarkoituksia. Tätä säännöstä ei kuitenkaan voida soveltaa silloin, kun yrityksen tarpeet edellyttävät tietyissä erityisissä olosuhteissa, kuten vaikeuksissa turvautua muihin sopiviin kulkuvälineisiin ja työpaikan sijainnin vaihdellessa, että työnantaja huolehtii työntekijöiden kuljettamisesta, jolloin tätä palvelua ei näistä syistä suoriteta yritykselle kuulumattomiin tarkoituksiin. Direktiivin 6 artiklan 2 kohta soveltuu yrityksen järjestämiin työmatkakuljetuksiin tavanomaisissa tapauksissa, joissa\ntyöntekijällä on mahdollisuus käyttää yleisiä kulkuvälineitä työmatkallaan asuntonsa ja kiinteän työpaikkansa välillä. Sitä vastoin erityisissä olosuhteissa yrityksen tarpeet saattavat edellyttää, että työnantaja huolehtii itse työntekijöiden kuljettamisesta heidän asuntojensa ja työpaikkojensa välillä. Työnantaja voi olla pakotettu huolehtimaan työntekijöidensä kuljettamisesta sen vuoksi, että ainoastaan hän voi tarjota sopivan kulkuvälineen tai että työpaikka ei ole sijainniltaan pysyvä vaan vaihtelee. Tällaisissa erityisissä olosuhteissa työnantaja järjestää kuljetuksen tarkoituksiin, jotka eivät ole yritykselle kuulumattomia. Työtekijän siitä saama henkilökohtainen hyöty on yrityksen tarpeisiin nähden ainoastaan toissijainen. Vaikka työehtosopimukseen perustuvan kuljetuspalvelujen tarjoamisvelvollisuuden olemassaolo ei sinänsä voi ratkaista kysymystä näiden palvelujen direktiivin 6 artiklan 2 kohdassa tarkoitetusta luonteesta, tämä seikka on tuomioistuimen mukaan kuitenkin osoitus siitä, että kuljetuksesta huolehditaan tarkoituksissa, jotka eivät ole yritykselle kuulumattomia.\n      Työpaikan sijainnin vaihtelu on tuomiossa mainittu ainoastaan yhtenä mahdollisena tilanteena, jossa vallitsevat erityiset olosuhteet. Toisena esimerkkinä on mainittu vaikeudet turvautua muihin sopiviin kulkuvälineisiin. Erityisinä olosuhteina on pidettävä myös sitä, että kysymys on poikkeuksellisen aikaisista tai myöhäisistä työajoista, julkisia kulkuvälineitä ei ole työntekijöiden käytettävissä ja työnantaja toimii työehtosopimuksen velvoittamana.\n       Ateriat. Yhtiö järjestää lentohenkilökunnalle maksuttoman aterian koneessa vain silloin, kun maissaoloaika ei riitä henkilökunnan omaehtoiseen ja omalla kustannuksella tapahtuvaan ateriointiin. Lentoaikatauluihin ei lentohenkilökunta voi vaikuttaa, vaan ateriointimahdollisuuden puuttuminen aiheutuu yhtiöstä johtuvista syistä, eikä se ole henkilökunnan valittavissa oleva ylimääräinen etu.\n      Myös lentokoneessa tapahtuvan aterioinnin liittymistä yhtiön verolliseen liiketoimintaan tukee edellä mainittu Euroopan yhteisöjen tuomioistuimen tuomio asiassa C-258/95 (Julius Fillibeck Söhne). Vastaavalla tavalla kuin työntekijöiden työpaikalle tapahtuva kuljetus voi erityisissä olosuhteissa tapahtua yrityksen toimintaa palvelevassa tarkoituksessa myös henkilökunnan ateriointi voi erityisissä olosuhteissa tapahtua yrityksen liiketoiminnallisten tarkoitusten vuoksi. Kun lentohenkilökunnan maassaoloaika ei riitä ruokailemiseen, voi käytännössä ainoastaan yhtiö tarjota tilaisuuden ruokailemiseen. Lentoturvallisuuteen liittyvien syiden eli alan erityisolosuhteiden vuoksi kysymys ei ole pelkästään tilaisuuden tarjoamisesta vaan henkilökunnan suoranaisesta velvollisuudesta ruokailemiseen. Aterioidenkin osalta yhtiö toimii työehtosopimusten velvoittamana.\n      Aterioiden hankintahintaan sisältyvän arvonlisäveron vähennysoikeutta puoltaa myös aterioiden vertaaminen ulkomaanlentojen vastaavien aterioiden verokohteluun. Arvonlisäverolain 70 §:n 7 kohdan perusteella veroa ei ole suoritettava tavaran myynnistä ammattimaisessa kansainvälisessä liikenteessä olevan ilma-aluksen varustamiseksi. Aluksen varustamisella tarkoitetaan muun muassa aluksen miehistön muonitusta. Kansainvälisten lentojen yhteydessä lentohenkilökunnan syömät ateriat ovat siis verottomia suoraan mainitun lainkohdan perusteella. Lentoliikennettä harjoittavan yhtiön kohdalla aluksen varustaminen, mukaan lukien muonitus, tapahtuu aina liiketoiminnallisten syiden vuoksi. Kansainvälisten lentojen osalta verottomuus on toteutettu säännöksellä, jonka perusteella jo myynti lentoyhtiölle on verotonta. Kotimaan lentojen osalta vastaava verottomuus toteutetaan\nvähennysoikeuden avulla. Vastaavalla tavalla kuin muonitukseksi tapahtuva myynti on säädetty kansainvälisen liikenteen osalta suoraan verottomaksi on yhtiöllä kotimaan lentojen muonituksen osalta arvonlisäveron vähennysoikeus.\n       Veroasiamies  on antanut asiassa vastineen ja A Oyj vastaselityksen.\n      Korkeimman hallinto-oikeuden ratkaisu\n      Korkein hallinto-oikeus, joka myöntää A Oyj:lle asiassa valitusluvan, on tutkinut asian.\n      A Oyj harjoittaa koti- ja ulkomaan lentoliikennetoimintaa. Toimintaansa varten yhtiöllä on\npalveluksessaan sekä lento- että maahenkilökuntaa. Yhtiö on työehtosopimusten mukaisesti\noikeuttanut osan lento- ja maahenkilökunnasta käyttämään yhtiön kustannuksella taksia asunnon ja lentoaseman välisillä matkoilla. Taksin käyttöoikeus liittyy ennakkoratkaisuhakemuksessa selostetuin tavoin poikkeuksellisiin työaikoihin ja siihen, etteivät tavanomaiset julkiset liikennevälineet ole käytettävissä. Yhtiön kotimaan lennoilla työskentelevän lentohenkilökunnan ruokailusta on sovittu työehtosopimuksissa siten, että yhtiö järjestää lentohenkilökunnalle maksuttoman lämpimän aterian lentokoneessa silloin, kun ruokailutaukoa ei lentopalvelun kestäessä pystytä järjestämään maissaoloaikana. Tätä tarkoitusta varten yhtiö ostaa ateriat tytäryhtiöltään ja luovuttaa ne lentohenkilökunnalle ennakkoratkaisuhakemuksessa mainituissa tapauksissa veloituksetta.\n      Arvonlisäverolain 102 §:n 1 momentin 1 kohdan mukaan verovelvollinen saa vähentää verollista liiketoimintaa varten toiselta verovelvolliselta ostamastaan tavarasta tai palvelusta suoritettavan veron. Verollisella liiketoiminnalla tarkoitetaan pykälän 2 momentin mukaan toimintaa, joka arvonlisäverolain mukaan aiheuttaa tavaran tai palvelun myyjälle verovelvollisuuden. Vähennysoikeuden rajoituksista säädetään lain 114 §:ssä.\n      Arvonlisäverolakia koskevassa hallituksen esityksessä (HE 88/1993 vp) todetaan vähennysoikeuden rajoitusten osalta muun ohella, että kuudennen arvonlisäverodirektiivin mukaan vähennystä ei saa tehdä sellaisten hyödykkeiden hankinnasta, jotka eivät ahtaasti tulkiten ole liiketoimintaa varten hankittuja. Myös arvonlisäverolakiin ehdotetaan tehtäväksi eräitä tällaisia rajoituksia. Vähennyskelvottomia olisivat kulutusneutraalisuuteen liittyvistä ja hallinnollisista syistä hyödykkeet, joita usein käytetään yksityiskulutukseen tai siihen verrattavaan tarkoitukseen. Kulutusneutraalisuussyistä henkilökunnan yksityiskäytössä kulutettavat, vastikkeetta tai selvästi alihintaan henkilökunnalle luovutettavat hyödykkeet eivät olisi vähennyskelpoisia. Tällaisten hyödykkeiden vähennyskelvottomuus seuraisi vähennysoikeutta koskevasta yleissäännöksestä, koska ne eivät tule liiketoiminnassa käytettäviksi. Selkeyden vuoksi lakiehdotuksen 114 §:ään otettaisiin lisäksi erityisiä vähennyskieltosäännöksiä, jotka koskevat eräitä henkilökunnan yksityiskulutukseen rinnastettavia hankintoja.\n       Yhteiskuljetukset ja taksimatkat.  Arvonlisäverolain 114 §:n 1 momentin 2 kohdan mukaan vähennystä ei saa tehdä, kun hankinta koskee verovelvollisen tai hänen henkilökuntansa asunnon ja työpaikan väliseen kuljetukseen liittyviä tavaroita ja palveluja. Arvonlisäverolakia koskevan hallituksen esityksen mukaan vähennyskielto on tarpeen, jotta arvonlisäverovelvollisen työnantajan järjestämä henkilökunnan kuljetus ei muodostuisi verotuksellisesti edullisemmaksi kuin muun työnantajan järjestämä tai työntekijöiden itse maksama kuljetus. Vähennyskielto koskisi verovelvollisen oman kuljetuskaluston hankinta- ja käyttökustannuksia, vuokralle otetun kaluston vuokramaksuja sekä ulkopuoliselle kuljetusyritykselle maksettuja korvauksia.\n      Euroopan yhteisöjen tuomioistuimen asiassa C-258/95 (Julius Fillibeck Söhne GmbH & Co. KG) antaman tuomion mukaan Euroopan yhteisöjen neuvoston kuudennen arvonlisäverodirektiivin (77/388/ETY) 6 artiklan 2 kohtaa on tulkittava siten, että työnantajan huolehtiessa vastikkeetta yritykselle kuuluvalla ajoneuvolla työntekijöiden kuljettamisesta näiden asuntojen ja työpaikan välillä tyydyttää pääasiallisesti työntekijöiden yksityisiä tarpeita ja palvelee siten yritykselle kuulumattomia tarkoituksia. Säännöstä ei kuitenkaan voida soveltaa silloin, kun yrityksen tarpeet edellyttävät tietyissä erityisissä olosuhteissa, kuten vaikeuksissa turvautua muihin sopiviin kulkuvälineisiin ja työpaikan sijainnin vaihdellessa, että työnantaja huolehtii työntekijöiden kuljettamisesta, jolloin tätä palvelua ei näistä syistä suoriteta yritykselle kuulumattomiin tarkoituksiin.\n      Vaikka siirtyminen asunnolta työpaikalle on työssäolon ja siten työskentelyn välttämätön edellytys, yksinomaan tämän seikan perusteella ei tuomion perustelujen mukaan ole katsottava, ettei työntekijän kuljettaminen hänen asuntonsa ja työpaikkansa välillä palvelisi hänen yksityisiä tarpeitaan. Tällainen tulkinta soveltuu tavanomaisiin tapauksiin, joissa työntekijällä on mahdollisuus käyttää yleisiä kulkuvälineitä työmatkallaan asuntonsa ja kiinteän työpaikkansa välillä. Sitä vastoin erityisissä olosuhteissa yrityksen tarpeet saattavat edellyttää, että työnantaja huolehtii itse työntekijöiden kuljettamisesta näiden asuntojen ja työpaikkojen välillä. Näin ollen työnantaja saattaa olla pakotettu huolehtimaan työntekijöidensä kuljettamisesta sen vuoksi, että ainoastaan hän voi tarjota sopivan kulkuvälineen tai että työpaikka ei ole sijainniltaan pysyvä vaan vaihtelee. Tällaisissa erityisissä olosuhteissa työnantaja järjestää kuljetuksen tarkoituksiin, jotka eivät ole yritykselle kuulumattomia. Työntekijän siitä saama henkilökohtainen hyöty on yrityksen tarpeisiin nähden ainoastaan toissijainen. Vaikka työehtosopimukseen perustuvan kuljetuspalveluiden tarjoamisvelvollisuuden olemassaolo ei sinänsä voi ratkaista kysymystä näiden palvelujen direktiivin 6 artiklan 2 kohdassa tarkoitetusta luonteesta, tämä seikka on kuitenkin osoitus siitä, että kuljetuksesta huolehditaan tarkoituksissa, jotka eivät ole yritykselle kuulumattomia. Kansallisen tuomioistuimen tehtävänä on ratkaista Euroopan yhteisöjen tuomioistuimen esittämien tulkintojen perusteella, edellyttävätkö sen käsiteltävänä olevan asian erityispiirteet yrityksen tarpeet huomioon ottaen sitä, että työnantaja huolehtii työntekijöiden kuljettamisesta heidän asuntojensa ja työpaikkansa välillä.\n      A Oyj:n palveluksessa olevan lento- ja maahenkilökunnan varsinaisena työpaikkana on pidettävä lentoasemaa, jossa maahenkilökunta työskentelee ja josta lentokoneet, joissa lentohenkilökunta työskentelee, lähtevät kotimaan ja ulkomaan lennoille ja jonne ne lennoilta saapuvat. Henkilökunnan asunnon ja lentoaseman väliset matkat eivät sen vuoksi ole yhtiön työntekijöiden työmatkoja vaan asunnon ja työpaikan välisiä matkoja, joiden kuljetuksiin liittyvistä hankinnoista yhtiö ei arvonlisäverolain 114 §:n 1 momentin 2 kohdan mukaan saa tehdä vähennystä. Vähennyskelvottomuus johtuu edellä selostetun hallituksen esityksen mukaan kulutusneutraalisuuteen liittyvistä syistä, jotta työnantajan järjestämä kuljetus ei muodostuisi verotuksellisesti edullisemmaksi kuin työntekijän itse maksama kuljetus. Lainkohdan soveltamisessa tulee ottaa huomioon kuudes arvonlisäverodirektiivi ja sitä koskeva tässä asiassa merkityksellinen oikeuskäytäntö.\n      Yhtiön maahenkilökunnan sekä lentoemäntien ja stuerttien oikeus käyttää taksia liittyy\nennakkoratkaisuhakemuksen mukaan poikkeuksellisiin työaikoihin. Vaikka henkilökunnan työajan päättyessä tai alkaessa hakemuksessa tarkoitettuina ajankohtina tavanomaista julkista liikennettä ei ole tai sitä on rajoitetusti ja kuljetusten järjestämisestä näissä tilanteissa työnantajan toimesta on määräykset työehtosopimuksissa, kysymys kuitenkin on, kun lentoasema on työntekijöiden varsinainen työpaikka ja se on pysynyt jatkuvasti samana eikä siis ole vaihdellut, tavanomaisista asunnon ja työpaikan välisistä matkoista. Kysymyksessä olevien taksikuljetusten ei voida katsoa tapahtuvan sellaisissa erityisissä olosuhteissa, että yhtiöllä olisi oikeus vähentää kuljetuksiin sisältyvä arvonlisävero.\n       Ateriat.  Verovelvollisen palveluksessa olevan henkilökunnan yksityiskäytössä kulutettavat ja heille vastikkeetta luovutettavat hyödykkeet eivät kulutusneutraalisuuteen liittyvistä syistä ole verovelvolliselle vähennyskelpoisia. Koska tällaisia hyödykkeitä ei käytetä verovelvollisen verollisessa liiketoiminnassa vaan henkilökunnan yksityiskäytössä, vähennyskelvottomuus perustuu arvonlisäverolain 102 §:ään. Yhtiön lentohenkilökunnalle vastikkeetta luovuttamat ateriat ovat henkilökunnan kannalta ensisijaisesti heidän yksityistä kulutustaan siitä huolimatta, että aterioinnilla on olosuhteista johtuen läheinen yhteys heidän työsuhteeseensa. Ratkaisevaa merkitystä ei ole sillä, että yhtiön kannalta aterioiden tarjoaminen liittyy yhtiön liiketoimintaan osana lentoturvallisuutta ja on yhtiölle työehtosopimukseen perustuva velvollisuus. Yhtiöllä ei näin ollen ole oikeutta vähentää aterioiden hankintahintaan sisältyvää arvonlisäveroa.\n      Edellä esitetyillä perusteilla korkein hallinto-oikeus, hyläten A Oyj:n valituksen, katsoo, ettei ole syytä muuttaa hallinto-oikeuden päätöksen lopputulosta, joka siis jää pysyväksi.\n      Asian ovat ratkaisseet hallintoneuvokset Erkki Onikki, Raimo Anttila, Tuulikki Keltanen, Olli Nykänen ja Heikki Kanninen. Asian esittelijä Marita Eeva.\n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "2001-09-25"
  ],
  "judgmentNumber": [
    "42"
  ],
  "subject": [
    "http://data.finlex.fi/common/Hallinto-oikeus"
  ],
  "creator": [
    "http://data.finlex.fi/common/KHO"
  ],
  "isVersionOf": [
    "ECLI:FI:KHO:2001:42"
  ],
  "year": [
    "2001"
  ],
  "description": [
    "http://data.finlex.fi/voc/kho/fin/cbbb93e6",
    "http://data.finlex.fi/voc/kho/fin/13cd3425",
    "http://data.finlex.fi/voc/kho/fin/3717319a",
    "http://data.finlex.fi/voc/kho/fin/6deb561a",
    "http://data.finlex.fi/voc/kho/fin/c2a590c7",
    "http://data.finlex.fi/voc/kho/fin/4be43bb4"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}