{
  "@id": "sfecli:kho/2003/63",
  "languageVersion": [
    {
      "@id": "sfecli:kho/2003/63/fin",
      "title_fi": [
        "26.09.2003/2306 KHO:2003:63"
      ],
      "abstract_fi": [
        "\n     Naapuri sai tehdä oikaisuvaatimuksen rakennustarkastajan päätöksestä, jolla rakentajan tehtyä ilmoituksen oli maankäyttö- ja rakennuslain 129 §:n mukaisesti katsottu, että rakennuslupaa ei ollut tarpeen hakea. \n\n    \nMaankäyttö- ja rakennuslaki 113 § 1 ja 2 mom. , 125 § 1 mom. , 129 § 1, 2 ja 3 mom. , 187 § 1 ja 2 mom. , 190 § 1 ja 3 mom. \nMaankäyttö- ja rakennusasetus 57 § 3 mom. , 61 § 1 mom. \nVihdin kunnan rakennusjärjestys (voimaan 1. 4. 1992) 2 § 1, 2 ja 3 mom. , Vihdin kunnan \nrakennusjärjestys (voimaan 1. 1. 2002) 3 §\n  "
      ],
      "hasFormat": {
        "@id": "sfecli:kho/2003/63/fin/txt",
        "content_fi": [
          "\n    \n      1. Johtavan rakennustarkastajan ja ympäristölautakunnan ratkaisut\n\n      \nA on 24.4.2001 tehnyt Vihdin rakennusvalvontaviranomaiselle ilmoituksen kerrosalaltaan 17 neliömetrin suuruisen yhdistetyn varaston ja käymälän rakentamisesta Vihdin kunnan Kourlan kylässä sijaitsevalle tilalle Moksranta RN:o 1:61.\n\n      \nVihdin kunnan johtava rakennustarkastaja on 21.5.2001 tekemällään ja julkipanon jälkeen 25.5.2001 antamallaan päätöksellä n:o 3082/2001 päättänyt, että ilmoituksessa tarkoitetun toimenpiteen suorittaminen ei edellytä luvan hakemista.\n\n      \nVihdin kunnan ympäristölautakunta on 19.9.2001 tekemällään ja julkipanon jälkeen 26.9.2001 antamallaan päätöksellä hylännyt B:n rakennustarkastajan päätöksestä tekemän oikaisuvaatimuksen.\n\n      \n2. Asian käsittely hallinto-oikeudessa\n\n      \n2.1. Valitus ja lausunnot hallinto-oikeudessa\n\n      \nB on valittanut ympäristölautakunnan päätöksestä hallinto-oikeudelle ja vaatinut, että ympäristölautakunnan päätös kumotaan.\n\n      \nVaatimuksensa tueksi hän on muun ohella esittänyt, että A:n ilmoittama rakentaminen edellyttää rakennuslupaa. Rakentamista ei saa hyväksyä viittä metriä lähemmäksi B:n tilaa Rantakallio RN:o 1:62 eikä A:n tilaan Moksranta RN:o 1:61 rajoittuvan tiealueen rajaa. \n\n      \nB:tä ei ole naapuritilan Rantakallio RN:o 1:62 toisena omistajana kuultu asiassa eikä hän ole antanut suostumusta rakentaa viittä metriä lähemmäksi rajaa. Muitakaan asiaosaisia ei ole kuultu asiassa. A:n ilmoituksesta ei myöskään ilmene, että kysymyksessä on lämmittämätön rakennus. Päätös on menettelyvirheen vuoksi kumottava.\n\n      \nRajan läheisyydessä viiden metrin päähän ulottuva rakentamisrajoitus on selkeä lakiin kirjattu rakennusrajoitus. Alle viiden metrin päähän rajasta sijoittuva rakennus rajoittaa peruuttamattomasti naapurin rakennusoikeuksia, sillä rakennusten välin on oltava kymmenen metriä. \n\n      \nSuunnitellun varaston jo rakennetun perustuksen paikka ei vastaa rakennusilmoituksen piirustuksia, sillä ainakin lokakuussa 2001 perustus ulottui 5,5 metrin sijaan noin 3,5 metrin päähän B:n ja C:n puutarhan rajasta, mihin tilan toinen omistaja C ei ollut antanut suostumustaan.\n\n      \nA:n hankkeessa on kokonsa ja rakennuspaikan johdosta kysymys uudisrakentamisesta. \n\n      \nYmpäristölautakunta on valituksen johdosta antanut lausunnon.\n\n      \nA on valituksen johdosta antanut selityksen ja lisäselvityksen. Lisäselvityksessään A on vaatinut, että B velvoitetaan korvaamaan hänen oikeudenkäyntikulunsa ja rakennustöiden viivästymisestä sekä kiinteistötoimituksesta aiheutuneet kulut.\n\n      \nB on antanut vastaselitykset lausunnon ja selityksen johdosta. Hän on kiistänyt A:n esittämän oikeudenkäyntikulujen ja muiden kulujen korvaamista koskevan vaatimuksen sekä vaatinut, että A ja Vihdin rakennusvalvonta velvoitetaan korvaamaan hänen oikeudenkäyntikulunsa.\n\n      \n2.2. Hallinto-oikeuden ratkaisu\n\n      \nHelsingin hallinto-oikeus on valituksenalaisella päätöksellään jättänyt tutkimatta A:n vaatimuksen rakennustöiden viivästymisestä ja kiinteistötoimituksesta aiheutuneiden kulujen korvaamisesta. \n\n      \nHallinto-oikeus on hylännyt B:n valituksen sekä A:n ja B:n puolin ja toisin esittämät vaatimukset oikeudenkäyntikulujen korvaamisesta.\n\n      \nPerustelut\n\n      \nHallinto-oikeuden toimivaltaan ei kuulu tutkia A:n vaatimuksia rakennustöiden viivästymisestä ja kiinteistötoimituksesta aiheutuneiden kulujen korvaamisesta.\n\n      \nMaankäyttö- ja rakennuslain 113 §:n 1 momentin mukaan rakennus on asumiseen, työntekoon, varastointiin tai muuhun käyttöön tarkoitettu kiinteä tai paikallaan pidettäväksi tarkoitettu rakennelma, rakenne tai laitos, joka ominaisuuksiensa vuoksi edellyttää viranomaisvalvontaa turvallisuuteen, terveellisyyteen, maisemaan, viihtyisyyteen, ympäristönäkökohtiin taikka muihin mainitun lain tavoitteisiin liittyvistä syistä. Pykälän 2 momentin mukaan rakennuksena ei kuitenkaan pidetä kooltaan vähäistä ja kevytrakenteista rakennelmaa tai pienehköä laitosta, ellei sillä ole erityisiä maankäytöllisiä tai ympäristöllisiä vaikutuksia.\n\n      \nKysymyksessä oleva vaja on lautarakenteinen ja suuruudeltaan 17 neliömetriä. Sen käyttötarkoitus on varasto ja käymälä. Hallinto-oikeus katsoo, että vaja on vähäinen kevytrakenteinen rakennelma, jolla ei sen sijoitus tilalla huomioon ottaen ole erityisiä maankäytöllisiä tai ympäristöllisiä vaikutuksia. Sitä ei siten ole pidettävä rakennuksena eikä sen rakentamiseen tarvita rakennuslupaa. Kysymyksessä on maankäyttö- ja rakennusasetuksen 62 §:n 1 momentin 1 kohdassa tarkoitettu vaja.\n\n      \nMaankäyttö- ja rakennusasetuksen 106 §:n 2 momentin mukaan asetuksen 62 §:n sijasta sovelletaan vastaavia aikaisemman asetuksen 121 ja 137 §:n säännöksiä ja niiden nojalla kunnan rakennusjärjestyksessä annettuja määräyksiä, kunnes rakennusjärjestyksen muutos on tullut voimaan. Vihdissä tässä tarkoitettu rakennusjärjestyksen muutos ei ollut tullut voimaan johtavan rakennustarkastajan ratkaistessa 21.5.2001 asian, vaan kunnassa on tuolloin ollut voimassa kunnanvaltuuston 10.2.1992 hyväksymä rakennusjärjestys. Asiassa on siten sovellettava edellä mainittuja rakennusasetuksen säännöksiä.\n\n      \nRakennusasetuksen 121 §:n 1 momentin 3 kohdan mukaan toimenpidelupa on haettava, vaikka rakennuslupaa tai muuta lupaa ei tarvittaisikaan, sellaisen rakennelman sijoittamiseen, jolla on merkittävää vaikutusta ympäröivään maankäyttöön, tai 4 kohdan mukaan sellaisen rakennelman pystyttämiseen, joka merkittävästi vaikuttaa ympäristökuvaan. Kysymyksessä olevalla vajalla ei ole merkittävää vaikutusta ympäröivän alueen maankäyttöön eikä se myöskään vaikuta merkittävästi ympäristökuvaan. Näin ollen vajan rakentamiseen ei rakennusasetuksen 121 § huomioon ottaen ole haettava toimenpidelupaa.\n\n      \nMaankäyttö- ja rakennuslain sekä -asetuksen kuulemista koskevia säännöksiä ei sovelleta \nilmoitusmenettelyssä. Asiassa ei siten ole tapahtunut menettelyvirhettä naapurin kuulemisen osalta.\n\n      \nVaja sijoittuu yli viiden metrin etäisyydelle B:n ja C:n omistaman tilan Rantakallio RN:o 1:62 rajasta ja kahden metrin etäisyydelle tilan Moksranta 1:61 kaakkoisrajalla sijaitsevasta rasitetiestä. Maankäyttö- ja rakennusasetuksen 57 §:n 3 momentin mukaan rakennusta ei saa asemakaava-alueen ulkopuolella ilman asianomaisen suostumusta rakentaa viittä metriä lähemmäksi toisen omistamaa tai hallitsemaa maata, ellei siihen ole erityistä syytä. Näitä rakennuksen etäisyyttä koskevia määräyksiä ei sovelleta, kun on kysymyksessä vähäinen kevytrakenteinen rakennelma.\n\n      \nYmpäristölautakunnan päätöstä ei ole syytä muuttaa.\n\n      \nAsian lopputulos huomioon otettuna ei ole kohtuutonta, että B joutuu pitämään \noikeudenkäyntikulunsa vahinkonaan.\n\n      \nAsian laatu huomioon otettuna ei ole kohtuutonta, että A joutuu pitämään oikeudenkäyntikulunsa vahinkonaan.\n\n      \nSovelletut oikeusohjeet\n\n      \nMaankäyttö- ja rakennuslain 113 §, 125 §:n 1 momentti ja 126 §:n 2 ja 4 momentti, maankäyttö- ja rakennusasetuksen 57 § ja 106 §:n 2 momentti, rakennusasetuksen 121 §:n 1 momentti ja 137 §:n 1 momentti, Vihdin kunnan rakennusjärjestyksen (10.2.1992) 2 §:n 1 ja 2 momentti, hallinto-oikeuslain 3 § sekä hallintolainkäyttölain 51 §:n 2 momentti ja 74 §.\n\n      \n3. Asian käsittely korkeimmassa hallinto-oikeudessa\n\n      \n3.1. Valitus ja lausunnot korkeimmassa hallinto-oikeudessa\n\n      \nB on valituksessaan ensisijaisesti vaatinut, että Vihdin kunnan johtavan rakennustarkastajan rakennusilmoituksen johdosta tekemä päätös kumotaan ja rakennusilmoitus hylätään, Vihdin kunnan ympäristölautakunnan antama päätös kumotaan sekä Helsingin hallinto-oikeuden päätös kumotaan. \n\n      \nToissijaisesti B on vaatinut, ettei ilmoitusta rakentamisesta hyväksytä siltä osin kuin rakennus sijoittuu lähemmäksi kuin viiden metrin päähän B:n omistamasta kiinteistöstä Rantakallio RN:o 1:62 ja hänen hallitsemaansa kiinteistöön Moksranta RN:o 1:61 rajoittuvan tiealueen rajaa. Mikäli ilmoitus rakentamisesta hyväksytään, rakennuksen sijoittumisessa on otettava huomioon mahdollisen kiinteistötoimituksen jatkoselvityksen mukaiset rajat. Alle viiden metrin päähän rakennettu betonipohja ja tarvittaessa muut rakennelmat on purettava. \n\n      \nJos ilmoitus rakentamisesta hyväksytään, siihen on lisättävä ehtoja. Rakennuksen tulee olla \nlämmittämätön, kuistiton, rajoille päin ilman ikkunoita, väriltään ruskea, kooltaan vanhan varaston kokoinen eikä rakennusta saa myöhemmin laajentaa, täydentää, muuttaa sen rakenteita taikka käyttää loma-asumiseen. Lisäksi vanha varastorakennus on purettava tai vähintään siirrettävä lailliselle etäisyydelle eli minimissään viiden metrin päähän rajoista.\n\n      \nLisäksi B on vaatinut oikeudenkäyntikulujensa korvaamista.\n\n      \nB on vaatimustensa tueksi esittänyt muun ohella, että kyseisellä alueella on maakuntakaava ja oikeusvaikutukseton yleiskaava, muttei ranta- tai asemakaavaa. Yleiskaavan mukaan kyseinen alue on loma-asuntoaluetta (RA), jolla rakennusten sijoittumisessa ympäristöön tulee kiinnittää erityistä huomiota. Kysymyksessä on aikaisempaa varasto- ja käymälärakennusta huomattavasti suurempi, kiinteäperusteinen rakennus. Yli kymmenen neliömetrin kuisti ja A:n ilmoitus varastoon jo hankituista huonekaluista viittaavat siihen, että varastoa on tarkoitus käyttää muuhunkin tarkoitukseen kuin varastointiin. Rakennusta ei ole ilmoitettu lämmittämättömäksi. \n\n      \nVaraston rakentaminen edellyttää viranomaisvalvontaa ja ilmoituksen johdosta annetun päätöksen kumoamista kiinteistön pienuuden ja tehokkaan rakentamisen, rantakaavan puuttumisen, aikaisempien poikkeuslupien ja rakennuspaikan rajan läheisyyden vuoksi sekä mahdollisten ilmoituksen puutteiden vuoksi. Luvan vaatiminen on maankäyttö- ja rakennuslain 129 §:n mukaisesti yleisen edun ja naapurin oikeusturvan kannalta tarpeen.\n\n      \nRakennus aiheuttaisi turvallisuus-, maisema-, viihtyisyys- ja ympäristöhaittoja. Laaja-alainen \nrakentaminen tiealueen välittömässä läheisyydessä ei ole tien kunnossapidon kannalta \ntarkoituksenmukaista ja siitä aiheutuu huomattavaa haittaa. Maan vettyminen lisääntyisi ja \nB:n ja C:n maksaman tienhoidon kunnossapitokustannukset nousisivat.\n\n      \nKompostikäymälästä syntyy varsinkin kesäisin hajuhaittoja. Varaston rakentaminen liian lähelle rajaa alentaisi B:n ja C:n kiinteistön arvoa ja vähentäisi alueen virkistysarvoa ja luonnonmukaisuutta. Varasto olisi metallikattoisena ympäristöään hallitseva. \n\n      \nVaraston perustus ei vastaa rakennusilmoituksen piirustuksia. Perustus ulottuu 5,5 metrin sijasta 3,5 metrin päähän B:n ja C:n puutarhan rajasta. B ole antanut tähän suostumusta, eikä häntä ole kuultu asiassa naapurikiinteistön toisena omistajana. Vihdin kunnan vuoden 2002 rakennusjärjestyksen ja vallinneen käytännön mukaan rakennuksen etäisyyden rakennuspaikan rajoista tulee olla yhtä suuri kuin rakennuksen korkeus, kuitenkin vähintään viisi metriä ja vähintään 12 metriä yksityistien keskilinjasta. \n\n      \nVihdin kunnan ympäristölautakunta on antanut selityksen. \n\n      \nA on antanut selityksen, jossa hän muun ohella on vaatinut B:ltä korvausta turhasta kiinteistönmäärityksestä, vastineiden kirjoittamisesta ja tahallisesta rakennustyön viivyttämisestä. Hän on todennut rakennuksen olevan lämmittämätön ja sijaitsevan 5,5 metrin päässä B:n ja C:n tilasta. Vanha vastaava rakennus puretaan tarpeettomana. \n\n      \nB on antanut vastaselityksen, jota hän on myöhemmin täydentänyt. \n\n      \n3.2. Korkeimman hallinto-oikeuden ratkaisu\n\n      \nKorkein hallinto-oikeus jättää korkeimmasta hallinto-oikeudesta annetun lain 3 §:n huomioon ottaen toimivaltaansa kuulumattomana tutkimatta A:n selityksessään esittämät vaatimukset siltä osin kuin niissä vaaditaan korvausta turhasta kiinteistönmäärityksestä ja tahallisesta rakennustyön viivyttämisestä aiheutuneista kuluista.\n\n      \nKorkein hallinto-oikeus on muutoin tutkinut asian.\n\n      \nSovelletut oikeusohjeet\n\n      \nMaankäyttö- ja rakennuslain 113 §:n 1 momentin mukaan rakennus on asumiseen, työntekoon, varastointiin tai muuhun käyttöön tarkoitettu kiinteä tai paikallaan pidettäväksi tarkoitettu rakennelma, rakenne tai laitos, joka ominaisuuksiensa vuoksi edellyttää viranomaisvalvontaa turvallisuuteen, terveellisyyteen, ympäristönäkökohtiin taikka muihin tämän lain tavoitteisiin liittyvistä syistä. Pykälän 2 momentin mukaan rakennuksena ei kuitenkaan pidetä kooltaan vähäistä ja kevytrakenteista rakennelmaa tai pienehköä laitosta, ellei sillä ole erityisiä maankäytöllisiä tai ympäristöllisiä vaikutuksia.\n\n      \nMaankäyttö- ja rakennuslain 125 §:n 1 momentin mukaan rakennuksen rakentamiseen on oltava rakennuslupa.\n\n      \nLain 129 §:n 1 momentin mukaan kunta voi rakennusjärjestyksessä määrätä, että merkitykseltään ja vaikutukseltaan vähäiseen rakentamiseen tai muuhun toimenpiteeseen voidaan ryhtyä ilman rakennus- tai toimenpidelupaa sen jälkeen, kun asianomainen on tehnyt tätä koskevan ilmoituksen kunnan rakennusvalvontaviranomaiselle. Kunnan rakennusvalvontaviranomaisen tulee pykälän 2 momentin mukaan ilmoituksen sijasta edellyttää rakennus- tai toimenpideluvan hakemista, jos se yleisen edun tai naapurien oikeusturvan kannalta on tarpeen. Rakentamiseen tai muuhun toimenpiteeseen voidaan ryhtyä, jollei rakennusvalvontaviranomainen 14 päivän kuluessa ilmoituksen vastaanottamisesta ole edellyttänyt luvan hakemista ilmoitettuun hankkeeseen. Pykälän 3 momentin mukaan ilmoitusmenettelystä säädetään tarkemmin asetuksella.\n\n      \nMaankäyttö- ja rakennuslain 187 §:n 1 momentin mukaan viranhaltijan päätökseen asiassa, joka kunnan rakennusvalvontaviranomaiselta tai muulta kunnan viranomaiselta on siirretty hänen ratkaistavakseen, ei saa hakea muutosta valittamalla. Päätökseen tyytymättömällä on oikeus saada asia asianomaisen viranomaisen käsiteltäväksi (oikaisuvaatimus). Oikeus vaatimuksen tekemiseen määräytyy samojen perusteiden mukaan kuin asianosaisen valitusoikeus. Pykälän 2 momentin mukaan oikaisuvaatimus on tehtävä kirjallisesti viranhaltijalle 14 päivän kuluessa päätöksen antamisesta. Päätökseen on liitettävä ohjeet oikaisuvaatimuksen tekemisestä. Vaatimus on viipymättä otettava asianomaisen viranomaisen käsiteltäväksi.\n\n      \nLain 190 §:n 1 momentin mukaan muutosta kunnan viranomaisen tämän lain mukaiseen muuhun kuin 188 ja 189 §:ssä tarkoitettuun päätökseen, maakunnan liiton 33 §:n 3 momentissa tarkoitettuun päätökseen sekä alueellisen ympäristökeskuksen tämän lain nojalla antamaan päätökseen haetaan valittamalla hallinto-oikeuteen. Pykälän 3 momentin mukaan muutoksenhaussa noudatetaan muutoin, mitä hallintolainkäyttölaissa säädetään.\n\n      \nMaankäyttö- ja rakennusasetuksen 57 §:n 3 momentin mukaan rakennusta ei saa asemakaava-alueen ulkopuolella ilman asianomaisen suostumusta rakentaa viittä metriä lähemmäksi toisen omistamaa tai hallitsemaa maata eikä kymmentä metriä lähemmäksi rakennusta, joka on toisen omistamalla tai hallitsemalla maalla, ellei siihen ole erityistä syytä.\n\n      \nAsetuksen 61 §:n 1 momentin mukaan rakennusjärjestyksessä voidaan määrätä, että jo olevaan asuntoon kuuluvan tai maatalouden harjoittamisen kannalta tarpeellisen pienehkön muun talousrakennuksen kuin saunarakennuksen rakentamiseen asemakaava-alueen ulkopuolella sovelletaan lupamenettelyn asemesta ilmoitusmenettelyä.\n\n      \nVihdin kunnan 1.4.1992 voimaan tulleen rakennusjärjestyksen 2 §:n 1 momentin mukaan \nrakennuslupaa ei tarvita maanviljelystilan talouskeskuksen yhteyteen rakennettavan tai jo olevaan asuntoon kuuluvan lämmittämättömän talousrakennuksen rakentamiseen, jollei rakennus sijaitse rakennus- tai rantakaava-alueella tai rakennuslain 100 §:n 2 momentissa tai rakennuslain 123 a §:n 1 momentissa tarkoitetulla rakennuskieltoalueella. \n\n      \nMilloin talousrakennuksen rakentamiseen 1 momentin mukaan ei tarvita rakennuslupaa, on \nrakennustyöstä pykälän 2 momentin mukaan kuitenkin ennen sen aloittamista ilmoitettava \nlupaviranomaiselle ja annettava riittävä selvitys rakennushankkeesta. Ilmoitus on tehtävä vähintään 30 päivää ennen rakentamisen aloittamista. Lupaviranomainen tai johtosäännössä määrätty viranhaltija voi mainitun ajan kuluessa ilmoituksen vastaanotettuaan edellyttää rakennusluvan hakemista, mikäli talousrakennuksella on huomattava merkitys alueen ympäristökuvaan tai ympäröivään maankäyttöön tai se ei saadun selvityksen perusteella lujuudeltaan, terveellisyydeltään, paloturvallisuudeltaan tai kauneudeltaan vastaa kohtuullisia vaatimuksia. \n\n      \nPykälän 3 momentin mukaan rakentaminen voidaan aloittaa, ellei lupaviranomainen tai johtosäännössä määrätty viranhaltija vaadi rakennusluvan hakemista tai jos mainittu viranomainen ennen määräajan päättymistä ilmoittaa, ettei rakentamiselle ole estettä.\n\n      \nVihdin kunnan 1.1.2002 voimaan tulleen rakennusjärjestyksen 3 §:n mukaan lupamenettelyn asemesta jo olevaan asuntoon kuuluvan tai maatalouden harjoittamisen kannalta tarpeellisen, enintään 100 neliömetrin suuruisen, muun lämmittämättömän talousrakennuksen kuin saunarakennuksen rakentamiseen asemakaava-alueen tai maankäyttö- ja rakennuslain 53 §:n mukaisen rakennuskieltoalueen ulkopuolella sovelletaan ilmoitusmenettelyä. Maatalouden harjoittamiskäytössä olevaan maatilaan kuuluvaan, enintään 300 neliömetrin suuruiseen, lämmittämättömään talousrakennukseen asemakaava-alueen tai maankäyttö- ja rakennuslain 53 §:n mukaisen rakennuskieltoalueen ulkopuolella sovelletaan ilmoitusmenettelyä. Kaikki savuhormilla varustetut rakennukset edellyttävät rakennusluvan.\n\n      \nMenettely\n\n      \nA on 24.4.2001 tehnyt Vihdin kunnan rakennusvalvontaan ilmoituksen rakennustyöstä Kourlan kylässä Moksrannan tilalla RN:o 1:61 osoitteessa Kreetanpolku 4. A on ilmoittanut rakennuksen käyttötarkoitukseksi varaston ja käymälän. Vihdin kunnan johtava rakennustarkastaja on 21.5.2001 tehnyt päätöksen n:o 3082/2001, jonka mukaan ilmoituksen tarkoittaman toimenpiteen suorittaminen ei edellytä luvan hakemista. Päätös on annettu julkipanon jälkeen 25.5.2001. B on Vihdin kuntaan 8.6.2001 saapuneella oikaisuvaatimuksella ja 15.8.2001 saapuneella oikaisuvaatimuksen täydennyksellä vaatinut ympäristölautakuntaa kumoamaan rakennustarkastajan päätöksen. Vihdin kunnan ympäristölautakunta on 19.9.2001 tekemällään ja julkipanon jälkeen 26.9.2001 antamallaan päätöksellä hylännyt B:n oikaisuvaatimuksen. Hallinto-oikeus on valituksenalaisella päätöksellään hylännyt B:n ympäristölautakunnan päätöksestä tekemän valituksen. B on valittanut hallinto-oikeuden päätöksestä korkeimpaan hallinto-oikeuteen.\n\n      \nMaankäyttö- ja rakennuslaissa ei nimenomaisesti säädetä lain 129 §:ssä tarkoitetun ilmoituksen johdosta mahdollisesti tehtävästä päätöksestä valittamisesta. Hallituksen esityksessä rakennuslainsäädännön uudistamiseksi (HE 101/1998 vp) on mainitun pykälän perusteluissa todettu, ettei \"ilmoituksen käsittelyyn liity erityistä muutoksenhakumenettelyä. Rakentamiseen tai muuhun toimenpiteeseen voitaisiin ryhtyä, jollei rakennusvalvontaviranomainen 14 päivän kuluessa ilmoituksen vastaanottamisesta ole edellyttänyt luvan hakemista ilmoitettuun hankkeeseen. Ilmoitukseen perustuva viranomaishyväksyntä voisi siten olla joko ilmoituksen nimenomainen hyväksyntä tai viranomaisen puuttumattomuus asiaan edellä mainitun määräajan kuluessa.\"\n\n      \nJohtava rakennustarkastaja on antanut ilmoituksen hyväksyvän päätöksen, johon naapurikiinteistön omistaja on vaatinut oikaisua. Naapuri on edelleen tehnyt oikaisuvaatimuksen hylkäämisestä valituksen maankäyttö- ja rakennuslain 187 ja 190 §:n edellä selostettujen säännösten mukaisesti. Kun otetaan huomioon, että naapurilla on oikeus saattaa maankäyttö- ja rakennuslain 182 §:ssä tarkoitettu valvontamenettely vireille kunnan rakennusvalvontaviranomaisessa ja hakea sen päätökseen muutosta hallinto-oikeudelta, naapurilla on oikeus vaatia oikaisua ja hakea muutosta päätökseen, jolla on maankäyttö- ja rakennuslain 129 §:n 2 momentin mukaisesti päätetty, että luvan hakemista ei edellytetä.\n\n      \nRakennus vai rakennelma\n\n      \nRakennuspaikka sijaitsee kiinteistöllä, joka on Vihdin kunnanvaltuuston 10.11.1986 hyväksymän Vihdin yleiskaavan loma-asuntoaluetta (RA). Pinta-alaltaan 1 420 neliömetrin suuruisella rakennuspaikalla sijaitsee asiakirjoissa olevan tonttisuunnitelman mukaan kolme kesämökkiä, sauna, leikkimökki ja purettavaksi ilmoitettu käymälä. \n\n      \nRakennusvalvontaan tekemässään ilmoituksessa A on ilmoittanut yhdistetyn varaston ja käymälän kerrosalaksi ulkomittoina mitattuna 17 neliömetriä ja sen tilavuudeksi 37 kuutiometriä. Seinämateriaali on ilmoituksen mukaan puu ja seinän väri tummanpunainen. Katon materiaali on pelti, väritykseltään tumman harmaa. Katon kaltevuus on 15 astetta. Rakennuksen etäisyydeksi rajasta on ilmoitettu kaksi metriä, toisista rakennuksista kymmenen metriä, tiestä 15 metriä, sähkölinjoista kymmenen metriä ja rannasta 40 metriä. Asemapiirroksen mukaan kysymyksessä olevan rakennuksen etäisyys B:n osaksi omistamasta Rantakallion tilasta RN:o 1:62 on 5,5 metriä ja tiestä kaksi metriä. \n\n      \nPääpiirustuksen mukaan varaston osuus koko pinta-alasta on 14,1 neliömetriä ja käymälän pinta-ala 3,2 neliömetriä. Rakennus perustetaan betonilaatalle. Piirustusten mukaan rakennuksessa on kaksi pienehköä ikkunaa, kaksi ovea ja suurehko kuisti. Räystäskorkeus on betonilaattaperustuksen yläpuolelta mitattuna 2,20 metriä. Harjakorkeus perustus mukaan luettuna on noin kolme metriä. A on korkeimmalle hallinto-oikeudelle antamassaan selityksessä ilmoittanut, että rakennukseen ei tule lämmitystä. \n\n      \nKun otetaan huomioon nyt kysymyksessä olevan yhdistetyn varaston ja käymälän koko, rakenteet ja sijoituspaikka, sitä on pidettävä maankäyttö- ja rakennuslain 113 §:n 1 momentissa tarkoitettuna rakennuksena eikä saman pykälän 2 momentissa tarkoitettuna kevyenä rakennelmana.\n\n      \nTalousrakennus\n\n      \nAsiakirjoista saatavan selvityksen mukaan kysymys on loma-asunnon rakennuspaikalle \nrakennettavasta yhdistetystä varasto- ja käymälärakennuksesta. Rakennus on myös \nkäyttötarkoitukseltaan ja kooltaan maankäyttö- ja rakennusasetuksen 61 §:n 1 momentissa tarkoitettu talousrakennus, jonka rakentamiseen maankäyttö- ja rakennuslain 129 §:n 1 momentin nojalla voidaan soveltaa kunnan rakennusjärjestyksen mukaisesti ilmoitusmenettelyä. \n\n      \nAlueella, jolla rakennuspaikka sijaitsee, ei ole voimassa asemakaavaa. Kunnassa ei ole tehty päätöstä, että alue kuuluisi rantakaavan tarpeellisuusalueeseen. Kun kuitenkin otetaan huomioon asiakirjoissa oleva selvitys Moksjärven ranta-alueen rakennuspaikan lähistöllä olevasta rakennuskannasta, aluetta on ollut pidettävä Vihdin kunnan 1.4.1992 voimaan tulleen rakennusjärjestyksen 2 §:n 1 momentissa tarkoitettuna alueena, jolle rantakaavan laatiminen on rakennuslain 123 a §:n mukaisesti ollut tarpeen. Näin ollen A:n ilmoitusta käsiteltäessä voimassa olleen rakennusjärjestyksen mukaan kysymyksessä olevaa rakennushanketta ei olisi voitu käsitellä ilmoitusmenettelyssä vaan rakennuslupa olisi ollut tarpeen. \n\n      \nYhdistetty varasto- ja käymälärakennus on kuitenkin Vihdin kunnan 1.1.2002 voimaan tulleen ja siis nykyisin voimassa olevan rakennusjärjestyksen 3 §:ssä tarkoitettu talousrakennus ja se täyttää sanotussa pykälässä asetetut vaatimukset. Lisäksi ilmoitus on hyväksytty niin, että rakennus sijoittuu maankäyttö- ja rakennusasetuksen 57 §:n 3 momentin mukaisesti yli viiden metrin päähän B:n omistamasta kiinteistöstä. Rakennusluvan hakemista ei ole maankäyttö- ja rakennuslain 129 §:n 2 momentissa tarkoitetulla tavalla pidettävä yleisen edun eikä naapurien oikeusturvan kannalta tarpeellisena. Kyseisen talousrakennuksen rakentaminen ilmoitusmenettelyn perusteella rakennuslupaa hakematta ilmoituksessa tarkoitetuin tavoin ei ole tällä hetkellä voimassa olevien säännösten ja \nmääräysten vastaista.\n\n      \nLopputulos\n\n      \nEdellä lausutuilla perusteilla ei ole syytä muuttaa Helsingin hallinto-oikeuden päätöksen lopputulosta, joka siis jää pysyväksi.\n\n      \nAsian näin päättyessä B:lle ja sen laatuun nähden A:lle ei, ottaen huomioon \nhallintolainkäyttölain 74 §:n 1 momentin säännös, tule korvausta oikeudenkäyntikuluistaan.\n\n      \nAsian ovat ratkaisseet presidentti Pekka Hallberg sekä hallintoneuvokset Pirkko Ignatius, Lauri Tarasti, Raimo Anttila ja Kari Kuusiniemi. Asian esittelijä Minna Pulkkinen.\n\n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "2003-09-26"
  ],
  "judgmentNumber": [
    "63"
  ],
  "subject": [
    "http://data.finlex.fi/common/Hallinto-oikeus"
  ],
  "creator": [
    "http://data.finlex.fi/common/KHO"
  ],
  "isVersionOf": [
    "ECLI:FI:KHO:2003:63"
  ],
  "year": [
    "2003"
  ],
  "description": [
    "http://data.finlex.fi/voc/kho/fin/bfcd9b3d",
    "http://data.finlex.fi/voc/kho/fin/e71d145d",
    "http://data.finlex.fi/voc/kho/fin/0a170f63",
    "http://data.finlex.fi/voc/kho/fin/d29a63c6",
    "http://data.finlex.fi/voc/kho/fin/1ac7c474",
    "http://data.finlex.fi/voc/kho/fin/9d1596e9",
    "http://data.finlex.fi/voc/kho/fin/9ba38c43",
    "http://data.finlex.fi/voc/kho/fin/fe6e7bad"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}