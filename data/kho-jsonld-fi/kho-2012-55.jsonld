{
  "@id": "sfecli:kho/2012/55",
  "languageVersion": [
    {
      "@id": "sfecli:kho/2012/55/fin",
      "title_fi": [
        "6.7.2012/1896 KHO:2012:55"
      ],
      "abstract_fi": [
        "\n    \n      Sanomalehti oli pyytänyt yliopistolta ennen uuden yliopistolain voimaantuloa 1.1.2010 toimituksellista tarkoitusta varten tiedot muun ohella yliopiston palveluksessa olevien professorien kokonaispalkasta eriteltynä. Tällaiset nimikirjassa olleet palkkatiedot olivat nimikirjalain 7 §:n perusteella julkisia tietoja.\n    \n    \n      Sanomalehti oli pyytänyt tiedot ensisijaisesti sähköisessä muodossa ja toissijaisesti paperitulosteena. Henkilötietojen käsittelyyn toimituksellisia tarkoituksia varten sovellettiin soveltuvin osin ainoastaan niitä henkilötietolain säännöksiä, jotka luetellaan lain 2 §:n 5 momentissa. Vaikka henkilötietojen luovutuksen edellytykset lain mukaan sinänsä täyttyisivät, yliopisto oli velvollinen selvittämään, että henkilötietojen käsittely tapahtui henkilötietolain 32 §:n 1 momentin mukaisesti. Tässä tarkoituksessa sanomalehden oli henkilötietolain 32 §:n 2 momentin mukaan annettava rekisterinpitäjälle asianmukaiset selvitykset ja sitoumukset sekä muutoin riittävät takeet henkilötietojen suojaamisesta henkilötietolain 32 §:n 1 momentissa tarkoitetulla tavalla.\n    \n    \n      Yliopiston ei olisi tullut hylätä sanomalehden tietopyyntöä.\n    \n    \n      Suomen perustuslaki 10 § 1 momentti ja 12 § Nimikirjalaki 1 § 1 momentti, 2 § 1 momentti, 6 § ja 7 § 1 momentti Laki viranomaisten toiminnan julkisuudesta 1 § 1 momentti, 9 § 1 momentti, 13 § 2 momentti ja 16 § 1-3 momentti Henkilötietolaki 1 §, 2 § 1, 2 ja 5 momentti, 3 § 1-3 kohta ja 32 §\n    \n    \n      Euroopan parlamentin ja neuvoston direktiivi 95/46/EY yksilöiden suojelusta henkilötietojen käsittelyssä ja näiden tietojen vapaasta liikkuvuudesta 1 artikla 1 kohta, 9 artikla ja 17 artikla 1 kohta Euroopan unionin tuomioistuimen tuomiot asioissa C-73/07, Satakunnan Markkinapörssi ja Satamedia, C-465/00, C-138/01, C-139/01, Österreichischer Rundfunk ym., C-92/09 sekä C-93/09, Volker ym.\n    \n    \n      Kort referat på svenska\n    \n  "
      ],
      "hasFormat": {
        "@id": "sfecli:kho/2012/55/fin/txt",
        "content_fi": [
          "\n    \n      \n        Päätös, josta valitetaan\n      \n      Hämeenlinnan hallinto-oikeus 24.9.2010 nro 10/0673/3\n      \n        Asian aikaisempi käsittely\n      \n      Sanomalehti on pyytänyt, että sille luovutetaan yliopiston palkkarekisteristä tiedot kunkin professorin nimestä, syntymävuodesta, virkaanastumisvuodesta, tämän opettamasta oppiaineesta ja tiedekunnasta sekä kokonaispalkasta eriteltynä. Tiedot pyydetään antamaan ensisijaisesti sähköisessä muodossa ja toissijaisesti paperitulosteena. Tietoja tullaan käyttämään toimituksellisiin tarkoituksiin.\n      Yliopisto on asiakirjapyynnön enemmälti hyläten päättänyt luovuttaa enintään kolmen henkilön palkkatiedot, jotka sisältävät tiedot kokonaispalkasta ja tehtäväkohtaisesta palkanosasta. Päätöksen mukaan ratkaisu perustuu valtiovarainministeriön ohjeeseen 14.12.2006 (VM 46/01/2006).\n      Sanomalehti on valituksessaan yliopiston päätöksestä vaatinut, että sille luovutetaan tiedot kaikkien yliopiston professorien palkkauksesta.\n      \n        Hämeenlinnan hallinto-oikeuden ratkaisu\n      \n      Hallinto-oikeus on kumonnut yliopiston päätöksen ja palauttanut asian yliopistolle uudelleen käsiteltäväksi. Päätöstään hallinto-oikeus on perustellut seuraavasti:\n      \n        \n          Yliopiston päätöksen lainmukaisuus\n        \n      \n      \n        Sovellettavat säännökset\n      \n      Nimikirjalain 1 §:n 1 momentin mukaan valtion virkamiehiä ja työntekijöitä koskevia henkilötietoja kerättäessä, talletettaessa, käytettäessä ja luovutettaessa on sen lisäksi, mitä muualla laissa on säädetty, noudatettava tätä lakia.\n      Nimikirjalain 4 §:n 1 momentin 3 kohdan mukaan nimikirjaan on, jollei tietojen keräämistä tai tallettamista ole muussa laissa kielletty, talletettava siten kuin asetuksella tarkemmin säädetään virkamiehistä ja työntekijöistä palvelussuhteita, niiden palkkausta ja muita ehtoja sekä elinkeinon, ammatin tai liikkeen harjoittamista kuvaavat tiedot.\n      Nimikirjalain 6 §:n mukaan virkamiestä koskevien nimikirjaan talletettujen tai muutoin henkilöstöasioiden hoitamiseksi viranomaisella olevien tietojen luovuttamisesta on jäljempänä säädetyin poikkeuksin voimassa, mitä viranomaisten toiminnan julkisuudesta annetussa laissa säädetään.\n      Nimikirjalain 7 §:n 1 momentin mukaan tiedot virkamiehelle, viran- tai toimenhaltijalle ja työntekijälle henkilökohtaisen suorituksen perusteella tai muutoin henkilökohtaisesti määräytyneestä palkan osasta, sijoituspalkkausluokasta tai vaativuusryhmää vastaavasta palkasta taikka muusta mahdollisesta palkkauksen osasta sekä palkan kokonaismäärästä ovat julkisia.\n      Viranomaisten toiminnan julkisuudesta annetun lain (julkisuuslaki) 1 §:n 1 momentin mukaan viranomaisten asiakirjat ovat julkisia, jollei tässä laissa tai muussa laissa erikseen toisin säädetä.\n      Julkisuuslain 9 §:n 1 momentin mukaan jokaisella on oikeus saada tieto viranomaisen asiakirjasta, joka on julkinen.\n      Julkisuuslain 16 §:n 1 momentin mukaan viranomaisen asiakirjan sisällöstä annetaan tieto suullisesti taikka antamalla asiakirja viranomaisen luona nähtäväksi ja jäljennettäväksi tai kuunneltavaksi tai antamalla siitä kopio tai tuloste. Tieto asiakirjan julkisesta sisällöstä on annettava pyydetyllä tavalla, jollei pyynnön noudattaminen asiakirjojen suuren määrän tai asiakirjan kopioinnin vaikeuden tai muun niihin verrattavan syyn vuoksi aiheuta kohtuutonta haittaa virkatoiminnalle.\n      Saman pykälän 2 momentin (385/2007) mukaan viranomaisen ratkaisuista automaattisen tietojenkäsittelyn avulla ylläpidetyn rekisterin julkisista tiedoista on oikeus saada kopio teknisenä tallenteena tai muutoin sähköisessä muodossa, jollei erityisistä syistä muuta johdu. Tietojen antaminen vastaavassa muodossa muusta julkisesta asiakirjasta on viranomaisen harkinnassa, jollei toisin säädetä. Videotallenteesta tai muusta vastaavasta tallenteesta, jolla on viranomaisen kuvaama kuulustelu tai muu tapahtuma, jossa henkilöä kuullaan, saa kuitenkin antaa kopion vain, jos tallenteessa kuultava henkilö siihen suostuu tai jos tallenteen sisältö huomioon ottaen on ilmeistä, ettei kopion antaminen johda hänen yksityisyyden suojansa loukkaamiseen.\n      Saman pykälän 3 momentin mukaan viranomaisen henkilörekisteristä saa antaa henkilötietoja sisältävän kopion tai tulosteen tai sen tiedot sähköisessä muodossa, jollei laissa ole toisin erikseen säädetty, jos luovutuksensaajalla on henkilötietojen suojaa koskevien säännösten mukaan oikeus tallettaa ja käyttää sellaisia henkilötietoja. Henkilötietoja saa kuitenkin luovuttaa suoramarkkinointia ja mielipide- tai markkinatutkimusta varten vain, jos niin erikseen säädetään tai jos rekisteröity on antanut siihen suostumuksensa.\n      Henkilötietolain 2 §:n 5 momentin mukaan henkilötietojen käsittelyä toimituksellisia sekä taiteellisen tai kirjallisen ilmaisun tarkoituksia varten koskevat soveltuvin osin ainoastaan 1 - 4 ja 32 §, 39 §:n 3 momentti, 40 §:n 1 ja 3 momentti, 42 §, 44 §:n 2 kohta, 45 - 47 §, 48 §:n 2 momentti sekä 50 ja 51 §, jollei henkilömatrikkeleja koskevasta 17 §:stä muuta johdu.\n      \n        Lainvalmisteluasiakirjojen kannanotot\n      \n      Hallituksen esityksessä laiksi viranomaisten toiminnan julkisuudesta ja siihen liittyviksi laeiksi (HE 30/1998 vp) on mainitun lain 16 §:n 3 momenttia koskevissa yksityiskohtaisissa perusteluissa todettu, että henkilötietojen luovutusrajoitus koskisi tietojen antamista kopiona tai tulosteena tai sähköisessä muodossa. Säännös ei siten estä sitä, että tietoja pyytänyt itse tekee muistiinpanoja julkisista henkilörekisteriin merkityistä tiedoista. Luovutusrajoitus koskee lähtökohtaisesti luettelosta ja muusta manuaalisesti ylläpidetystä henkilörekisteristä annettavaa jäljennöstä ja atk:n avulla pidetystä rekisteristä annettavaa tulostetta riippumatta siitä, luovutetaanko tällöin yhtä vai useampaa henkilöä koskevia tietoja. Näiltä osin säännöksen voi muodollisessa suhteessa katsoa poikkeavan voimassa olevasta laista. Henkilötiedoille voi olla tarpeen tarjota suoja silloinkin, kun luovutettavat tiedot koskevat vain yhtä henkilöä.\n      \n        Oikeudellinen arviointi\n      \n      Sanomalehden asiakirjapyynnön osittainen hylkääminen ei esitetyn selvityksen mukaan ole perustunut siihen, että pyydetyt tiedot olisivat joiltain osin salassa pidettäviä. Yliopiston osittain kielteisen päätöksen on katsottava perustuneen siihen, ettei sanomalehdellä ole yliopiston käsityksen mukaan oikeutta saada kyseisiä viranomaisen henkilörekisteriin talletettuja julkisia tietoja pyytämällään tavalla joko sähköisessä muodossa tai tulosteena.\n      Julkisuuslain 16 §:n 3 momentissa ei ole säädetty, että henkilötietojen luovuttaminen viranomaisen henkilörekisteristä kopiona, tulosteena tai sähköisessä muodossa olisi viranomaisen harkinnassa. Kyseinen säännös ainoastaan asettaa eräitä rajoituksia viranomaiseen henkilörekisteriin talletettujen henkilötietojen antamiselle kopiona, tulosteena tai sähköisessä muodossa. Muita asiakirjan antamistapoja säännös ei koske. Jos tietojen luovuttamiselle ei ole edellä mainitusta säännöksestä johtuvaa estettä, on asiakirjan antamistavasta päätettäessä sovellettava, mitä saman pykälän 1 ja 2 momentissa säädetään.\n      Kun otetaan huomioon pyydettyjen tietojen sisältö, ei ole aihetta epäillä, etteikö maakunnallista sanomalehteä julkaiseva sanomalehti käyttäisi näitä tietoja ilmoituksensa mukaisesti toimituksellisiin tarkoituksiin. Henkilötietojen käsittelyyn toimituksellisia tarkoituksia varten sovelletaan soveltuvin osin ainoastaan niitä henkilötietolain säännöksiä, jotka on lueteltu mainitun lain 2 §:n 5 momentissa. Kyseiset säännökset eivät sisällä mitään sellaista, joka voisi rajoittaa puheena olevien tietojen käyttöä sanomalehden toimituksellisiin tarkoituksiin. Sanomalehden ilmoitusta tietojen toimituksellisesta käyttötarkoituksesta on tähän nähden pidettävä riittävänä selvityksenä siitä, että sillä on henkilötietojen suojaa koskevien säännösten mukaan oikeus tallettaa ja käyttää yliopistolta pyytämiään henkilötietoja. Sanomalehden asiakirjapyyntöä ei ole voitu miltään osin hylätä julkisuuslain 16 §:n 3 momentin nojalla.\n      Yliopisto ei ole voinut käyttämällään perusteella hylätä sanomalehden asiakirjapyyntöä. Koska yliopistolla on ollut asiasta toinen käsitys, hallinto-oikeus palauttaa asian sille uudelleen käsiteltäväksi.\n      \n        Käsittely korkeimmassa hallinto-oikeudessa\n      \n      Yliopisto on valituksessaan vaatinut, että korkein hallinto-oikeus kumoaa hallinto-oikeuden päätöksen ja hylkää sanomalehden pyynnön saada pyytämänsä tiedot. Vaatimustensa tueksi yliopisto on esittänyt seuraavaa:\n      Yliopisto on päätöksessään yleisesti viitannut valtiovarainministeriön ohjeeseen VM 46/01/2006, jossa ohjataan huolellisuuteen luovutettaessa palkkatietoja. Ohjeen sivulla 7 todetaan, että \"vaikka siis kyse on julkisista tiedoista, viraston on varmistettava edellä mainittujen luovuttamista koskevien edellytysten olemassaolo ennen henkilörekisteriin tallennettujen henkilötietojen luovuttamista kopioina, tulosteena tai sähköisessä muodossa\".\n      Valtiovarainministeriön ohjeen sivulla 3 on todettu virkamiesten henkilökohtaisen työsuorituksen arviointitietoihin sovellettavan julkisuuslakia. Tämän lain 24 §:n 1 momentin 29 kohdan mukaan salassa pidettäviä ovat muun muassa asiakirjat, jotka sisältävät tietoja palkkauksen perustetta varten tehdyistä arvioinneista, kuten esimiehen suorittama henkilökohtaisen työsuorituksen arviointi. Edelleen ohjeessa on todettu henkilön työsuoritusarvioinnin kokonaispisteiden olevan salassa pidettäviä tietoja.\n      Yliopistot siirtyivät vuonna 2006 palkkausjärjestelmään, jonka mukaisesti henkilön palkka muodostuu tehtävän vaativuuteen perustuvasta tehtäväkohtaisesta palkanosasta ja henkilökohtaiseen suoriutumiseen perustuvasta henkilökohtaisesta palkanosasta. Palkkataulukot, joista vaativuusluokan ja henkilökohtaisen suoriutumisen perusteella laskettava palkka muodostuu, ovat julkisia. Henkilökohtaiseen suoriutumiseen oikeuttava palkanosa määräytyy henkilökohtaisen työsuoritusarvioinnin kokonaispistemäärän perusteella. Mikäli yliopisto julkaisisi professoreidensa palkkatiedot sanomalehti vaatimassa laajuudessa (kokonaispalkka eriteltynä), olisi niistä lukuisissa tapauksissa suoraan johdettavissa professorin henkilökohtaisen työsuoritusarvioinnin kokonaispistemäärä.\n      Näin ollen tilanne johtaa käytännön tasolla normikollisioon nimikirjalain 7 §:n 1 momentin ja viranomaisten toiminnan julkisuudesta annetun lain 24 §:n 1 momentin 29 kohdan välillä. Ristiriita tulisi ratkaista yksityisyyden suoja huomioiden siten, että yliopistoa ei velvoiteta luovuttamaan vaadittuja tietoja vaaditussa laajuudessa.\n      Henkilötietolain tarkoituksena on muun muassa toteuttaa yksityiselämän suojaa ja muita yksityisyyden suojaa turvaavia perusoikeuksia henkilötietoja käsiteltäessä. Harkittaessa henkilötietojen luovutusta sanomalehden esittämällä tavalla ja laajuudessa tulee asiaa arvioida yksityisyyden suojan kannalta sekä periaatteessa että käytännössä.\n      Henkilötietolain 32 §:n mukaisesti rekisterinpitäjän on huolehdittava henkilötietojen asianmukaisesta suojaamisesta. Henkilötietolain 7 §:ssä säädetty käsittelyn käyttötarkoitussidonnaisuus voi edellyttää henkilötietojen suojaamista silloinkin, kun ne eivät ole salassa pidettäviä. Viranomaisten toiminnan julkisuudesta annetun lain 13 §:n 2 momentin mukaan henkilötietojen pyytäjältä voidaan aina pyytää selvitys käyttötarkoituksesta sekä siitä, miten tietojen suojaus on tarkoitus järjestää.\n      Sanomalehti on ilmoittanut käyttävänsä tietoja toimituksellisiin tarkoituksiin. Yliopisto on jo hallinto-oikeudelle todennut harkitessaan henkilötietojen luovuttamista sanomalehden esittämää tarkoitusta varten valituksessa esitetyllä tavalla ottavansa huomioon muun ohella yksityisyyden suojasta yleisesti saamansa kokemuksen. Henkilörekisteriin sisältyvien palkkatietojen luovuttaminen sanomalehdelle toimituksellisia tarkoituksia varten johtaisi de facto palkkatietojen päätymiseen sanomalehden verkkolehden myötä avoimeen verkkoon. Yliopistolla ei tämän jälkeen olisi enää minkäänlaista mahdollisuutta kontrolloida näiden henkilötietojen käyttöä asianmukaisiin tarkoituksiin.\n      Yliopiston toiminta on ollut muun muassa julkisuuslain 17 §:n 1 momentissa tarkoitetulla tavalla asiallista ja kyseisen suojattavan edun vuoksi tarpeellista.\n      Lainsäädännössä on tapahtunut 1.1.2010 alkaen merkittäviä muutoksia, joiden tulisi osaltaan vaikuttaa julkisuuslainsäädännön soveltamisessa huomioon otettavaan harkintaan. Yliopistolain (558/2009) muutoksesta seurannut yliopistojen oikeudellisen aseman muuttuminen valtion virastosta itsenäisiksi oikeushenkilöiksi tarkoitti muun muassa yliopistojen työntekijöiden siirtymistä työsuhteeseen aikaisemmasta virkasuhteesta. Yksi muutoksista on nimikirjalain (1010/1989) soveltamisen loppuminen yliopistoissa ja muun muassa henkilökunnan palkkauksen julkisuutta koskevien kysymysten arvioiminen nimikirjalain sijasta yksinomaan julkisuuslain perusteella.\n      Mainitut muutokset olivat tiedossa jo sanomalehden tehdessä tietopyyntöään yliopistolle vuoden 2009 marraskuussa. Lainsäädännön muutos mainituilta osin palkkatulojen/vuositulojen osalta osoittaa muun ohella eduskunnan tahtoa suojata yliopistojen työntekijöiden yksityisyyttä.\n      Yliopisto korostaa yliopistolain muutoksen yhtenä eduskunnan asettamana tavoitteena olleen tukea yliopiston mahdollisuutta itsenäiseen henkilöstöpolitiikkaan. Tämä eduskunnan asettaman tavoitteen toteutuminen vaarantuu luovutettaessa valituksessa esitetyssä laajuudessa henkilötietoja, jotka 1.1.2010 alkaen ovat salassa pidettäviä. Käytännössä tietojen luovuttamisen vaikutus ilmenee vasta 1.1.2010 jälkeen ja vaarantaa yliopiston mahdollisuudet eduskunnan lainsäätäjänä asettamien velvoitteiden täyttämiseen.\n      Sanomalehden pyytämien tietojen luovutus esitetyssä laajuudessa on yliopiston harkinnassa. Huomioon ottaen 1) valtiovarainministeriön ohje, jossa muun muassa ohjataan huolelliseen harkintaan mainitun laajuisissa tietopyynnöissä, 2) esitettyjen lainsäädännön muutosten huomioon ottaminen lainsäädännössä jo muutenkin harkinnanvaraiseksi säädetyllä alueella sekä 3) yliopiston aikaisemmat kokemukset yksityisyyden suojan toteutumisesta henkilötietoja luovutettaessa yliopisto toteaa, että se on käyttänyt lainsäädännössä sille osoitettua harkintavaltaa julkisuuslain ja muiden asiassa huomioon otettavien lakien ja periaatteiden sekä niiden osoittamien tavoitteiden mukaisesti. Yliopistoa ei voida velvoittaa luovuttamaan mainittuja tietoja esitetyllä tavalla ja vaaditussa laajuudessa.\n      Sanomalehti on valituksen johdosta antamassaan selityksessä vaatinut, että yliopiston valitus hylätään.\n      Valtiovarainministeriön ohjeen 46/01/2006 merkityksestä\n      Yliopiston viittaamalla ministeriön ohjeella ei voida perustella tietojen antamisesta kieltäytymistä. Kysymyksessä on hallinnollinen ohje, joka ei voi olla ristiriidassa perustuslain ja tavallisen lain kanssa.\n      Suomen perustuslain 12 §:n 2 momentin mukaan viranomaisen hallussa olevat asiakirjat ja muut tallenteet ovat julkisia, jollei niiden julkisuutta ole välttämättömien syiden vuoksi lailla erikseen rajoitettu. Jokaisella on oikeus saada tieto julkisesta asiakirjasta tai tallenteesta. Tämä perustuslain säännös tulee huomioida ratkaisussa ja sen olisi tullut ohjata myös viranomaisen päätöksentekoa julkistamiselle suopeaan tulkinnan suuntaan.\n      Asiakirjojen luovuttamista koskevat edellytykset on säädetty lain tasolla nimikirjalaissa ja julkisuuslaissa. Niiden mukaan pyydetyt tiedot on tullut luovuttaa.\n      Valtiovarainministeriön ohje korostaa lähinnä sitä, että jos viranomaisen velvollisuutena on tietojen luovuttaminen, niin silloin kyseisen viranomaisen velvollisuutena on samalla omassa toiminnassaan huolehtia siitä, että luovutuksessa noudatetaan huolellisuutta. Jos viranomainen ei voi omaa huolellisuuttaan varmistaa, niin tämä ei kuitenkaan voi olla perusteena tietojen luovutuksesta kieltäytymiselle.\n      Valtiovarainministeriön ohje pikemminkin osoittaa, että pyydetyt tiedot olisi tullut antaa. Ohjeen kohdassa 3.5 on todettu nimittäin seuraavaa: \"Myös henkilötietojen käsittely toimituksellisia tarkoituksia varten jää osittain lain ulkopuolelle. Tästä seuraa, että julkisia palkkatietoja voidaan antaa tiedotusvälineen edustajalle esimerkiksi lehtijutun tekemistä varten. Jos tietojen pyytäjästä ja käyttötarkoituksesta on tässä suhteessa epäselvyyttä, asiasta on syytä pyytää lisäselvitystä.\"\n      Yliopiston toiminta asiassa on ollut tälläkin perusteella paitsi lain vastaista myös vastoin valtiovarainministeriön ohjetta. Tietojen pyytäjästä ja käyttötarkoituksesta ei ole ollut epäselvyyttä. Sanomalehdellä ei ole ollut mitään syytä pyytää tietoja muussa kuin toimituksellisessa tarkoituksessa. Hallinto-oikeus onkin todennut päätöksessään, että sanomalehden ilmoitusta toimituksellisesta tarkoituksesta voidaan pitää riittävänä selvityksenä oikeudesta tallettaa ja käyttää pyydettyjä henkilötietoja.\n      Henkilökohtaisen työstä suoriutumisen arvioinnin pisteytys\n      Yliopisto on valituksessaan kertonut, että julkisuuslain 24 §:n 1 momentin 29 kohta olisi perusteena sille, ettei pyydettyjä tietoja voida antaa. Tämä tulkinta on virheellinen. Mainitussa säännöksessä rinnastetaan salassa pidettävyyden kannalta asiakirjat, jotka sisältävät tietoja henkilölle suoritetusta psykologisesta testistä tai soveltuvuuskokeesta tai sen tuloksesta, asevelvollisen sijoittamisesta tai työntekijän valintaa tai palkkauksen perustetta varten tehdystä arvioinneista.\n      Kyseisessä lainkohdassa ei rajata julkisuuden ulkopuolelle sen sijaan tällaisen arvioinnin lopputuloksena olevaa henkilökohtaisen suorituksen perusteella maksettavaa palkan osaa. Sanomalehden pyytämä tieto ei olekaan koskenut mahdollisesti henkilökohtaiseen palkanosaan vaikuttavaa arviointia, vaan pelkästään palkkatietoa, johon tällainen henkilökohtaisen työsuorituksen arviointi on voinut vaikuttaa.\n      Kysymyksessä on julkisuuden osalta samanlainen tilanne, jossa esimerkiksi virkanimitykset ovat julkisia, mutta valintaan liittyvät henkilökohtaiset arvioinnit ovat salassa pidettäviä mainitun lainkohdan nojalla.\n      Asiassa ei ole kysymys lainsäädännön ristiriitaisuudesta. Kysymys on selkeästi nimikirjalain 7 §:n mukaan julkisista tiedoista. Tällöin viranomaisen velvollisuutena on julkisuuslain 9 §:n mukaan tiedon antaminen asiakirjasta. Julkisuuslain 9 §:n takaaman oikeuden toteuttamiseksi yliopiston velvollisuus viranomaisena on julkisuuslain 16 §:n perusteella tiedon antamiseen, koska kysymys on julkisesta asiakirjasta.\n      Yksityisyyden suoja\n      Yksityisyyden suojalla ei voida perustella sitä, että lainsäädännön mukaan julkiseksi säädetyt tiedot jätettäisiin antamatta. Yksityisyyden suojan lisäksi sovellettavana säännöksenä on huomioitava Suomen perustuslain 12 §:ään kuuluva sananvapaus sekä Euroopan neuvoston ihmisoikeussopimuksen 10 artiklan 1 kohdan takaama lehdistön vapaus. Tähän lehdistön vapauteen kuuluu muun ohella vapaus levittää tietoja viranomaisten siihen puuttumatta. Julkisuuslaki perustuu myös tämän oikeuden toteutumiselle ja lainsäätäjä on edellä mainituissa nimikirjalain ja julkisuuslain säännöksissä huomioinut sananvapauden ja yksityisyyden suojan välisen suhteen. Kun lainsäätäjä on selvästi päätynyt nyt kysymyksessä olevien palkkatietojen säätämiseen julkisiksi, yliopistolla ei viranomaisena ole ollut esittämillään perusteilla oikeutta kieltäytyä tietojen luovutuksesta.\n      Henkilötietolain 32 §:n tai 7 §:n säännökset koskevat yliopiston hallussa ja vastuulla olevien rekisteritietojen suojaamista. Niillä ei voida perustella julkisen tiedon antamatta jättämistä.\n      Julkisuuslain 13 §:n 2 momentti koskee tietojen käyttötarkoitusta ja suojausta koskevan selvityksen pyytämistä vain silloin, kun kysymys on salassa pidettävästä asiakirjasta tai muusta asiakirjasta, josta tieto voidaan luovuttaa vain tietyin edellytyksin. Tässä tapauksessa kysymys ei ole julkisuuslain 13 §:n 2 momentin tarkoittamista asiakirjoista vaan julkisista asiakirjoista.\n      Lainsäädännön muuttuminen ja yleiset periaatteet\n      Yliopiston päätös on tehty 8.12.2009, joten asiassa on kysymys ennen 1.1.2010 tapahtunutta lainsäädännön muutosta tehty pyyntö ja viranomaisen päätös. Päätös on koskenut nimikirjalain soveltamisalan piirissä olevien virkamiesten palkkatietoja ennen 1.1.2010. Tämän vuoksi asia on ratkaistava päätöksen tekoaikoina voimassa olleen lainsäädännön mukaan.\n      Sanomalehti viittaa korkeimman hallinto-oikeuden ratkaisun KHO 2007:39 perusteluihin, jotka tukevat sitä, että viranomaisen eli yliopiston velvollisuutena on pyydettyjen tietojen luovuttaminen.\n      Yliopisto on antanut selityksen johdosta vastaselityksen.\n      Yliopisto on korkeimman hallinto-oikeuden pyynnöstä lähettänyt asiakirjakoosteen, josta ilmenee 15 professorin palkkaustiedot.\n      \n        Korkeimman hallinto-oikeuden ratkaisu\n      \n      Korkein hallinto-oikeus on tutkinut asian. Valitus hylätään. Hallinto-oikeuden päätöksen lopputulosta ei muuteta.\n      \n        Perustelut\n      \n      \n        \n          Sovellettavat oikeusohjeet ja niiden esitöitä\n        \n      \n      \n        Suomen perustuslaki\n      \n      Suomen perustuslain yksityiselämän suojaa koskevan 10 §:n 1 momentin mukaan jokaisen yksityiselämä, kunnia ja kotirauha on turvattu. Henkilötietojen suojasta säädetään tarkemmin lailla.\n      Perustuslain sananvapautta ja julkisuutta koskevan 12 §:n 1 momentin mukaan jokaisella on sananvapaus. Sananvapauteen sisältyy oikeus ilmaista, julkistaa ja vastaanottaa tietoja, mielipiteitä ja muita viestejä kenenkään ennakolta estämättä. Tarkempia säännöksiä sananvapauden käyttämisestä annetaan lailla. Lailla voidaan säätää kuvaohjelmia koskevia lasten suojelemiseksi välttämättömiä rajoituksia.\n      Saman pykälän 2 momentin mukaan viranomaisen hallussa olevat asiakirjat ja muut tallenteet ovat julkisia, jollei niiden julkisuutta ole välttämättömien syiden vuoksi lailla erikseen rajoitettu. Jokaisella on oikeus saada tieto asiakirjasta ja tallenteesta.\n      \n        Nimikirjalaki\n      \n      Nimikirjalain 1 §:n 1 momentin mukaan valtion virkamiehiä ja työntekijöitä koskevia henkilötietoja kerättäessä, tallennettaessa, käytettäessä ja luovutettaessa on sen lisäksi, mitä muualla laissa on säädetty, noudatettava tätä lakia.\n      Nimikirjalain 2 §:n 1 momentin mukaan jokainen valtion virasto ja laitos on velvollinen henkilöstön valintaa, palvelusuhteeseen perustuvien etuuksien ja velvollisuuksien määräämistä ja muiden henkilöstöasioiden hoitamista varten pitämään palveluksessaan olevista virkamiehistä ja työntekijöistä nimikirjaa. Vuonna 2009 voimassa olleen lainsäädännön nojalla Jyväskylän yliopiston professorit ovat olleet valtion virkamiehiä.\n      Nimikirjalain 6 §:n mukaan muun ohella valtion virkamiestä ja työntekijää koskevien nimikirjaan talletettujen tai muutoin henkilöstöasioiden hoitamiseksi viranomaisella olevien tietojen luovuttamisesta on jäljempänä säädetyin poikkeuksin voimassa, mitä viranomaisten toiminnan julkisuudesta annetussa laissa säädetään.\n      Nimikirjalain 7 §:n 1 momentin mukaan muun ohella tiedot virkamiehelle, viran- tai toimenhaltijalle ja työntekijälle henkilökohtaisen suorituksen perusteella tai muutoin henkilökohtaisesti määräytyneestä palkan osasta, sijoituspalkkausluokasta tai vaativuusryhmää vastaavasta palkasta taikka muusta mahdollisesta palkkauksen osasta sekä palkan kokonaismäärästä ovat julkisia.\n      Nimikirjalain edellä mainittu 7 §:n 1 momentti perustuu lailla 627/1999 muutettuun säännökseen. Lainmuutosta koskevassa hallituksen esityksessä (HE 30/1998 vp) ehdotettiin, että tieto julkishallinnon palveluksessa olevalle henkilölle henkilökohtaisen suorituksen perusteella tai muutoin henkilökohtaisesti määräytyneestä palkan osasta ja eräitä yksittäisiä poikkeuksia lukuun ottamatta myös tieto palkan kokonaismäärästä oli pidettävä salassa. Ehdotusta perusteltiin julkishallinnon henkilöstön yksityisyyden suojaamistarpeella. Palkan määrän katsottiin voivan paljastaa sen, miten virkamiestä on kulloinkin arvioitu henkilökohtaisesti. Perustuslakivaliokunta ei lakiehdotuksesta hallintovaliokunnalle antamassaan lausunnossa (PeVL 43/1998 vp) yhtynyt tähän näkemykseen. Palkkaustietoihin ei perustuslakivaliokunnan mielestä kytkeydy niin vahvaa yksityisyyden suojaamisen intressiä, että se hallitusmuodon 10 §:n 2 momentin valossa oikeuttaisi näiden tietojen näin laajan salassapidon. Esityksen perusteella ja muutoinkaan ei tässä vaiheessa ole riittävästi perusteita arvioida sitä, missä määrin julkishallinnon palkkausjärjestelmien mahdollisiin uudistuksiin liittyisi sellaisia palkkatietojen julkisuuden rajoittamista puoltavia näkökohtia, että säätämisjärjestysarvioinnissa päädyttäisiin toiseen lopputulokseen. Hallintovaliokunta mietinnössään (HaVM 31/1998 vp) ehdottikin, että tiedot virkamiehelle, viran- tai toimenhaltijalle ja työntekijälle henkilökohtaisen suorituksen perusteella tai muutoin henkilökohtaisesti määräytyneestä palkan osasta, sijoituspalkkaluokasta tai vaativuusryhmää vastaavasta palkasta taikka muusta mahdollisesta palkan osasta sekä palkan kokonaismäärästä ovat julkisia. Valiokunta piti asianmukaisena, että kaikkien nimikirjalain soveltamisalan piirissä olevien henkilöiden palkkatiedot ovat kokonaisuudessaan julkisia. Nimikirjalain 7 §:n 1 momentti muutettiin hallintovaliokunnan esityksen mukaisesti.\n      \n        Laki viranomaisten toiminnan julkisuudesta (julkisuuslaki)\n      \n      Julkisuuslain 1 §:n 1 momentin mukaan viranomaisten asiakirjat ovat julkisia, jollei mainitussa laissa tai muussa laissa erikseen toisin säädetä.\n      Julkisuuslain 9 §:n 1 momentin mukaan jokaisella on oikeus saada tieto viranomaisen asiakirjasta, joka on julkinen.\n      Julkisuuslain 13 §:n 2 momentin mukaan pyydettäessä saada tieto muun ohella viranomaisen henkilörekisteristä tai muusta asiakirjasta, josta tieto voidaan luovuttaa vain tietyin edellytyksin, tiedon pyytäjän on, jollei erikseen toisin säädetä, ilmoitettava käyttötarkoitus sekä muut tietojen luovuttamisen edellytysten selvittämiseksi tarpeelliset seikat sekä tarvittaessa tiedot niitä, miten tietojen suojaus on tarkoitus järjestää.\n      Julkisuuslain 16 §:n 1 momentin mukaan viranomaisen asiakirjan sisällöstä annetaan tieto suullisesti taikka antamalla asiakirja viranomaisen luona nähtäväksi ja jäljennettäväksi tai kuunneltavaksi tai antamalla siitä kopio tai tuloste. Tieto asiakirjan julkisesta sisällöstä on annettava pyydetyllä tavalla, jollei pyynnön noudattaminen asiakirjojen suuren määrän tai asiakirjan kopioinnin vaikeuden tai muun niihin verrattavan syyn vuoksi aiheuta kohtuutonta haittaa virkatoiminnalle.\n      Saman pykälän 2 momentin mukaan viranomaisen ratkaisuista automaattisen tietojenkäsittelyn avulla ylläpidetyn rekisterin julkisista tiedoista on oikeus saada kopio teknisenä tallenteena tai muutoin sähköisessä muodossa, jollei erityisistä syistä muuta johdu. Tietojen antaminen vastaavassa muodossa muusta julkisesta asiakirjasta on viranomaisen harkinnassa, jollei toisin säädetä. Videotallenteesta tai muusta vastaavasta tallenteesta, jolla on viranomaisen kuvaama kuulustelu tai muu tapahtuma, jossa henkilöä kuullaan, saa kuitenkin antaa kopion vain, jos tallenteessa kuultava henkilö siihen suostuu tai jos tallenteen sisältö huomioon ottaen on ilmeistä, ettei kopion antaminen johda hänen yksityisyyden suojansa loukkaamiseen.\n      Pykälän 3 momentin mukaan viranomaisen henkilörekisteristä saa antaa henkilötietoja sisältävän kopion tai tulosteen tai sen tiedot sähköisessä muodossa, jollei laissa ole toisin erikseen säädetty, jos luovutuksensaajalla on henkilötietojen suojaa koskevien säännösten mukaan oikeus tallettaa ja käyttää sellaisia henkilötietoja. Henkilötietoja saa kuitenkin luovuttaa suoramarkkinointia ja mielipide- tai markkinatutkimusta varten vain, jos niin erikseen säädetään tai jos rekisteröity on antanut siihen suostumuksensa.\n      \n        Henkilötietolaki\n      \n      Henkilötietolain 1 §:n mukaan mainitun lain tarkoituksena on toteuttaa yksityiselämän suojaa ja muita yksityisyyden suojaa turvaavia perusoikeuksia henkilötietoja käsiteltäessä sekä edistää hyvän tietojenkäsittelytavan kehittämistä ja noudattamista.\n      Henkilötietolain 2 §:ssä säädetään lain soveltamisalasta. Pykälän 1 momentin mukaan henkilötietoja käsiteltäessä on noudatettava, mitä mainitussa laissa säädetään, jollei muualla laissa toisin säädetä. Pykälän 2 momentin mukaan mainittua lakia sovelletaan henkilötietojen automaattiseen käsittelyyn. Myös muuhun henkilötietojen käsittelyyn sovelletaan mainittua lakia silloin, kun henkilötiedot muodostavat tai niiden on tarkoitus muodostaa henkilörekisteri tai sen osa.\n      Henkilötietolain 2 §:n 5 momentin mukaan henkilötietojen käsittelyä toimituksellisia sekä taiteellisen tai kirjallisen ilmaisun tarkoituksia varten koskevat soveltuvin osin ainoastaan 1 - 4 ja 32 §, 39 §:n 3 momentti, 40 §:n 1 ja 3 momentti, 42 §, 44 §:n 2 kohta, 45 - 47 §, 48 §:n 2 momentti sekä 50 ja 51 §, jollei 17 §:stä muuta johdu.\n      Henkilötietolain 3 §:ssä määritellään, mitä mainitussa laissa tarkoitetaan muun ohella henkilötiedoilla, henkilötietojen käsittelyllä ja henkilörekisterillä. Mainitun pykälän 1 kohdan mukaan henkilötiedolla tarkoitetaan kaikenlaisia luonnollista henkilöä taikka hänen ominaisuuksiaan tai elinolosuhteitaan kuvaavia merkintöjä, jotka voidaan tunnistaa häntä tai hänen perhettään tai hänen kanssaan yhteisessä taloudessa eläviä koskeviksi. Mainitun pykälän 2 kohdan mukaan henkilötietojen käsittelyllä tarkoitetaan henkilötietojen keräämistä, tallettamista, järjestämistä, käyttöä, siirtämistä, luovuttamista, säilyttämistä, muuttamista, yhdistämistä, suojaamista, poistamista, tuhoamista sekä muita henkilötietoihin kohdistuvia toimenpiteitä. Mainitun pykälän 3 kohdan mukaan henkilörekisterillä tarkoitetaan käyttötarkoituksensa vuoksi yhteenkuuluvista merkinnöistä muodostuvaa henkilötietoja sisältävää tietojoukkoa, jota käsitellään osin tai kokonaan automaattisen tietojenkäsittelyn avulla taikka joka on järjestetty kortistoksi, luetteloksi tai muulla näihin verrattavalla tavalla siten, että tiettyä henkilöä koskevat tiedot voidaan löytää helposti ja kohtuuttomitta kustannuksitta.\n      Henkilötietolain 32 §:n 1 momentin mukaan rekisterinpitäjän on toteutettava tarpeelliset tekniset ja organisatoriset toimenpiteet henkilötietojen suojaamiseksi asiattomalta pääsyltä tietoihin ja vahingossa tai laittomasti tapahtuvalta tietojen hävittämiseltä, muuttamiselta, luovuttamiselta, siirtämiseltä taikka muulta laittomalta käsittelyltä. Toimenpiteiden toteuttamisessa on otettava huomioon käytettävissä olevat tekniset mahdollisuudet, toimenpiteiden aiheuttamat kustannukset, käsiteltävien tietojen laatu, määrä ja ikä sekä käsittelyn merkitys yksityisyyden suojan kannalta. Pykälän 2 momentin mukaan sen, joka itsenäisenä elinkeinonharjoittajana toimii rekisterinpitäjän lukuun tai jolle rekisterinpitäjä luovuttaa tietoja teknisen käyttöyhteyden avulla, on ennen tietojen käsittelyyn ryhtymistä annettava rekisterinpitäjälle asianmukaiset selvitykset ja sitoumukset sekä muutoin riittävät takeet henkilötietojen suojaamisesta 1 momentissa tarkoitetulla tavalla.\n      Henkilötietolailla on pantu täytäntöön Euroopan parlamentin ja neuvoston direktiivi 95/46/EY yksilöiden suojelusta henkilötietojen käsittelyssä ja näiden tietojen vapaasta liikkuvuudesta (jäljempänä tietosuojadirektiivi).\n      \n        Unionin oikeus\n      \n      Euroopan unionin perusoikeuskirjan 8 artikla koskee henkilötietojen suojaa ja sen 11 artikla sananvapautta ja tiedonvälityksen vapautta.\n      Tietosuojadirektiivin 1 artiklan 1 kohdan mukaan jäsenvaltioiden on mainitun direktiivin mukaisesti henkilötietojen käsittelyssä turvattava yksilöille heidän perusoikeutensa ja -vapautensa ja erityisesti heidän oikeutensa yksityisyyteen.\n      Tietosuojadirektiivin 9 artiklan mukaan jäsenvaltioiden on säädettävä ainoastaan journalistisia tarkoituksia tai taiteellisen tai kirjallisen ilmaisun tarkoituksia varten toteutettua henkilötietojen käsittelyä varten poikkeuksista ja vapautuksista II luvusta, IV luvusta ja VI luvusta, ainoastaan jos ne osoittautuvat välttämättömiksi yksityisyyttä koskevan oikeuden ja ilmaisuvapautta koskevien sääntöjen yhteensovittamisessa.\n      Tietosuojadirektiivin johdanto-osan 37 perustelukappaleessa todetaan seuraavaa: \"Journalistisia tarkoituksia tai kirjallisen tai taiteellisen ilmaisun tarkoituksia varten suoritettavassa henkilötietojen käsittelyssä erityisesti audiovisuaalisella alalla on tehtävä poikkeuksia tiettyihin tämän direktiivin säännöksiin tai rajoituksiin, siltä osin kuin ne ovat tarpeen yksilön perusoikeuksien ja ilmaisuvapauden ja erityisesti ihmisoikeuksien ja perusvapauksien suojaamiseksi tehdyn Euroopan yleissopimuksen 10 artiklan mukaisesti taatun tietojen vastaanottamis- ja luovuttamisvapauden yhteensovittamiseksi; näin ollen jäsenvaltioiden on perusoikeuksien tasapainon luomiseksi säädettävä tarvittavista poikkeuksista ja rajoituksista tietojenkäsittelyn laillisuutta koskevien yleisten toimenpiteiden, tiedonsiirtoa kolmansiin maihin koskevien toimenpiteiden sekä valvontaviranomaisten toimivallan osalta, säätämättä kuitenkaan poikkeuksista toimenpiteisiin, joilla pyritään takaamaan tietojenkäsittelyn turvallisuus; lisäksi alan toimivaltaisille valvontaviranomaisille olisi myönnettävä ainakin tiettyjä jälkikäteisiä oikeuksia, jotka koskevat esimerkiksi kertomuksen julkaisemista tietyin aikavälein tai asian siirtämistä lainkäyttöviranomaisille.\"\n      Tietosuojadirektiivin 17 artiklan 1 kohdan mukaan jäsenvaltioiden on säädettävä siitä, että rekisterinpitäjän on toteutettava tarpeelliset tekniset ja organisatoriset toimenpiteet henkilötietojen suojaamiseksi vahingossa tapahtuvalta tai laittomalta tuhoamiselta, vahingossa tapahtuvalta häviämiseltä, muuttamiselta, luvattomalta luovuttamiselta tai tietojen antamiselta, erityisesti jos käsittely muodostuu tietojen siirtämisestä verkossa, sekä kaikelta muulta laittomalta käsittelyltä. Ottaen huomioon kehityksen taso ja toimenpiteiden kustannukset on taattava asianmukainen turvallisuuden taso suhteessa käsittelyn riskeihin ja suojattavien tietojen luonteeseen.\n      \n        Unionin tuomioistuimen oikeuskäytäntö\n      \n      Unionin tuomioistuin (aikaisemmin Euroopan yhteisöjen tuomioistuin) on asiassa C-73/07, Satakunnan Markkinapörssi ja Satamedia, todennut tietosuojadirektiivin 1 artiklasta ilmenevän direktiivin tavoitteena olevan, että jäsenvaltiot turvaavat henkilötietojen käsittelyssä yksilöille heidän perusoikeutensa ja -vapautensa ja erityisesti heidän oikeutensa yksityisyyteen, samalla kun ne sallivat mainittujen tietojen vapaan liikkuvuuden. Tähän tavoitteeseen ei voida kuitenkaan pyrkiä ottamatta huomioon sitä, että mainitut perusoikeudet on sovitettava tietyssä määrin yhteen sananvapautta koskevan perusoikeuden kanssa. Direktiivin 9 artiklassa on kyse tällaisesta yhteensovittamisesta. Kuten muun muassa direktiivin johdanto-osan 37 perustelukappaleesta ilmenee, direktiivin 9 artiklan tavoitteena on sovittaa yhteen kaksi perusoikeutta, joita ovat yhtäältä yksityisyyden suoja ja toisaalta sananvapaus. Tämä tehtävä kuuluu jäsenvaltioille. Näiden kahden direktiivissä tarkoitetun perusoikeuden yhteensovittamiseksi jäsenvaltioita kehotetaan säätämään tietojen suojaamisen ja näin ollen yksityisyyttä koskevan perusoikeuden osalta tietyistä poikkeuksista ja rajoituksista kyseisen direktiivin II, IV ja VI luvusta. Nämä poikkeukset on tehtävä ainoastaan sananvapautta koskevan perusoikeuden alaan kuuluvia journalistisia tarkoituksia tai taiteellisen tai kirjallisen ilmaisun tarkoituksia varten, jos ne osoittautuvat tarpeellisiksi yksityisyyttä koskevan oikeuden ja sananvapautta koskevien sääntöjen yhteensovittamisessa. Jotta voidaan ottaa huomioon se merkitys, joka sananvapaudella on kaikissa demokraattisissa yhteiskunnissa, siihen liittyviä käsitteitä, journalismin käsite mukaan lukien, on yhtäältä tulkittava laajasti. Toisaalta kahden perusoikeuden välisen harmonisen tasapainon löytämiseksi yksityisyyttä koskevan perusoikeuden suoja edellyttää, että tietojen suojaamisen osalta säädetyt poikkeukset ja rajoitukset direktiivin edellä mainituista luvuista on toteutettava täysin välttämättömän rajoissa. (tuomion kohdat 52 - 56) Unionin tuomioistuimen mukaan direktiivin 9 artiklaa on tulkittava siten, että asiassa tarkoitettuja toimintoja on kansallisen lainsäädännön nojalla julkisista asiakirjoista peräisin olevien tietojen osalta pidettävä kyseisessä säännöksessä tarkoitettuna \"ainoastaan journalistisia tarkoituksia -- varten\" harjoitettuna henkilötietojen käsittelynä, jos kyseisten toimintojen ainoana tarkoituksena on tietojen, mielipiteiden tai ajatusten ilmaiseminen yleisölle. (tuomion kohta 62)\n      Unionin tuomioistuimen yhdistetyissä asioissa C-465/00, C-138/01 ja C-139/01, Österreichischer Rundfunk ym. oli kysymys paitsi muusta myös työnantajan tallentamien työntekijöiden nimien ja heidän saamiensa, tietyn kynnyksen ylittävien palkkatietojen luovuttamisesta julkaistavaksi yleisölle. Tuomioistuimen mukaan näiden tietojen ilmoittamisella ulkopuoliselle loukataan asianomaisten oikeutta yksityisyyteen, käytettiinpä näin ilmoitettuja tietoja sitten miten tahansa, ja näin ollen se on Euroopan ihmisoikeussopimuksen 8 artiklassa tarkoitettua puuttumista, paitsi, jos sen lisäksi, että laki sen sallii, sillä pyritään yhteen tai useampaan 8 artiklan 2 kohdassa tarkoitettuun lailliseen tavoitteeseen ja se on demokraattisessa yhteiskunnassa välttämätön tämän tavoitteen tai näiden tavoitteiden saavuttamiseksi. (tuomion kohdat 74 ja 76) Euroopan ihmisoikeustuomioistuimen mukaan adjektiivilla välttämätön tarkoitetaan 8 artiklan 2 kohdassa sitä, että kyseessä on pakottava sosiaalinen tarve ja että toteutettu toimenpide on oikeassa suhteessa tavoiteltuun lailliseen päämäärään nähden. Unionin tuomioistuimen mukaan demokraattisessa yhteiskunnassa verovelvollisilla ja suurella yleisöllä yleensä on oikeus saada tietoja julkisten varojen käytöstä muun muassa henkilöstökuluihin. Tällaisilla selvitykseen kootuilla tiedoilla edistetään julkista keskustelua yleiseen etuun liittyvistä kysymyksistä ja palvellaan yleistä etua. (tuomion kohdat 83 ja 85)\n      Unionin tuomioistuimen mukaan on kuitenkin kysyttävä, onko asianomaisten henkilöiden nimien ilmoittaminen saatujen tulojen kohdalla oikeassa suhteessa tavoiteltavaan päämäärään ja ovatko sen syyt, joihin tuomioistuimessa on vedottu tällaisen julkistamisen perustelemiseksi, merkityksellisiä ja riittäviä. Tuomioistuin päätyy siihen, että tällaista puuttumista voidaan perustella ihmisoikeussopimuksen 8 artiklan 2 kohdalla vain silloin, kun henkilöiden tietyn kynnyksen ylittävien vuositulojen lisäksi myös näiden tulojen saajien nimien laaja julkistaminen on samalla sekä välttämätöntä että tarkoituksenmukaista sen tavoitteen kannalta, joka koskee palkkojen pysyttämistä kohtuullisissa rajoissa. (tuomion kohdat 86 ja 90)\n      Unionin tuomioistuimen yhdistetyissä asioissa C-92/09 ja C-93/09, Volker ym. oli kysymys maataloustukien saajien nimien ja heidän rahastoista saamien määrien julkaisemisesta. Tuomioistuin toteaa, että Euroopan unionin perusoikeuskirjan 52 artiklan 1 kohdan mukaan perusoikeuskirjan yksityisyyttä koskevassa 7 artiklassa ja henkilötietojen suojaa koskevassa 8 artiklassa tunnustettujen oikeuksien käyttämistä voidaan rajoittaa, jos näistä rajoituksista säädetään lailla, jos niissä kunnioitetaan kyseisten oikeuksien ja vapauksien keskeistä sisältöä ja jos ne suhteellisuusperiaatteen mukaisesti ovat välttämättömiä ja vastaavat tosiasiallisesti unionin tunnustamia yleisen edun mukaisia tavoitteita tai tarvetta suojella muiden henkilöiden oikeuksia ja vapauksia (tuomion kohta 65). Toimenpiteen tarpeellisuuden osalta tuomioistuin on viitannut asian C-73/07, Satakunnan Markkinapörssi ja Satamedia, kohtaan 53 ja todennut, että julkaisemista koskevaan tavoitteeseen ei voida pyrkiä ottamatta huomioon sitä, että kyseinen tavoite on sovitettava yhteen perusoikeuskirjan 7 ja 8 artiklassa tunnustettujen perusoikeuksien kanssa (tuomion kohta 76).\n      \n        \n          Tosiseikat\n        \n      \n      Sanomalehti on pyytänyt yliopistolta muun ohella tiedot yliopiston palveluksessa olevien professorien kokonaispalkasta eriteltynä toimituksellista tarkoitusta varten. Sanomalehti on pyytänyt saada tiedot ensisijaisesti sähköisessä muodossa ja toissijaisesti paperisena tulosteena.\n      \n        \n          Oikeudellinen arviointi ja johtopäätökset\n        \n      \n      Asiassa on kysymys siitä, onko sanomalehdellä oikeus saada yliopiston nimikirjarekisteristä pyytämänsä henkilötiedot ilmoittamaansa toimituksellista tarkoitusta varten.\n      Nimikirjalain 6 §:n mukaan nimikirjaan tallennettujen tietojen luovuttamisesta on mainitussa laissa jäljempänä säädetyin poikkeuksin voimassa, mitä viranomaisen toiminnan julkisuudesta annetussa laissa säädetään. Nimikirjalain 7 §:n 1 momentin mukaan tiedot virkamiehelle, viran- tai toimenhaltijalle ja työntekijälle henkilökohtaisen suorituksen perusteella tai muutoin henkilökohtaisesti määräytyneestä palkan osasta, sijoituspalkkausluokasta tai vaativuusryhmää vastaavasta palkasta tai muusta mahdollisesta palkkauksen osasta sekä palkan kokonaismäärästä ovat julkisia. Tämän säännöksen perusteella yliopiston professorien palkkatiedot ovat julkisia.\n      Kun otetaan huomioon edellä mainittu nimikirjalain 6 §, nyt kysymyksessä olevassa asiassa on ensisijaisesti sovellettava nimikirjalain 7 §:n 1 momenttia eikä viranomaisen toiminnan julkisuudesta annetun lain 24 §:n 1 momentin 29 kohtaa, jonka mukaan salassa pidettäviä ovat muun ohella asiakirjat, jotka sisältävät tietoja henkilölle suoritetusta psykologisesta testistä tai soveltuvuuskokeesta tai sen tuloksesta taikka palkkauksen perustetta varten tehdyistä arvioinneista. Tämä ilmenee myös lainvalmisteluasiakirjoista, jotka koskevat hallituksen esitystä (HE 30/1998 vp) laiksi viranomaisen toiminnan julkisuudesta ja siihen liittyviksi laeiksi, joka johti viranomaisen toiminnan julkisuudesta annetun lain säätämiseen ja nimikirjalain 7 §:n 1 momentin muuttamiseen. Palkkatiedot ovat siten julkisia, mutta eivät ne tiedot, joissa palkansaajaa on arvioitu henkilökohtaisesti ja joiden perusteella palkkaus mahdollisesti määräytyy.\n      Korkeimman hallinto-oikeuden käytössä on ollut asiakirjakooste, josta yliopistolta pyydetyt tiedot ilmenevät viidentoista henkilön osalta. Vaikka koosteesta ilmenee palkkauksissa olevia eroja, ei työsuoritusten henkilökohtaista arviointia siitä suoraan käy ilmi.\n      Viranomaisten toiminnan julkisuudesta annetun lain 16 §:n 1 momentin mukaan tieto asiakirjan julkisesta sisällöstä on annettava pyydetyllä tavalla säännöksessä tarkemmin mainituin rajoituksin. Pykälän 3 momentin mukaan viranomaisen henkilörekisteristä saa antaa henkilötietoja sisältävän kopion tai tulosteen tai sen tiedot sähköisessä muodossa, jollei laissa ole toisin säädetty, jos luovutuksensaajalla on henkilötietojen suojaa koskevien säännösten mukaan oikeus tallentaa ja käyttää sellaisia henkilötietoja. Viimeksi mainitun säännöksen rajoituksen sisältö määräytyy henkilötietolain säännösten mukaan.\n      Sanomalehden pyytämät tiedot ovat henkilötietolain 3 §:n 1 momentissa tarkoitettuja luonnollisia henkilöitä kuvaavia henkilötietoja, jotka voidaan tunnistaa näitä koskeviksi. Näistä tiedoista muodostuva nimikirjarekisteri on henkilötietolain 3 §:n 3 momentissa tarkoitettu henkilörekisteri. Yliopiston näihin henkilötietoihin kohdistuvia toimenpiteitä on näin ollen pidettävä henkilötietolain 3 §:n 2 momentissa tarkoitettuna henkilötietojen käsittelynä.\n      Henkilötietojen käsittely on mahdollista vain henkilötietolaissa säädetyin edellytyksin. Henkilötietojen käsittelyyn toimituksellisia tarkoituksia varten sovelletaan soveltuvin osin ainoastaan niitä henkilötietolain säännöksiä, jotka luetellaan lain 2 §:n 5 momentissa. Unionin tuomioistuimen oikeuskäytännön mukaan henkilötietojen käsittelyä voidaan pitää journalistisia tarkoituksia varten harjoitettuna, jos sen tarkoituksena on tietojen, mielipiteiden tai ajatusten ilmaiseminen yleisölle millä tahansa tiedonsiirron välineellä.\n      Yliopistolla on nimikirjarekisterin rekisterinpitäjänä velvollisuus huolehtia henkilötietojen suojaamisesta henkilötietolain 32 §:ssä säädetyllä tavalla. Vaikka henkilötietojen luovutuksen edellytykset lain mukaan sinänsä täyttyisivät, yliopisto on rekisterinpitäjänä velvollinen selvittämään, että henkilötietojen käsittely tapahtuu henkilötietolain 32 §:n 1 momentin mukaisesti. Tässä tarkoituksessa sanomalehden on henkilötietolain 32 §:n 2 momentin mukaan annettava rekisterinpitäjälle asianmukaiset selvitykset ja sitoumukset sekä muutoin riittävät takeet henkilötietojen suojaamisesta henkilötietolain 32 §:n 1 momentissa tarkoitetulla tavalla.\n      Yliopistolain voimaanpanosta annetun lain (559/2009) 4 §:n 3 momentin mukaan uuden yliopistolain voimaan tullessa vanhassa yliopistossa käsiteltävänä olevan asian käsittely siirtyy vastaavalle uudelle yliopistolle. Samoin tämä yliopisto edustaa ja toimii asianosaisena vanhan yliopiston aikana aloitetuissa oikeudenkäynneissä, joissa vanha yliopisto on ollut asianosaisena. Uusi yliopistolaki on tullut voimaan 1.1.2010. Tällä lainsäädännön muutoksella ei ole merkitystä nyt kysymyksessä olevien tietojen luovuttamisen kannalta.\n      Edellä mainituilla perusteilla hallinto-oikeuden on tullut kumota yliopiston päätös ja palauttaa asia yliopistolle uudelleen käsiteltäväksi.\n      Asian ovat ratkaisseet presidentti Pekka Vihervuori sekä hallintoneuvokset Tuula Pynnä, Matti Halén, Eila Rother ja Hannele Ranta-Lassila. Asian esittelijä Minna Martikainen.\n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KHO:2012:55"
  ],
  "description": [
    "http://data.finlex.fi/voc/kho/fin/2e7f9f29",
    "http://data.finlex.fi/voc/kho/fin/66a6c26e",
    "http://data.finlex.fi/voc/kho/fin/8d942b82",
    "http://data.finlex.fi/voc/kho/fin/131d230c",
    "http://data.finlex.fi/voc/kho/fin/8dd963fb",
    "http://data.finlex.fi/voc/kho/fin/96794e77"
  ],
  "judgmentNumber": [
    "55"
  ],
  "issued": [
    "2012-07-06"
  ],
  "creator": [
    "http://data.finlex.fi/common/KHO"
  ],
  "year": [
    "2012"
  ],
  "subject": [
    "http://data.finlex.fi/common/Hallinto-oikeus"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}