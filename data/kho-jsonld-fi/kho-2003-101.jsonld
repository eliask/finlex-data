{
  "@id": "sfecli:kho/2003/101",
  "languageVersion": [
    {
      "@id": "sfecli:kho/2003/101/fin",
      "title_fi": [
        "31.12.2003/3401 KHO:2003:101"
      ],
      "abstract_fi": [
        "\n    Vaikeavammaisen henkilön hakemusta kuljetuspalvelujen myöntämisestä \ntyömatkoja varten ei voitu hylätä sillä perusteella, että kuljetuspalveluja \ntyömatkoihin ei myönnetä vanhuuseläkkeen saajille.\n    Suomen perustuslaki 6 § 2 mom.Laki vammaisuuden perusteella \njärjestettävistä palveluista ja tukitoimista 1 §, 8 § 2 mom.Asetus \nvammaisuuden perusteella järjestettävistä palveluista ja tukitoimista 4 § 1 \nmom., 5 §, 6 §\n  "
      ],
      "hasFormat": {
        "@id": "sfecli:kho/2003/101/fin/txt",
        "content_fi": [
          "\n    \n      Asian aikaisempi käsittely\n      Helsingin sosiaalilautakunnan ja terveyslautakunnan itäisen sosiaali- ja \nterveysjaoston alainen viranhaltija on 19.2.2002 hylännyt A:n hakemuksen \nkuljetuspalvelujen myöntämisestä työmatkoja varten. Sosiaaliviraston \nsoveltamisohjeiden mukaan vammaispalvelulain mukaisia työmatkoja ei myönnetä \nvanhuuseläkkeen saajille. A:n työmatkapäätös on lakkautettu 28.2.2002 \nlukien.\n      A:lle, joka on syntynyt vuonna 1929, oli myönnetty työmatkat vuodesta 1986 \nlukien. Vanhuuseläkkeelle jäämisen jälkeen A on tehnyt töitä 0 - 3 päivänä \nviikossa. Kyse on ollut keikkatyöstä ja se on tehty tilausten mukaan. Hän on \njatkanut työntekoa edelleen. Näkövammaisena henkilönä hän ei kykene yksinään \nkäyttämään julkisia liikennevälineitä.\n      Helsingin sosiaalilautakunnan ja terveyslautakunnan itäinen sosiaali- ja \nterveysjaosto on 21.3.2002 pysyttänyt viranhaltijan päätöksen. Yhtenäisen \npäätöksentekokäytännön tukemiseksi sosiaalivirasto on antanut ohjeen, jonka \nmukaan vanhuuseläkettä saaville ei myönnetä työmatkoja. A voi käyttää \nmyönnettyjä vapaa-ajan matkoja virkistys- ja harrastusluontoiseen työntekoonsa, \njoka ei ole enää edellytys toimeentulolle. Hän voi myös laskuttaa matkakuluista \ntyön tilaajaa.\n      Helsingin hallinto-oikeuden ratkaisu\n      Hallinto-oikeus on hylännyt A:n valituksen. Päätöksen perusteluina on \nlausuttu seuraavaa:\n      Vammaisuuden perusteella järjestettävistä palveluista ja tukitoimista annetun \nlain 1 §:n mukaan tämän lain tarkoituksena on edistää vammaisen henkilön \nedellytyksiä elää ja toimia muiden kanssa yhdenvertaisena yhteiskunnan jäsenenä \nsekä ehkäistä ja poistaa vammaisuuden aiheuttamia haittoja ja esteitä. Saman \nlain 8 §:n 2 momentin mukaan kunnan on järjestettävä vaikeavammaiselle \nhenkilölle kohtuulliset kuljetuspalvelut niihin liittyvine saattajapalveluineen, \njos henkilö vammansa tai sairautensa johdosta välttämättä tarvitsee palvelua \nsuoriutuakseen tavanomaisista elämän toiminnoista.\n      Vammaisuuden perusteella järjestettävistä palveluista ja tukitoimista annetun \nasetuksen 4 §:n 1momentin mukaan kuljetuspalveluihin niihin liittyvine \nsaattajapalveluineen kuuluu vaikeavammaisen henkilön työssä käymisen, opiskelun, \nasioimisen, yhteiskunnallisen osallistumisen, virkistyksen tai muun sellaisen \nsyyn vuoksi tarpeelliset, jokapäiväiseen elämään kuuluvat kuljetukset. Saman \nasetuksen 6 §:ssä säädetään kuljetuspalvelujen laajuudesta: Kuljetuspalveluja on \njärjestettävä edellä 5 §:ssä tarkoitetulle henkilölle siten, että hänellä on \nmahdollisuus suorittaa välttämättömien työhön ja opiskeluun liittyvien matkojen \nlisäksi vähintään kahdeksantoista yhdensuuntaista jokapäiväiseen elämään \nkuuluvaa matkaa kuukaudessa.\n      Lainsäädäntöä työmatkojen osalta on tulkittava siten, että kuljetuspalvelun \ntarkoituksena on poistaa työn tekemiseen liittyviä esteitä ja mahdollistaa \nvammaiselle toimeentulon hankkiminen. Näin ollen, kun otetaan huomioon, että A \non vanhuuseläkkeellä päätoimestaan sekä hänen nykyisen toimintansa laajuus, \npuheena olevia matkoja ei voida pitää välttämättöminä työhön liittyvinä \nmatkoina. Jaoston päätöstä ei voida pitää Suomen perustuslain 6 §:n vastaisena. \nJaoston päätöstä ei ole syytä muuttaa.\n      Sovellettuina oikeusohjeina on päätöksen perusteluissa mainittujen \nsäännösten lisäksi viitattu vammaisuuden perusteella järjestettävistä \npalveluista ja tukitoimista annetun asetuksen 5 §:ään.\n      Käsittely korkeimmassa hallinto-oikeudessa\n      \n        Vaatimukset korkeimmassa hallinto-oikeudessa:\n      \n      A on valituksessaan vaatinut, että Helsingin hallinto-oikeuden ja jaoston \npäätökset kumotaan ja hänelle myönnetään kuljetuspalveluja työmatkoihin hänen \nhakemuksensa mukaisesti enintään 3 päivänä viikossa eli yhteensä enintään 24 \nyhdensuuntaista työmatkaa kuukaudessa. Hän on vanhuuseläkkeellä oleva, \nsyntymästään saakka sokea, yrittäjänä toimiva pianonvirittäjä, jonka työmatkoja \nei ole pidetty välttämättöminä työhön liittyvinä matkoina. Perusteena \nhylkäävissä päätöksissä on käytetty A:lle hänen ikänsä vuoksi maksettavaa \nvanhuuseläkettä ja vedotaan sosiaaliviraston ohjeeseen, jonka mukaan \nvanhuuseläkettä saaville ei myönnetä työmatkoja. Vammaispalvelulainsäädäntöön ei \nsisälly mitään ikärajoja. Lainsäädäntöä sovellettaessa ei ole mahdollista tehdä \nsellaisia ohjeita, jotka estävät subjektiivisina oikeuksina turvattujen \npalvelujen myöntämisen vanhuuseläkeikäisille. Päätös asettaa A:n sekä hänen \nikänsä että hänen vammansa perusteella eriarvoiseen asemaan terveisiin \nhenkilöihin nähden ja on vastoin Suomen perustuslain 6 §:n \nyhdenvertaisuusperiaatetta. Vanhuuseläke edustaa sellaista eläkelajia, jonka \nsaajien on mahdollista eläkkeen maksamisen ohella ansaita rajattomasti. \nVammattomienkaan yrittäjien ei tarvitse lopettaa työntekoa 65 vuotta \ntäytettyään.\n      Myöskään ei voida edellyttää, että A käyttäisi virkistykseen myönnettyjä \nkuljetuspalveluja työmatkoihin. A:n työssä on kyse yritystoiminnasta eikä \nharrastuksesta. Väite, että A:n työnteko ei ole edellytys hänen \ntoimeentulolleen, on tässä yhteydessä täysin epärelevantti ja lakiin \nperustumaton. Vammaispalvelulainsäädäntö ei sisällä mitään tulorajoja eikä \nvarallisuusharkintaa. Päätöksessä oleva maininta, että A voisi laskuttaa \nmatkakuluista työn tilaajaa, on epäasiallinen ja lakiin perustumaton. Jos A \nsisällyttäisi laskuun matkakulunsa eli taksimatkan hinnan, hänen työntekonsa \nolisi loppunut jo aikaa sitten tällaisen laskutustavan vuoksi.\n      \n        Selvitykset korkeimmassa hallinto-oikeudessa:\n      \n      Itäinen sosiaalikeskus on antamassaan lausunnossa todennut, ettei \nvanhuuseläkkeen saaminen sinänsä estä yrittäjätoimintaa tai muutakaan työntekoa, \njoka puolestaan olisi esteenä kuljetuspalvelun myöntämiselle työmatkoihin. A \ntoimii pianonvirittäjänä. Hän joutuu asioimaan ja tekemään työtään siellä, missä \nviritystä tarvitseva piano sijaitsee. Kysymyksessä olevat matkat ovat osa \nyrittäjäriskiä siten, että matkoista aiheutuneet kustannukset voidaan \nsisällyttää siihen laskutukseen, joka asiakkaalle esitetään pianon virityksestä. \nMainitut kustannukset ovat myös verotuksessa yrittäjän menoja, jotka voidaan \nverotuksessa huomioida siltä osin, kuin niitä ei ole sisällytetty asiakkaalle \nesitettävään laskuun. Asiassa ei ole loukattu perustuslain 6 §:ssä säädettyä \nyhdenvertaisuusperiaatetta. A:ta on kohdeltu samalla lailla kuin muitakin \nyrittäjinä toimivia henkilöitä. Vammaispalvelulailla ei ole ollut tarkoitus \nsiirtää työnantajalle tai yrittäjälle kuuluvia kustannuksia kunnan \nkorvattaviksi. Kun nyt kysymyksessä olevat kustannukset (pianon virityksestä \naiheutuneet matkat) ovat osa yrittäjäriskiä, ei näitä kustannuksia tule korvata \nvammaispalvelulain mukaisina työmatkoina. Vaikka A:lle on aikaisemmin myönnetty \nmainitut matkat vammaispalvelulain mukaisina työmatkoina, ei tällainen päätös \nsaa sellaista pysyvyyttä, etteikö sitä voitaisi myöhemmin muuttaa. \nOikeuskäytäntö on sittemmin selkiintynyt ja asiassa on otettu huomioon myös se, \nettä A:n yritystoiminta ei ole hänelle enää hänen toimeentulonsa turvaamiseksi \nehdottoman välttämätöntä.\n      A on antanut vastaselityksen ja siinä lausunut muun ohella, että \npianonvirittäjä laskuttaa asiakasta yleensä vain tehdystä työstä eli pianon \nvirityksestä. Näkevä pianonvirittäjä saattaa sisällyttää laskuun 4-5 euroa niin \nsanottua bensarahaa eli täysin nimellisen summan. Jos hän sisällyttäisi laskuun \ntodelliset matkakulut eli taksimatkan hinnan, olisi hänen työntekonsa loppunut \nasiakaspulaan tällaisen laskutustavan johdosta. Näkevänä hänkin kulkisi omalla \nautollaan erityisesti, koska pianonvirittäjä kuljettaa itse yleensä noin 20 kg \npainavat työvälineet mukanaan.\n      Korkeimman hallinto-oikeuden ratkaisu\n      Hallinto-oikeuden ja Helsingin itäisen sosiaali- ja terveysjaoston päätökset \nkumotaan ja asia palautetaan jaostolle uudelleen käsiteltäväksi.\n      \n        Perustelut:\n      \n      Vammaisuuden perusteella järjestettävistä palveluista ja tukitoimista annetun \nlain (vammaispalvelulaki) 1 §:n mukaan lain tarkoituksena on edistää vammaisen \nhenkilön edellytyksiä elää ja toimia muiden kanssa yhdenvertaisena yhteiskunnan \njäsenenä sekä ehkäistä ja poistaa vammaisuuden aiheuttamia haittoja ja esteitä. \nSaman lain 8 §:n 2 momentin mukaan kunnan on järjestettävä vaikeavammaiselle \nhenkilölle kohtuulliset kuljetuspalvelut niihin liittyvine saattajapalveluineen, \njos henkilö vammansa tai sairautensa johdosta välttämättä tarvitsee palvelua \nsuoriutuakseen tavanomaisista elämän toiminnoista.\n      Vammaisuuden perusteella järjestettävistä palveluista ja tukitoimista annetun \nasetuksen 4 §:n 1 momentin mukaan kuljetuspalveluihin niihin liittyvine \nsaattajapalveluineen kuuluu vaikeavammaisen henkilön työssä käymisen, opiskelun, \nasioimisen, yhteiskunnallisen osallistumisen,virkistyksen tai muun sellaisen \nsyyn vuoksi tarpeelliset, jokapäiväiseen elämään kuuluvat kuljetukset.\n      A on yksityisyrittäjänä toimiva pianonvirittäjä, joka oman ilmoituksensa \nmukaan jatkaa työntekoaan. Työtilauksia on hänen arvionsa mukaan korkeintaan 3 \npäivänä viikossa. Hän on vanhuuseläkkeellä. Hänen työmatkoihinsa aikaisemmin \nmyönnetyt kuljetuspalvelut on lakkautettu 28.2.2002 lukien sillä perusteella, \nettä vammaispalvelulain mukaisia työmatkoja ei myönnetä vanhuuseläkkeen \nsaajille.\n      Suomen perustuslain 6 §:n 2 momentin mukaan ketään ei saa ilman hyväksyttävää \nsyytä asettaa eri asemaan muun muassa iän perusteella. Vammaispalvelulaissa tai \nvastaavassa asetuksessa ei ole säännöstä, jonka mukaan vanhuuseläkkeelle \nsiirtyminen estäisi kuljetuspalvelujen myöntämisen työmatkoihin. A:n \nkuljetuspalveluhakemusta ei näin ollen ole voitu hylätä sillä perusteella, että \nvanhuuseläkettä saavalle ei myönnetä edellä mainitun asetuksen 4 §:n mukaisia \nkuljetuspalveluja työmatkoihin. Tämän vuoksi hallinto-oikeuden ja itäisen \nsosiaali- ja terveysjaoston päätökset on kumottava ja asia palautettava \njaostolle uudelleen käsiteltäväksi.\n      Asian ovat ratkaisseet hallintoneuvokset Ilmari Ojanen, Pirkko Ignatius, \nMarita Liljeström, Niilo Jääskinen ja Heikki Jukarainen. Asian esittelijä \nMarja-Terttu Savolainen.\n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "2003-12-31"
  ],
  "judgmentNumber": [
    "101"
  ],
  "subject": [
    "http://data.finlex.fi/common/Hallinto-oikeus"
  ],
  "creator": [
    "http://data.finlex.fi/common/KHO"
  ],
  "isVersionOf": [
    "ECLI:FI:KHO:2003:101"
  ],
  "year": [
    "2003"
  ],
  "description": [
    "http://data.finlex.fi/voc/kho/fin/15f7f0cb",
    "http://data.finlex.fi/voc/kho/fin/41593841",
    "http://data.finlex.fi/voc/kho/fin/5437e986",
    "http://data.finlex.fi/voc/kho/fin/73ac2b45",
    "http://data.finlex.fi/voc/kho/fin/aa54303e"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}