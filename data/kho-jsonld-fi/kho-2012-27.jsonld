{
  "@id": "sfecli:kho/2012/27",
  "languageVersion": [
    {
      "@id": "sfecli:kho/2012/27/fin",
      "title_fi": [
        "26.4.2012/977 KHO:2012:27"
      ],
      "abstract_fi": [
        "\n    \n      A oli nimitetty rikosseuraamusesimieheksi määräaikaisiin virkasuhteisiin ajalle 9. - 31.3.2010 ja 1.4. - 31.8.2010. Määräaikaisuuksien perusteena oli B:lle ajalle 9.3. - 7.9.2010 myönnetty virkavapaus rikosseuraamusesimiehen vakinaisesta virasta.\n    \n    \n      Virkamieslautakunta oli määrännyt X:n vankilan maksamaan A:lle kuuden kuukauden palkkaa vastaavan korvauksen sen vuoksi, että nimitystä 9. - 31.3.2010 annettaessa vankilalla ei ollut virkamieslain 9 §:n 3 momentissa tarkoitettua erityistä syytä nimittää A:ta määräaikaisuuden perusteena ollutta aikaa 9.3. - 31.8.2010 lyhemmäksi ajaksi. KHO:ssa oli X:n vankilan valituksesta ratkaistavana, oliko A:n nimitykselle 9. - 31.3.2010 ollut virkamieslain 9 §:n 3 momentissa tarkoitettu erityinen syy.\n    \n    \n      Rikosseuraamusvirasto oli antanut organisaatiouudistuksen vuoksi virantäyttökiellon, jonka mukaan määräaikaisissa virkasuhteissa olleiden palvelussuhteita voitiin jatkaa vain 31.3.2010 asti. Tämä ei sellaisenaan ollut virkamieslain 9 §:n 3 momentissa tarkoitettu erityinen syy nimittää virkamiestä määräaikaisuuden perustetta lyhyemmäksi ajaksi. Kun kuitenkin otettiin huomioon myös organisaatiouudistukseen liittyneet epävarmuustekijät ja suunnittelutarpeet sekä se, ettei vankilalla ollut velvollisuutta antaa A:n hoidettavaksi B:lle kuuluneita tehtäviä, nimitykselle oli mainitussa lainkohdassa tarkoitettu erityinen syy. A:n vaatimus palkkaa vastaavan korvauksen maksamisesta oli siten hylättävä.\n    \n    \n      Valtion virkamieslaki 9 § 3 momentti ja 56 §\n    \n    \n      Kort referat på svenska\n    \n  "
      ],
      "hasFormat": {
        "@id": "sfecli:kho/2012/27/fin/txt",
        "content_fi": [
          "\n    \n      \n        Päätös, josta valitetaan\n      \n      Virkamieslautakunta 18.2.2011 nro 16/2011\n      \n        Korvausvaatimus virkamieslautakunnalle\n      \n      A on virkamieslautakunnalle osoittamassaan hakemuksessa vaatinut, että X:n vankila velvoitetaan maksamaan hänelle 24 kuukauden palkkaa vastaava korvaus, koska häntä ei ole nimitetty vankeinhoitoesimiehen määräaikaiseen virkasuhteeseen koko määräaikaisuuden perusteena olevaksi ajaksi.\n      \n        Asian käsittely virkamieslautakunnassa\n      \n      X:n vankila on vastineessaan vaatinut korvausvaatimuksen hylkäämistä. Vastineen mukaan rikosseuraamusalan organisaatiouudistuksesta johtuen Rikosseuraamusvirasto oli määrännyt, että avoimet virat sai täyttää ainoastaan vuoden 2009 loppuun asti. A nimitettiin Rikosseuraamusviraston antamien ohjeiden mukaisesti vuoden 2009 loppuun asti. A nimitettiin virkaan numero 51211 nimitetyn B:n sijaiseksi ajaksi 8.3.2009 - 8.3.2010 viran vakituisen haltijan haettua virkavapautta kyseiselle ajanjaksolle. Nimitys tehtiin koko määräaikaisuuden perusteena olevaksi ajaksi. B:n haettua edelleen virkavapautta ajalle 9.3. - 7.9.2010 A:n palvelussuhdetta jatkettiin 31.3.2010 asti Rikosseuraamusviraston 22.10.2009 antaman ohjeen dnro 31/102/2009 mukaisesti. A:n palvelussuhdetta jatkettiin vielä ajalle 1.4. - 31.8.2010. Palkkateknisistä syistä nimitys tehtiin kalenterikuukauden loppuun. Tarvetta pitempään sijaisuuteen ei ollut, koska B oli palaamassa hoitamaan virkaansa jo syyskuun alussa. Säästövaatimukset eivät myöskään mahdollistaneet pitempää virkasuhdetta.\n      A on selityksessään todennut, että hänen mielestään Rikosseuraamusviraston ohjeiden olisi pitänyt olla määräaikaisten virkamiesten nähtävillä. Palkkatekniset syyt eivät ole valtion virkamieslain 9 §:n 3 momentissa tarkoitettu erityinen syy nimittää virkamies määräaikaisuuden perusteena olevaa aikaa lyhyemmäksi ajaksi.\n      \n        Virkamieslautakunnan ratkaisu\n      \n      Virkamieslautakunta on velvoittanut vaatimuksen enemmälti hyläten X:n vankilan maksamaan A:lle kuuden kuukauden palkkaa vastaavan korvauksen.\n      Virkamieslautakunta on perustellut päätöstään seuraavasti:\n      \n        Sovellettavat säännökset\n      \n      Valtion virkamieslain 9 §:n 1 momentin mukaan virkamieheksi voidaan nimittää määräajaksi tai muutoin rajoitetuksi ajaksi, jos työn luonne, sijaisuus, avoinna olevaan virkaan kuuluvien tehtävien hoidon väliaikainen järjestäminen tai harjoittelu edellyttää määräaikaista virkasuhdetta.\n      Saman pykälän 3 momentin mukaan, jos virkamies nimitetään 1 tai 2 momentin nojalla määräajaksi, tulee nimittämiskirjasta ilmetä määräaikaisuuden peruste. Virkamies on nimitettävä koko määräaikaisuuden perusteena olevaksi ajaksi, jollei erityisestä syystä toisin päätetä.\n      Saman lain 56 §:n mukaan virkamiehellä, joka on ilman 9 §:n 1 tai 2 momentissa säädettyä perustetta taikka ilman 9 §:n 3 momentissa säädettyä erityistä syytä nimitetty määräajaksi tai ilman pätevää syytä toistuvasti peräkkäin nimitetty 9 §:n 1 tai 2 momentin nojalla määräajaksi, on oikeus virkasuhteen virastoon päättyessä sen vuoksi, ettei häntä enää nimitetä tämän viraston virkamieheksi, saada virastolta vähintään kuuden ja enintään 24 kuukauden palkkaa vastaava korvaus. Korvauksen määrää maksettavaksi virkamieslautakunta.\n      \n        Oikeudellinen arviointi\n      \n      A ei ole kiistänyt sitä, etteikö X:n vankilalla olisi sinänsä ollut lainmukaiset perusteet nimittää hänet määräajaksi kysymyksessä oleviin virkasuhteisiin. A on perustanut korvausvaatimuksensa siihen, että X:n vankilan ei olisi tullut siirtää häntä toiselle vakanssille hänen ottaessaan hoidettavakseen toisen virkamiehen työvuoroja eikä myöskään tehdä nimityksiä sijaiseksi virkavapauksien kestoa lyhyemmäksi ajaksi.\n      A on ensimmäisen virkasuhteensa vielä kestäessä nimitetty ajaksi 8.3.2009 - 8.3.2010 hoitamaan virkavapaalle jääneen vankeinhoitoesimies B:n tehtäviä. Määräajaksi nimittämisen syynä on ollut viransijaisuus. Nimitys on tehty asianomaisen viran vakinaiselle haltijalle myönnetyn virkavapauden ajaksi ja siten koko määräaikaisuuden perusteena olevaksi ajaksi. Se, että A on luullut vakanssinumeronsa säilyvän ennallaan, on vailla oikeudellista merkitystä. Määräaikaisen virkasuhteen jatkamisessa uudella päätöksellä on valtion virkamieslain 9 §:n soveltamisen kannalta aina kyse uudesta nimityksestä eikä aiemman nimityksen keston jälkikäteisestä pidentymisestä. A:lla ei siten ole oikeutta korvaukseen tämän nimityksen johdosta.\n      A:n virkasuhteiden 9.3. - 31.3.2010 ja 1.4. - 31.8.2010 määräaikaisuuden perusteena on ollut vankeinhoitoesimies B:lle ajalle 9.3.2010 - 7.9.2010 myönnetty virkavapaus. Vankilan vastineessa ensiksi mainitun nimityksen antamista vain 31.3.2010 asti on perusteltu Rikosseuraamusviraston 22.10.2009 antamalla ohjeella, jossa Rikosseuraamusvirasto ilmoitti rikosseuraamusalan organisaatiouudistuksen vuoksi asetetun virantäyttökiellon voimassaolon jatkumisesta ja antoi luvan jatkaa määräaikaisissa virkasuhteissa olevien palvelussuhteita 31.3.2010 asti tietyin edellytyksin. Virantäyttökielto ei itsessään ole peruste nimittää virkamiestä määräajaksi. Rikosseuraamusalan organisaatiouudistuksesta johtuvat tehtäväjärjestelyt ja henkilöstövähennykset ovat sinänsä saattaneet edellyttää muun muassa avoinna olevan viran tehtäviä hoitaneiden määräaikaisten virkamiesten nimittämistä vain 31.3.2010 asti. A ei kuitenkaan tuolloin hoitanut avoinna olevan viran tehtäviä vaan sijaisena vakinaisesti täytettyä virkaa, jota ei ole edes väitetty aiotun lakkauttaa tuossa yhteydessä. Kyseisen viran vakinaiselle haltijalle oli myönnetty virkavapautta 7.9.2010 asti, joten tarve järjestää viran hoito määräaikaisilla nimityksillä ainakin elokuun loppuun asti on ollut tiedossa jo nimittämishetkellä.\n      Rikosseuraamusalan organisaatiouudistuksen edellyttämät tehtäväjärjestelyt ja niihin liittyvä virantäyttökielto eivät tähän nähden ole olleet valtion virkamieslain 9 §:n 3 momentissa tarkoitettu erityinen syy nimittää A:ta määräaikaisuuden perusteena ollutta virkavapautta lyhyemmäksi ajaksi.\n      Virasto voi järjestää virkavapaalla olevan tehtävien hoidon muutoinkin kuin sijaisen nimittämällä. Sijaiseksi otetun virkamiehen virkasuhteen määräaikaisuuden tosiasiallisena perusteena ei siten ole virkavapaus sinänsä vaan sen johdosta syntynyt työvoiman tarve. Sijaisen nimitystä virkavapauden kestoa lyhyemmäksi ajaksi ei tähän nähden voida pitää valtion virkamieslain 9 §:n 3 momentin viimeisen virkkeen säännöksen tarkoituksen vastaisena, jos nimitys on kuitenkin tehty koko siksi ajaksi, jona virasto tarvitsee nimittämänsä virkamiehen työpanosta. Kun otetaan huomioon, että B:n virkavapaan on ollut määrä päättyä vain yhdeksän, oikeastaan seitsemän, päivää A:n virkasuhteen päättymisen jälkeen, on jo nimitystä 4.3.2010 tehtäessä voitu perustellusti arvioida, ettei A:n työpanosta tarvita enää elokuun 31. päivän jälkeen. Virkasuhteen 4.3. - 31.8.2010 osalta, oikeastaan 1.4. - 31.8.2010, X:n vankilalla on edellä lausuttu huomioon ottaen ollut erityinen syy nimittää A määräaikaisuuden perusteena ollutta virkavapautta lyhyemmäksi ajaksi.\n      \n        Johtopäätös\n      \n      X:n vankilalla ei ole nimitystä ajalle 9.3.2010 - 31.3.2010 annettaessa ollut valtion virkamieslain 9 §:n 3 momentissa tarkoitettua erityistä syytä nimittää A:ta määräaikaisuuden perusteena olevaa aikaa 9.3.2010 - 31.8.2010 lyhyemmäksi ajaksi. A:lla on siten oikeus palkkaa vastaavaan korvaukseen.\n      Virkamieslautakunta on määrättävän korvauksen suuruutta harkitessaan ottanut huomioon, että edellä todettu nimityksen lainvastaisuus on koskenut vain virkasuhteen kestoa ja että vankilalla on sinänsä ollut kunkin virkasuhteen osalta lainmukaiset perusteet nimittää A:n määräajaksi.\n      \n        Käsittely korkeimmassa hallinto-oikeudessa\n      \n      X:n vankila on valituksessaan vaatinut, että virkamieslautakunnan päätös kumotaan ja A:n korvausvaatimus hylätään kokonaisuudessaan.\n      Vankila on perustellut vaatimuksiaan seuraavasti:\n      A:n määräaikaisille virkasuhteille on ollut koko ajan valtion virkamieslain 9 §:n 1 momentissa tarkoitettu peruste eli sijaisuus. Nimityksissä ei ole kierretty virkamiehen irtisanomissuojaa eikä palvelussuhdeturvaa eikä nimityksiä ole tehty muussakaan lainvastaisessa tarkoituksessa. Lisäksi A on nimitetty edelleen sijaisuuden perusteella virkasuhteeseen 1.4.2010 eli määräaikainen virkasuhde on jatkunut keskeytyksettä.\n      Kyseisen noin kolmen viikon pituisen jakson (9. - 31.3.2010) perusteena on kiistatta sijaisuus. Virastolla ei ole ollut velvollisuutta nimittää virkavapaalla olevan virkamiehen sijaista lainkaan, vaan sen on pitänyt arvioida työvoimatarvetta ja töiden järjestelyä suhteessa organisaatiomuutokseen. Mahdollisuudet nimittää A myös sijaisuuden loppuajaksi 31.3.2010 jälkeen ovat selvinneet tuon arvioinnin perusteella. A on nimitetty 1.4.2010 alkaen edelleen sijaisuuden perusteella virkasuhteeseen 31.8.2010 saakka. Kun vankilalla on ollut kunkin virkasuhteen osalta lainmukaiset perusteet nimittää A määräajaksi, korvauksen määrääminen on kohtuutonta.\n      Virkamieslautakunta on lausunnossaan viitannut päätökseensä ja sen perusteluihin.\n      A on selityksessään esittänyt muun ohessa seuraavaa:\n      Virkasuhteen pätkimiselle ei ole ollut perusteita eikä nimitys ajalle 9. - 31.3.2010 ole ollut lainmukainen. A:n määräaikaisen virkasuhteen taustalla ollutta vakituisen viranhaltijan virkaa ei ole väitetty missään vaiheessa lakkautettavan.\n      Organisaatiomuutoksella ja virkojentäyttökiellolla ei olisi muutoinkaan pitänyt olla mitään merkitystä työvoiman tarpeen arvioinnille suhteessa nyt käsiteltävänä olevaan asiaan. Vankilan päivystyksessä toimivat rikosseuraamusesimiehet vastaavat vankilan toiminnoista ympärivuorokautisesti ja tekevät vuorotyötä. Yhden rikosseuraamusesimiehen poisjättäminen työvuorokierrosta aiheuttaisi melkoisia ongelmia töiden järjestelyn kannalta.\n      X:n vankila on antanut vastaselityksen.\n      Vastaselitys on lähetetty A:lle tiedoksi.\n      \n        Korkeimman hallinto-oikeuden ratkaisu\n      \n      Korkein hallinto-oikeus on tutkinut asian. Virkamieslautakunnan päätös kumotaan A:lle maksettavaksi määrättyä korvausta koskevalta osaltaan. A:n korvausvaatimus hylätään.\n      \n        Perustelut\n      \n      \n        Sovellettavat oikeusohjeet ja niiden esityöt\n      \n      Valtion virkamieslain 9 §:n 3 momentin (1088/2007) mukaan virkamies on nimitettävä koko määräaikaisuuden perusteena olevaksi ajaksi, jollei erityisestä syystä toisin päätetä.\n      Valtion virkamieslain 56 §:n 1 momentin (1088/2007) mukaan virkamiehellä, joka on ilman 9 §:n 1 tai 2 momentissa säädettyä perustetta taikka ilman 9 §:n 3 momentissa säädettyä erityistä syytä nimitetty määräajaksi tai ilman pätevää syytä toistuvasti peräkkäin nimitetty 9 §:n 1 tai 2 momentin nojalla määräajaksi, on oikeus virkasuhteen virastoon päättyessä sen vuoksi, ettei häntä enää nimitetä tämän viraston virkamieheksi, saada virastolta vähintään kuuden ja enintään 24 kuukauden palkkaa vastaava korvaus.\n      Lain 56 §:n 1 momenttiin sisältyvä ilmaus ”taikka ilman 9 §:n 3 momentissa säädettyä erityistä syytä” ei sisältynyt valtion virkamieslain muuttamisesta annettua lakia (1088/2007) koskeneeseen hallituksen esitykseen (HE 63/2007 vp), vaan se lisättiin säännökseen eduskuntakäsittelyssä. Hallituksen esityksen (HE 63/2007 vp) yksityiskohtaisissa perusteluissa on todettu seuraavaa:\n      \"9 §. (---) Mikäli määräaikaisuuden perusteena on sijaisuus, nimittämiskirjasta olisi käytävä selville kenen sijaisena toimitaan. Tällä varmistetaan määräaikaisuuden perusteen olemassaolo tietyn henkilön poissaolon aikana. Nimitettävän henkilön tehtävät ja palkkaus voivat poiketa sen henkilön tehtävistä ja palkkauksesta, jonka virkavapauden ajaksi virkamies nimitetään. Näin ollen virastoissa on mahdollisuus järjestää tehtävät asioiden hoitamisen kannalta tarkoituksenmukaisimmalla tavalla. (---)\n      56 §. Nyt ehdotettavassa uudessa 9 §:n 3 momentissa määriteltäisiin aikaisempaa tarkemmin miten työnantajan on meneteltävä nimittäessään virkamiehen määräajaksi virkasuhteeseen. Tämän momentin noudattamatta jättäminen ei yksinään oikeuttaisi virkamiestä 56 §:n mukaisen korvauksen saamiseen. Nyt ehdotettavan 56 §:n muutoksen myötä korvauksen määrää arvioitaessa korottavana seikkana voitaisiin kuitenkin ottaa huomioon 9 §:n 3 momentin määräysten laiminlyönti. Jos saman määräaikaisuuden perusteen voimassa ollessa olisi tehty useita perättäisiä virkasuhteita ilman perusteltua syytä, niin tällainen menettely voitaisiin ottaa huomioon korvausta korottavana asiana. (---)\"\n      Hallituksen esityksestä annetussa hallintovaliokunnan mietinnössä (HaVM 7/2007 vp) todetaan seuraavaa:\n      \"Valiokunta on eri yhteyksissä kiinnittänyt huomiota määräaikaisen virkasuhteen varsin laajaan käyttöön. Valiokunta pitääkin perusteltuna hallituksen esitykseen sisältyvää ehdotusta, että määräaikaiseen virkasuhteeseen ottamisen samoin kuin 9 §:n 2 momentin nojalla rajoitetuksi ajaksi virkaan nimittämisen peruste tulee ilmetä nimikirjasta. Lisäksi ehdotetun 9 §:n 3 momentin nojalla virkamies on nimitettävä koko määräaikaisuuden perusteena olevaksi ajaksi, jollei erityisestä syystä toisin päätetä.\n      Voimassa olevan virkamieslain 56 §:ssä säädetään virkamiehen oikeudesta korvaukseen, jos hänet on ilman säädettyä perustetta nimitetty määräajaksi tai ilman pätevää syytä nimitetty toistuvasti peräkkäin määräajaksi. Valiokunta toteaa, että hallituksen esitykseen sisältyvä sääntely jää puutteelliseksi, jos virkamies on nimitetty ilman laissa säädettyä erityistä syytä vain osaksi koko määräaikaisuuden perusteena olevaa ajanjaksoa. Oikeutta korvaukseen ei olisi, mikäli määräaikaisuuden peruste sinänsä osoittautuisi lailliseksi, mutta virkasuhteen 'pätkimiselle' ei olisi laissa säädettyä erityistä syytä. Tämän epäkohdan korjaamiseksi valiokunta ehdottaa lakiehdotuksen 56 §:n muuttamista.\"\n      Hallintovaliokunta ehdotti lain 56 §:n säätämistä sittemmin hyväksytyssä muodossa.\n      \n        Oikeudellinen arviointi ja lopputulos\n      \n      A on nimitetty Y:n rikosseuraamusalueen X:n vankilan rikosseuraamusesimieheksi määräaikaisiin virkasuhteisiin ajalle 9. - 31.3.2010 ja 1.4. - 31.8.2010. Määräaikaisuuksien perusteena on ollut vakanssinumeron 51211 vakinaiselle haltijalle B:lle ajalle 9.3. - 7.9.2010 myönnetty virkavapaus. A:n nimittämiseen näihin määräaikaisiin virkasuhteisiin on ollut valtion virkamieslain 9 §:n 1 momentissa tarkoitettu peruste eli sijaisuus.\n      Asiassa on korkeimmassa hallinto-oikeudessa kysymys siitä, onko A:lla oikeus valtion virkamieslain 56 §:ssä tarkoitettuun palkkaa vastaavaan korvaukseen sillä perusteella, ettei häntä ole nimitystä ajalle 9. - 31.3.2010 tehtäessä nimitetty määräaikaisuuden perusteena olleen sijaisuuden koko keston ajaksi. Valtion virkamieslain 56 §:n 1 momentin mukaan virkamiehellä on oikeus palkkaa vastaavaan korvaukseen, jos hänet ilman erityistä syytä on nimitetty lain 9 §:n 3 momentin vastaisesti määräajaksi. Tähän nähden arvioitavana on X:n vankilan valituksesta erityisesti, onko rikosseuraamusalan käynnissä ollutta organisaatiouudistusta ja siihen liittynyttä Rikosseuraamusviraston asettamaa rajoitusta määräaikaisissa virkasuhteissa olevien palvelussuhteiden jatkamisesta enintään 31.3.2010 asti pidettävä valtion virkamieslain 9 §:n 3 momentissa tarkoitettuna erityisenä syynä nimittämiseen määräaikaisuuden perustetta lyhyemmäksi ajaksi.\n      Yleisluonteista viittausta organisaatiouudistukseen ei lähtökohtaisesti voida pitää valtion virkamieslain 9 §:n 3 momentissa tarkoitettuna erityisenä syynä poiketa lain pääsäännöstä, jonka mukaan virkamies tulee määrätä koko määräaikaisuuden ajaksi. Myöskään ylemmän viranomaisen asettama virantäyttörajoitus ei ole sellaisenaan peruste poiketa laissa säädetystä virkamiehen pääsääntöisestä oikeudesta tulla nimitetyksi koko määräaikaisuuden perusteena olevaksi ajaksi.\n      Organisaatiouudistukseen liittyy toisaalta usein sen selvittäminen, voidaanko organisaation tehtävien hoitaminen järjestää tarkoituksenmukaisemmin. Tällainen tarkastelu voi vaikuttaa myös virkavapaalla olevan virkamiehen tehtävien hoitamiseen virkavapauden aikana sekä yleisemmin henkilöstövoimavarojen kohdistamisiin niin virkavapauden aikana kuin sen jälkeenkin. Joissakin tilanteissa voi olla tarvetta siihenkin, että annetaan lyhyt määräys siksi ajaksi, kun selvitetään virkavapauteen liittyvien tehtävien tarkoituksenmukainen hoitaminen.\n      Nyt kysymyksessä olevassa asiassa A:n määräaikaisten virkasuhteiden perusteena on ollut rikosseuraamusesimies B:lle myönnetty virkavapaus. Asiassa ei ole sinänsä käynyt ilmi, että B:n rikosseuraamusesimiehen virka olisi nyt kyseessä olevia nimityksiä tehtäessä ollut organisaatiouudistuksen vuoksi lakkautus- tai siirtosuunnitelmien kohteena. Asiakirjoista ei myöskään ilmene, että A:n tehtävät määräaikaisten virkasuhteiden aikana olisivat eronneet B:n virkaan kuuluneista tehtävistä.\n      Vankilalla ei kuitenkaan ole ollut velvollisuutta antaa A:n hoidettavaksi B:lle kuuluneita tehtäviä, vaan A:lle olisi B:n virkavapauden ajaksi voitu myös osoittaa muita tehtäviä. Vireillä olleeseen organisaatiouudistukseen liittyneet epävarmuustekijät ja suunnittelutarpeet sekä uudistukseen osaltaan liittynyt Rikosseuraamusviraston antama rajoitus määräaikaisten palvelussuhteiden jatkamiselle ovat tässä tilanteessa antaneet perusteita sille, että A:lle on annettu lyhytkestoinen määräys ajalle 9. - 31.3.2010 ja vasta sen jälkeen 31.8.2010 asti ulottunut uusi määräys. Korkein hallinto-oikeus katsoo, kuten virkamieslautakuntakin, että nimitystä 4.3.2010 tehtäessä on voitu perustellusti arvioida, ettei A:n työpanosta ole tarvittu vankeinhoitoesimies B:n virkavapauden loppuaikana 1. - 7.9.2010.\n      Kun otetaan huomioon edellä esitetyt näkökohdat kokonaisuutena, A:n nimityksille määräaikaisuuden perustetta lyhyemmäksi ajaksi on ollut valtion virkamieslain 9 §:n 3 momentissa tarkoitetut erityiset syyt. Virkamieslautakunnan päätös on siten valituksenalaiselta osin kumottava ja A:n vaatimus palkkaa vastaavan korvauksen maksamisesta hylättävä.\n      Asian ovat ratkaisseet hallintoneuvokset Kari Kuusiniemi, Matti Pellonpää, Timo Viherkenttä, Eija Siitari-Vanne ja Alice Guimaraes-Purokoski. Asian esittelijä Pia Repo.\n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KHO:2012:27"
  ],
  "description": [
    "http://data.finlex.fi/voc/kho/fin/7209bcfa",
    "http://data.finlex.fi/voc/kho/fin/9446cc6a",
    "http://data.finlex.fi/voc/kho/fin/5885f587",
    "http://data.finlex.fi/voc/kho/fin/b4d9d94c",
    "http://data.finlex.fi/voc/kho/fin/d5dbf92c",
    "http://data.finlex.fi/voc/kho/fin/c75584e6",
    "http://data.finlex.fi/voc/kho/fin/d8a04206"
  ],
  "judgmentNumber": [
    "27"
  ],
  "issued": [
    "2012-04-26"
  ],
  "creator": [
    "http://data.finlex.fi/common/KHO"
  ],
  "year": [
    "2012"
  ],
  "subject": [
    "http://data.finlex.fi/common/Hallinto-oikeus"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}