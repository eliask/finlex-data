{
  "@id": "sfecli:kho/2013/116",
  "languageVersion": [
    {
      "@id": "sfecli:kho/2013/116/fin",
      "title_fi": [
        "27.6.2013/2165 KHO:2013:116"
      ],
      "abstract_fi": [
        "\n    \n      Yhtiölle oli myönnetty ympäristölupa kivenlouhintaan ja louhitun kiviaineksen murskaukseen yli kahdeksan vuoden ajaksi. Alueella murskattiin 50 - 100 työpäivänä vuodessa yhteensä noin 160 000 tonnia kiviainesta. Ympäristöluvassa tarkoitettua toimintaa harjoittavan laitoksen toiminta-alue sijaitsi I luokan pohjavesialueella. Ympäristöluvan lupamääräyksen mukaan laitoksen tarvitsema energia oli otettava sähköverkosta.\n    \n    \n      Yhtiö oli valituksessaan vaatinut, että laitoksen tarvitsema energia voidaan vaihtoehtoisesti ottaa toiminta-alueelle sijoitettavasta aggregaatista, joka on sijoitettava kuljetuskonttiin tai erilliselle kuljetusalustalle suoja-altaaseen.\n    \n    \n      Korkein hallinto-oikeus totesi tältä osin, että pohjaveden pilaamiskiellosta seurasi, että ympäristöluvassa voitiin sinänsä edellyttää liittymistä sähköverkkoon siirtymisen aiheuttamista kustannuksista riippumatta, mikäli siirtyminen verkkovirtaan oli muut lupamääräykset huomioon ottaen tarpeen aggregaatin käytöstä johtuvien pohjaveden pilaamiskiellon vastaisten seurausten poissulkemiseksi eli luvan myöntämisen edellytysten täyttämiseksi tältä osin.\n    \n    \n      Kun otettiin huomioon selvitys toiminta-alueen maaperän vedenjohtavuudesta ja pohjaveden virtaussuunnasta sekä ympäristöluvassa toiminnalle myönnetty pitkähkö voimassaoloaika, sallittu vuosittainen toiminta-aika ja murskattavan kiviaineksen määrä, suunniteltu toiminta muodosti merkittävän riskin laiterikkoihin ja laiterikoista aiheutuviin nestevuotoihin. Tässä tilanteessa ja kun vielä otettiin huomioon, että toiminta-alue sijaitsi vedenhankinnan kannalta tärkeällä I luokan pohjavesialueella, luvan myöntäminen edellytti tehostunutta pohjaveden pilaamiskiellon vastaisen seurauksen ennaltaehkäisyä ja haittojen minimointia varovaisuus- ja huolellisuusperiaatteita noudattaen. Ympäristönsuojelulain 42 §:n 1 momentin 3 ja 4 kohdassa säädetyt lupaedellytykset murskaustoimintaan eivät etukäteen arvioiden täyttyneet ilman ympäristölautakunnan edellä mainitussa lupamääräyksessä asetettua velvoitetta. Tämän vuoksi yhtiön vaatimukseen mainitun lupamääräyksen muuttamiseksi yhtiön esittämin tavoin ei voitu suostua.\n    \n    \n      Ympäristönsuojelulaki 4 § 1 momentti 1 ja 2 kohta, 8 § 1 momentti, 42 § 1 momentti 3 ja 4 kohta sekä 43 § 3 momentti\n    \n    \n      Kort referat på svenska\n    \n    \n      Päätös, josta valitetaan\n    \n    Vaasan hallinto-oikeus 22.12.2011 nro 11/0593/3\n    \n      Asian aikaisempi käsittely\n    \n    Ylä-Savon SOTE kuntayhtymän ympäristölautakunta on Vieremän kunnan ympäristönsuojeluviranomaisena 6.7.2010 antamallaan päätöksellä myöntänyt X Oy:lle määräaikaisen, 31.12.2018 saakka voimassa olevan ympäristöluvan kivenlouhintaan ja louhitun kiviaineksen murskaukseen Vieremän kunnan Vieremän kylässä sijaitsevalla tilalla Lehmimäki RN:o 1:47.\n    Päätöksen lupamääräykset 6, 7, 10 ja 11 kuuluvat seuraavasti:\n    6. Laitoksen tarvitsema energia on otettava sähköverkosta. Pohjavesialueella sijaitsevan sähkömuuntajan rakenteen on oltava sellainen, ettei muuntajaöljyä pääse maaperään. Selvitys muuntajan suojauksesta on esitettävä viimeistään laitoksen aloitustarkastuksella.\n    7. Nestemäisiä polttoaineita ei saa säilyttää tai varastoida pohjavesialueella. Myös polttonesteiden jakelupaikka on sijoitettava pohjavesialueen ulkopuolelle.\n    10. Murskausaseman öljyä sisältävien kohtien alapuolinen maanpinta tulee suojata vähintään 30 cm paksulla tiiviillä maa-aineskerroksella tai vastaavalla. Suoja-alue on varustettava vähintään 10 cm:n reunavallilla. Suoja-alueen tulee olla niin laaja, että vuodot maaperään eivät ole mahdollisia.\n    11. Voiteluaineet ja muut ympäristölle vaaralliset aineet on varastoitava pohjavesialueen ulkopuolella tiiviissä astioissa katetussa tilassa, jonka lattia on tiivis ja voiteluaineita kestävä ja joka on varustettu korotetuilla reunoilla siten, että vuodot eivät pääse maaperään ja ne voidaan kerätä talteen. Asiattomien pääsy varastoon on estettävä lukitsemalla varasto silloin, kun alueella ei ole toimintaa. Voiteluaineiden tilapäinenkin varastointi suojaamattomalla paikalla on kielletty.\n    Päätöksen perusteluissa mainittujen lupamääräysten osalta on esitetty seuraavaa:\n    Määräykset 6 - 7 ovat tarpeen pohjaveden pilaantumisen ennalta ehkäisemiseksi. Polttoöljykäyttöisen murskaimen käyttäminen sekä polttoaineiden käsittely (muun muassa säiliöiden täyttö sekä koneiden ja autojen tankkaus) ja varastointi alueella aiheuttaisivat merkittävän pohjaveden pilaantumisriskin. Toiminta sijoittuu Lehmimäki - Karjalankankaan vedenhankinnan kannalta tärkeän I luokan pohjavesialueen pohjaveden muodostumisalueelle. Pohjavesialueen ydinosa on karkeaa, vettä hyvin johtavaa hiekkaa ja soraa. Pohjaveden virtaussuunta on toiminta-alueelta Myllyjärven vedenottamolle päin. Hakemuksessa ja hakijan selityksessä esitetyt suojaustoimenpiteet eivät ole riittävän tehokkaita estämään pohjaveden pilaantumisvaaraa toiminta-alueen maaperä- ja pohjavesioloissa. Myös maa-ainesluvassa on kielletty polttoaineiden varastointi pohjavesialueella.\n    Määräyksissä 10 ja 11 edellytetyt suoja-alueet ja suojarakenteet ovat tarpeen maaperän pilaantumisen estämiseksi. Pohjaveden pilaantumisriski on sitä pienempi, mitä vähemmän alueella harjoitetaan pohjaveden laadulle riskiä aiheuttavaa toimintaa.\n    \n      Asian käsittely Vaasan hallinto-oikeudessa\n    \n    X Oy on valituksessaan vaatinut ympäristölautakunnan päätöstä muutettavaksi siten, ettei laitoksen tarvitsemaa energiaa tarvitse ottaa sähköverkosta (lupamääräys 6). Lisäksi lupamääräyksiä 7 ja 11 on muutettava siten, että alueella mahdollistetaan poltto- ja voiteluaineiden murskauksen aikainen varastointi lupamääräyksessä 10 esitetyn suoja-alueen päällä.\n    Yhtiö on esittänyt vaatimustensa tueksi seuraavaa:\n    Yhtiö on lupahakemuksen käsittelyn aikana selvittänyt mahdollisuuksia sähköenergian käyttöön. Murskaustoiminnan ollessa lyhytaikaista sähköenergian järjestäminen käyttövoimaksi ei ole taloudellisesti kannattavaa, sillä laitosta varten tarvittava sähköliittymä maksaa 52 850 euroa.\n    Lehmimäen maa-ainesalueella tullaan murskaamaan noin 50 - 100 työpäivää vuodessa, yhteensä noin 160 000 tonnia. Kyseisen kaltaiseen murskaamiseen soveltuvat siirrettävät mobiilimurskaimet, jotka ovat polttoöljykäyttöisiä. Mobiilimurskain tuodaan paikalle murskausta varten ja viedään pois murskauksen päätyttyä kuorma-auton lavetilla. Sähkökäyttöinen pysyvä murskauslaitos tarvitsee kuljettamiseen useampia raskaan kaluston ajoneuvoja kuin mobiilimurskaimet. Lisääntyvä raskaan kaluston liikenne lisää onnettomuuden ja näin ollen myös pohjaveden pilaantumisen riskiä, sillä alueelle johtavat tiet Ouluntie (88) ja Myllyjärventie (16166) sijoittuvat myös merkittäviltä osin Lehmimäki - Karjalankangas I luokan pohjavesialueelle (0892514).\n    Kaikki toiminnassa tarvittavat öljytuotteet varastoidaan suojarakenteellisissa, esimerkiksi kaksoisvaippasäiliöissä varastoalueella, joka on varustettu vettä läpäisemättömällä pinnalla, pinnoitteella tai suojakalvolla. Säiliöt ovat työmaakäyttöön tarkoitettuja lukittavia säiliöitä, jotka on varustettu kaksoisvaipan lisäksi ylitäytönestimillä. Alueella ei huolleta laitteita tai ajoneuvoja.\n    Lehmimäen maa-ainesalueella maa-ainestenotto on tasolla +106,00. Pohjavesi on ollut pohjaveden tarkkailuputkessa P56 (7074830, 3498440) korkeimmillaan tasolla +101,41 (9.6.2008), tyypillisesti kuitenkin tasolla +100,00. Maa-ainestenotossa huolehditaan, että neljän metrin suojakerros pohjaveden pintaan säilyy.\n    Mikäli Lehmimäen maa-ainesalueen toiminnassa tarvittavat poltto- ja voiteluaineet on varastoitava Lehmimäki - Karjalankangas I luokan pohjavesialueen (0892514) ulkopuolella, vaikeutuu maa-ainesalueen toiminta merkittävästi. Koska Lehmimäki - Karjalankangas I luokan pohjavesialue on laaja ja kattaa osittain Ouluntien sekä merkittäviltä osin Myllyjärventien, tulisi poltto- ja voiteluaineet varastoida lähes neljän kilometrin etäisyydellä maa-ainesalueesta, Vieremän taajaman alueella. Koska maa-ainesalueella työskenteleviä murskaimia ja työkoneita on tankattava päivittäin, tarkoittaisi edellä esitetty varastointialue jatkuvaa polttoainekuljetusten liikennöintiä, mikä osaltaan lisää onnettomuuden ja pohjaveden pilaantumisen riskiä.\n    Pohjois-Savon elinkeino-, liikenne- ja ympäristökeskus/ympäristö ja luonnonvarat -vastuualue on lausunnossaan viitannut Pohjois-Savon ympäristökeskuksen X Oy:n lupahakemuksesta lautakunnalle antamaan lausuntoon 2.10.2009. Ympäristökeskus oli tuossa lausunnossaan muun muassa todennut, että toiminta aiheuttaa suuren pohjaveden pilaantumisriskin.\n    Ylä-Savon Vesi Oy on lausunnossaan viitannut X Oy:n lupahakemuksesta lautakunnalle antamaansa lausuntoon 15.9.2009. Ylä-Savon Vesi Oy oli siinä muun muassa katsonut, ettei murskaustoimintaa lähtökohtaisesti pitäisi sijoittaa I luokan pohjavesialueelle, koska päällystemassan valmistus lisää merkittävästi alueella käytettävien pohjaveden pilaantumista aiheuttavien öljyjen määrää.\n    Ylä-Savon SOTE kuntayhtymän ympäristölautakunta on ilmoittanut, että lautakunnan kanta ei ole muuttunut eikä se siten anna lausuntoa valituksesta.\n    X Oy on ilmoittanut, ettei se anna vastaselitystä.\n    \n      Hallinto-oikeuden ratkaisu\n    \n    Vaasan hallinto-oikeus on hylännyt X Oy:n valituksen ympäristölautakunnan päätöksestä.\n    Hallinto-oikeus on perustellut päätöstään seuraavasti:\n    Ympäristönsuojelulain 8 §:n 1 momentin mukaan ainetta tai energiaa ei saa panna tai johtaa sellaiseen paikkaan tai käsitellä muun muassa siten, että tärkeällä tai muulla vedenhankintakäyttöön soveltuvalla pohjavesialueella pohjavesi voi käydä terveydelle vaaralliseksi tai sen laatu muutoin olennaisesti huonontua (1 kohta), toisen kiinteistöllä oleva pohjavesi voi käydä terveydelle vaaralliseksi tai kelpaamattomaksi tarkoitukseen, johon sitä voitaisiin käyttää (2 kohta) tai että toimenpide vaikuttamalla pohjaveden laatuun muutoin saattaa loukata yleistä tai toisen yksityistä etua (3 kohta).\n    Ympäristönsuojelulain 42 §:n 1 momentin 3 ja 4 kohdan mukaan luvan myöntäminen edellyttää, ettei toiminnasta, asetettavat lupamääräykset ja toiminnan sijoituspaikka huomioon ottaen, aiheudu yksinään tai yhdessä muiden toimintojen kanssa ympäristönsuojelulain 7 - 9 §:ssä kiellettyä seurausta eikä muun ohessa vedenhankinnan vaarantumista toiminnan vaikutusalueella.\n    Ympäristönsuojelulain 43 §:n 3 momentin mukaan lupamääräyksiä annettaessa on otettava huomioon toiminnan luonne, sen alueen ominaisuudet, jolla toiminnan vaikutus ilmenee, toiminnan vaikutus ympäristöön kokonaisuutena, pilaantumisen ehkäisemiseksi tarkoitettujen toimien merkitys ympäristön kokonaisuuden kannalta sekä tekniset ja taloudelliset mahdollisuudet toteuttaa nämä toimet.\n    Ympäristölautakunta on myöntänyt X Oy:lle ympäristöluvan kivenlouhintaan ja louhitun kiviaineksen murskaukseen Vieremän kunnan Vieremän kylässä sijaitsevalla tilalla Lehmimäki. Asiakirjojen mukaan toiminta-alue sijaitsee Ouluntien itäpuolella noin 4 kilometriä Vieremän kunnan keskustaajamasta pohjoiseen. Alue sijaitsee Lehmimäki - Karjalankankaan vedenhankinnan kannalta tärkeällä I luokan pohjavesialueella ja varsinaisella pohjaveden muodostumisalueella. Pohjavesi virtaa toiminta-alueelta noin 1,5 kilometrin etäisyydellä sijaitsevalle Myllyjärven vedenottamolle päin, josta saadaan vesioikeuden luvan mukaisesti ottaa pohjavettä 1 000 m3/d. Pohjavesialueen ydinosa on karkeaa, vettä hyvin johtavaa hiekkaa ja soraa, missä virtausolosuhteet ovat hyvät.\n    Lupahakemuksen mukaan Lehmimäen maa-ainesalueella murskataan noin 50 - 100 työpäivää vuodessa, yhteensä noin 160 000 tonnia. Murskaus suoritettaisiin siirrettävillä mobiilimurskaimilla, jotka ovat polttoöljykäyttöisiä. Mobiilimurskain tuodaan paikalle murskausta varten ja viedään pois murskauksen päätyttyä.\n    Yhtiön valituksen johdosta asiassa on lupamääräyksen 6 osalta kysymys siitä, onko ympäristöluvassa voitu edellyttää sähkökäyttöisten murskainten käyttöä. Kun otetaan huomioon erityisesti pohjavesialueen merkitys vedenhankinnan kannalta ja sen vettä hyvin läpäisevä ja johtava maaperä sekä murskaustoiminnan edellä kerrottu laajuus ja vuosittaisten toimintapäivien lukumäärä, hallinto-oikeus on katsonut, että mainittu lupamääräys on ympäristönsuojelulain 42 §:ssä säädettyjen luvan myöntämisen edellytysten täyttymiseksi tarpeen. Lupamääräys on ympäristönsuojelulain 43 §:n 3 momentin mukainen eikä sitä ole pidettävä taloudellisesti tai muutoinkaan kohtuuttomana toiminnan laajuuteen nähden. Edellä lausuttuun nähden on myös ollut perusteltua kieltää nestemäisten polttoaineiden säilytys ja varastointi alueella ja määrätä polttonesteiden jakelupaikka sijoitettavaksi pohjavesialueen ulkopuolelle (lupamääräys 7).\n    Hallinto-oikeus on todennut, että Vieremän kunnanhallituksen 1.6.2009 myöntämässä maa-ainesluvan lupamääräyksessä 5 on määräys, että alueella ei sallita polttoaineiden säiliöitä tai varastoja. Myös koneiden ja autojen korjaus- ja huoltopaikat tulee määräyksen mukaan sijoittaa ottamisalueen ulkopuolelle.\n    Ympäristölautakunnan päätöksen muuttamiseen ei ole syytä.\n    \n      Asian ovat ratkaisseet hallinto-oikeuden jäsenet Pertti Raikio, Kari Hauru, Kirsi Stark ja Juha Väisänen. Esittelijä Peik Strömsholm.\n    \n    \n      Käsittely korkeimmassa hallinto-oikeudessa\n    \n    X Oy on valituksessaan vaatinut, että lupamääräyksiä 6, 7 ja 11 muutetaan.\n    Lupamääräys 6 on muutettava kuulumaan seuraavasti: ”Laitoksen tarvitsema energia on otettava sähköverkosta tai toiminta-alueelle sijoitettavasta aggregaatista, joka on sijoitettava kuljetuskonttiin tai erilliselle kuljetusalustalle suoja-altaaseen. Pohjavesialueelle sijoitettavan energialähteen on oltava sellainen, ettei öljyä pääse maaperään. Öljyn pääsy maaperään energialähteen vauriotilanteessa on estettävä rakentamalla maaperään riittävät tiivistysrakenteet lupamääräyksen 10 mukaisesti. Selvitys valittavasta energialähteestä, sen sijoituksesta ja sijoituspaikalle tehtävistä suojauksista on esitettävä viimeistään laitoksen aloitustarkastuksella”.\n    Lupamääräys 7 on muutettava kuulumaan seuraavasti: ”Nestemäisiä polttoaineita ei saa säilyttää tai varastoida pohjavesialueella ilman lupamääräyksen 10 mukaisia suojarakenteita. Myös polttonesteiden jakelupaikka on suojattava lupamääräyksen 10 mukaisilla suojarakenteilla”.\n    Lupamääräys 11 on muutettava kuulumaan seuraavasti: ”Voiteluaineet ja muut ympäristölle vaaralliset aineet on varastoitava lupamääräyksen 10 mukaisen suojarakenteen päällä tiiviissä astioissa katetussa tilassa, jonka lattia on tiivis ja voiteluaineita kestävä ja joka on varustettu korotetuilla reunoilla siten, että vuodot eivät pääse maaperään ja ne voidaan kerätä talteen. Asiattomien pääsy varastoon on estettävä lukitsemalla varasto silloin, kun alueella ei ole toimintaa. Voiteluaineiden tilapäinenkin varastointi suojaamattomalla paikalla on kielletty”.\n    Yhtiö on esittänyt lupamääräystä 6 koskevan muutosvaatimuksensa tueksi seuraavaa:\n    Ympäristönsuojelulain yleiset periaatteet eivät kiellä murskaustoimintaa vedenhankinnan kannalta tärkeällä pohjavesialueella. Pohjois-Savon ympäristökeskus on lausunnossaan 2.10.2009 esittänyt, että ympäristöluvan eräänä edellytyksenä tulisi olla, että toiminnan tarvitsema energia otetaan sähköverkosta ja toiminnanharjoittajan olisi selvitettävä mahdollisuus sähköenergian käyttöön. Yhtiö on selvittänyt tämän mahdollisuuden. Sähkökäyttöiset murskaimet ovat tyypillisesti pysyviä murskauslaitoksia, jollaista ei ottamisalueelle ole tarvetta sijoittaa toiminnan lyhytaikaisuuden vuoksi. Sähköenergian järjestäminen lyhytaikaisen murskaustoiminnan käyttövoimaksi ei ole taloudellisesti kannattavaa. Murskauslaitosta varten tarvittavan sähköliittymän hinta on 52 850 euroa.\n    Ottamisalueella tullaan murskaamaan vuosittain noin 50 - 100 työpäivää ja yhteensä noin 160 000 tonnia kiviainesta. Tällaiseen murskaamiseen soveltuvat siirrettävät, polttoöljykäyttöiset mobiilimurskaimet. Mobiilimurskain tuodaan paikalle murskausta varten ja viedään pois kuorma-auton lavetilla murskauksen päätyttyä. Sähkökäyttöinen pysyvä murskauslaitos tarvitsee kuljettamiseen useampia raskaan kaluston ajoneuvoja kuin mobiilimurskaimet. Kasvava raskaan kaluston liikenne lisää onnettomuuden ja siten pohjaveden pilaantumisen riskiä, koska alueelle johtavat tiet, esimerkiksi Ouluntie ja Myllyjärventie sijoittuvat merkittäviltä osiltaan myös kyseiselle I luokan pohjavesialueelle.\n    Kaikki toiminnassa tarvittavat öljytuotteet varastoidaan suojarakenteellisissa säiliöissä (esimerkiksi kaksoisvaippasäiliössä) suoja-alueella, joka on varustettu vettä läpäisemättömällä pinnalla, pinnoitteella tai suojakalvolla. Säiliöt ovat työmaakäyttöön tarkoitettuja lukittavia säiliöitä, jotka on varustettu kaksoisvaipan lisäksi ylitäytönestimin. Pohjaveden ja maaperän pilaantumisen ehkäisemiseksi mahdollisissa vahinkotilanteissa öljytuotteiden määrä alueella minimoidaan. Alueella on imeytysturvetta. Alueella ei huolleta laitteita eikä ajoneuvoja. Yhtiö on siten edellä esittämänsä mukaisesti selvittänyt pilaantumisen ehkäisemiseksi tarkoitetut toimet sekä tekniset ja taloudelliset mahdollisuudet toteuttaa ne.\n    Murskauksen aloitustarkastusmuistion (15.6.2009) mukaan maa-ainesten ottotaso alueella on +106,00. Pohjaveden korkeusasema on vaihdellut lupamääräyksessä 18 edellytetyssä uudessa, 12.5.2011 asennetussa havaintoputkessa P56 tasoilla +99,94 -  +100,43. Viimeisin mittaus on tehty 5.1.2012. Ottotoiminnassa huolehditaan siitä, että neljän metrin suojamaakerros pohjavedenpintaan säilyy. Samasta havaintoputkesta 12.10.2011 otetun laatunäytteen analyysitulosten mukaan vedestä ei havaittu määritysrajan ylittävää määrää mineraaliöljyä.\n    Yhtiö on esittänyt lupamääräyksiä 7 ja 11 koskevien muutosvaatimuksiensa tueksi seuraavaa:\n    Pohjois-Savon ympäristökeskus oli edellä mainitussa lausunnossaan myös esittänyt, että nestemäisiä polttoaineita ei saa säilyttää ja varastoida alueella. Lausunnossa oli myös katsottu, että kuljetus- ja maansiirtokaluston paikoitus, polttoaine- ja öljysäiliöt ja polttonesteiden jakelupaikka sekä aggregaatti on sijoitettava pohjavesialueen ulkopuolelle tai alueelle, joka on varustettu vettä läpäisemättömällä pinnalla, pinnoitteella tai suojakalvolla. Ympäristölautakunta on kuitenkin lupapäätöksessään jättänyt lausunnossa esitetyn huomiotta edellyttämällä lupamääräysten 7 ja 11 mukaisesti, ettei kyseisellä pohjavesialueella polttoaine- ja öljysäiliöitä saa sijoittaa edes suojarakenteiden päälle.\n    Toiminta maa-ainesalueella vaikeutuu merkittävästi, mikäli toiminnassa tarvittavat poltto- ja voiteluaineet on varastoitava puheena olevan pohjavesialueen ulkopuolella. Koska pohjavesialue on laaja ja käsittää osaksi Ouluntien ja merkittäviltä osin Myllyjärventien, olisi poltto- ja voiteluaineet varastoitava tällöin Vieremän taajaman alueelle lähes neljän kilometrin päähän maa-ainesalueesta. Seurauksena tästä olisi jatkuva polttoainekuljetusliikenne varastointialueen ja maa-ainesalueen välillä, koska toiminnassa käytettäviä murskaimia ja muita työkoneita on tankattava päivittäin. Tällainen liikenne osaltaan lisää onnettomuuden ja samalla pohjavesien pilaantumisen riskiä.\n    Ylä-Savon SOTE kuntayhtymän ympäristölautakunta on lausunnossaan viitannut lupamääräysten 6, 7 ja 11 perusteluihin ja esittänyt valituksen hylättäväksi.\n    Ylä-Savon Vesi Oy on lausunnossaan viitannut X Oy:n ympäristölupahakemuksesta antamaansa lausuntoon ja todennut, ettei murskaustoimintaa lähtökohtaisesti pitäisi sijoittaa kyseiselle tärkeälle pohjavesialueelle.\n    Pohjois-Savon elinkeino-, liikenne- ja ympäristökeskuksen (ELY-keskus) ympäristö ja luonnonvarat -vastuualue on lausunnossaan uudistanut Pohjois-Savon ympäristökeskuksen lupahakemusta koskeneessa lausunnossa pohjaveden pilaantumisesta ja suojelutarpeesta esittämän. Ympäristökeskus oli tuossa lausunnossaan todennut, että nestemäisiä polttoaineita ei saa säilyttää ja varastoida alueella sekä että kuljetus- ja maansiirtokaluston paikoitus, polttoaine- ja öljysäiliöt ja polttonesteiden jakelupaikka on sijoitettava pohjavesialueen ulkopuolelle tai alueelle, joka on varustettu vettä läpäisemättömällä pinnalla. ELY-keskus on korostanut, että ympäristökeskuksen lausunnon kielteisellä kannalla nestemäisten polttoaineiden säilyttämiseen ja varastointiin kyseisellä toiminta-alueella on tarkoitettu nestemäisten polttoaineiden muunlaista säilyttämistä ja varastointia kuin lyhytaikaisessa toiminnassa välttämättömien polttoaine- ja öljysäiliöiden sijoittamista vaihtoehtoisesti riittävin suojaustoimenpitein myös toiminta-alueelle. Lupaviranomainen on ympäristönsuojelulain mukaisesti antanut tarpeelliset lupamääräykset eikä ELY-keskuksella ympäristönsuojelun yleistä etua valvovana viranomaisena ole niihin huomautettavaa.\n    X Oy on ilmoittanut, ettei se anna vastaselitystä.\n    \n      Korkeimman hallinto-oikeuden ratkaisu\n    \n    X Oy:n valitus hylätään. Vaasan hallinto-oikeuden päätöksen lopputulosta ei muuteta.\n    \n      Perustelut\n    \n    \n      Ratkaistavat kysymykset\n    \n    Asiassa on X Oy:n valituksesta otettava kantaa ensinnäkin siihen, voidaanko kysymyksessä olevassa murskaustoiminnassa tarvittava energia ottaa toiminta-alueelle sijoitettavasta aggregaatista, joka on sijoitettu kuljetuskonttiin tai erilliselle kuljetusalustalle suoja-altaaseen ja rakentamalla maaperään lupamääräyksen 10 mukaiset tiivistysrakenteet.\n    Lisäksi yhtiön valituksesta on ratkaistava, voidaanko yhtiölle myöntää lupa säilyttää tai varastoida nestemäisiä polttoaineita ja voiteluaineita sekä muita ympäristölle vaarallisia aineita pohjavesialueella edellyttäen, että toiminta-alueelle tehdään sellaiset suojarakenteet kuin lupamääräyksestä 10 ilmenee.\n    \n      Sovellettavat säännökset\n    \n    Ympäristönsuojelulain 4 §:n 1 momentin mukaan ympäristön pilaantumisen vaaraa aiheuttavassa toiminnassa on muun ohella periaatteena, että\n    1) haitalliset ympäristövaikutukset ehkäistään ennakolta tai, milloin haitallisten vaikutusten syntymistä ei voida kokonaan ehkäistä, rajoitetaan ne mahdollisimman vähäisiksi (ennaltaehkäisyn ja haittojen minimoinnin periaate); ja\n    2) menetellään muutoin toiminnan laadun edellyttämällä huolellisuudella ja varovaisuudella ympäristön pilaantumisen ehkäisemiseksi sekä otetaan huomioon toiminnan aiheuttaman pilaantumisen vaaran todennäköisyys, onnettomuusriski sekä mahdollisuudet onnettomuuksien estämiseen ja niiden vaikutusten rajoittamiseen (varovaisuus- ja huolellisuusperiaate).\n    Ympäristönsuojelulain 8 §:n 1 momentin mukaan ainetta tai energiaa ei saa panna tai johtaa sellaiseen paikkaan tai käsitellä siten, että\n    1) tärkeällä tai muulla vedenhankintakäyttöön soveltuvalla pohjavesialueella pohjavesi voi käydä terveydelle vaaralliseksi tai sen laatu muutoin olennaisesti huonontua; 2) toisen kiinteistöllä oleva pohjavesi voi käydä terveydelle vaaralliseksi tai kelpaamattomaksi tarkoitukseen, johon sitä voitaisiin käyttää; tai 3) toimenpide vaikuttamalla pohjaveden laatuun muutoin saattaa loukata yleistä tai toisen yksityistä etua.\n    Ympäristönsuojelulain 42 §:n 1 momentin 3 ja 4 kohdan mukaan luvan myöntäminen edellyttää, ettei toiminnasta, asetettavat lupamääräykset ja toiminnan sijoituspaikka huomioon ottaen, aiheudu yksinään tai yhdessä muiden toimintojen kanssa ympäristönsuojelulain 7 - 9 §:ssä kiellettyä seurausta eikä muun ohessa vedenhankinnan vaarantumista toiminnan vaikutusalueella.\n    Ympäristönsuojelulain 43 §:n 3 momentin mukaan lupamääräyksiä annettaessa on otettava huomioon toiminnan luonne, sen alueen ominaisuudet, jolla toiminnan vaikutus ilmenee, toiminnan vaikutus ympäristöön kokonaisuutena, pilaantumisen ehkäisemiseksi tarkoitettujen toimien merkitys ympäristön kokonaisuuden kannalta sekä tekniset ja taloudelliset mahdollisuudet toteuttaa nämä toimet.\n    \n      Toiminta-aluetta ja toimintaa koskeva selvitys\n    \n    Toiminta-alue sijaitsee Lehmimäki - Karjalankankaan vedenhankinnan kannalta tärkeällä I luokan pohjavesialueella ja varsinaisella pohjaveden muodostumisalueella. Pohjavesi virtaa toiminta-alueelta noin 1,5 kilometrin etäisyydellä sijaitsevalle vedenottamolle päin, josta saadaan vesioikeuden luvan mukaisesti ottaa pohjavettä 1 000 m3/d. Pohjavesialueen ydinosa on karkeaa, vettä hyvin johtavaa hiekkaa ja soraa, missä virtausolosuhteet ovat hyvät.\n    Lupahakemuksen mukaan toiminta-alueella murskataan enimmillään noin 100 työpäivää vuodessa ja yhteensä noin 160 000 tonnia kiviainesta. Murskaus suoritettaisiin siirrettävillä mobiilimurskaimilla, jotka ovat polttoöljykäyttöisiä. Mobiilimurskain tuotaisiin paikalle murskausta varten ja vietäisiin pois murskauksen päätyttyä.\n    Ympäristölupa murskaustoimintaan on myönnetty määräaikaisena siten, että lupa on voimassa vuoden 2018 loppuun saakka. Lupamääräysten mukaan laitoksen tarvitsema energia on otettava sähköverkosta. Edelleen luvassa on määrätty, että nestemäisiä polttoaineita ei saa säilyttää tai varastoida pohjavesialueella. Myös voiteluaineet ja muut ympäristölle vaaralliset aineet on lupamääräysten mukaan varastoitava pohjavesialueen ulkopuolella.\n    \n      Oikeudellinen arviointi\n    \n    Asiassa on arvioitava, täyttyvätkö puheena olevalle murskaustoiminnalle myönnettävän ympäristöluvan edellytykset erityisesti pohjaveden pilaamiskiellon osalta, mikäli lupamääräyksiä 6, 7 ja 11 muutetaan X Oy:n valituksessa esitetyllä tavalla.\n    Kun otetaan huomioon ympäristönsuojelulain 42 §:n 1 momentin 3 kohta, on ympäristönsuojelulain 8 §:ssä tarkoitettu pohjaveden pilaamiskiellon vastainen seuraus aina ympäristöluvan myöntämisen ehdoton este. Hallituksen esityksessä on viimeksi mainitun pykälän yksityiskohtaisissa perusteluissa (HE 84/1999 vp) lausuttu muun ohella: ”Pykälässä tarkoitettu pohjaveden pilaamiskieltosäännös vastaisi vesilain l luvun 22 §:ää. Pohjaveden pilaamiskielto sisältää nykyiselläänkin vaaran aiheuttamisen kiellon, eikä pilaamiskiellon vastaiselta toiminnalta edellytettäisi jatkossakaan konkreettisen pilaantumisen aiheutumista.”\n    Pohjaveden pilaamiskiellosta seuraa, että ympäristöluvassa voidaan sinänsä edellyttää liittymistä sähköverkkoon siirtymisen aiheuttamista kustannuksista riippumatta, mikäli siirtyminen verkkovirtaan on muut lupamääräykset huomioon ottaen tarpeen aggregaatin käytöstä johtuvien pohjaveden pilaamiskiellon vastaisten seurausten poissulkemiseksi eli luvan myöntämisen edellytysten täyttämiseksi tältä osin. Sama koskee ympäristölle vaarallisten aineiden säilyttämistä ja varastoimista.\n    Kun otetaan huomioon selvitys toiminta-alueen maaperän vedenjohtavuudesta ja pohjaveden virtaussuunnasta sekä ympäristöluvassa toiminnalle myönnetty pitkähkö voimassaoloaika, sallittu vuosittainen toiminta-aika ja murskattavan kiviaineksen määrä, suunniteltu toiminta muodostaa merkittävän riskin laiterikkoihin ja laiterikoista aiheutuviin nestevuotoihin. Tässä tilanteessa ja kun vielä otetaan huomioon, että toiminta-alue sijaitsee vedenhankinnan kannalta tärkeällä I luokan pohjavesialueella, luvan myöntäminen edellyttää tehostunutta pohjaveden pilaamiskiellon vastaisen seurauksen ennaltaehkäisyä ja haittojen minimointia varovaisuus- ja huolellisuusperiaatteita noudattaen. Ympäristönsuojelulain 42 §:n 1 momentin 3 ja 4 kohdassa säädetyt lupaedellytykset murskaustoimintaan eivät etukäteen arvioiden täyty ilman ympäristölautakunnan lupamääräyksissä 6, 7 ja 11 asettamia velvoitteita. Tämän vuoksi X Oy:n vaatimuksiin puheena olevien lupamääräysten muuttamiseksi yhtiön esittämin tavoin ei voida suostua.\n    \n      Lopputulos\n    \n    Edellä lausutuilla perusteilla ja kun otetaan huomioon korkeimmassa hallinto-oikeudessa esitetyt vaatimukset ja asiassa saatu selvitys, hallinto-oikeuden päätöksen lopputuloksen muuttamiseen ei yhtiön valituksessa esitettyjen näkökohtien johdosta ole perusteita.\n    Asian ovat ratkaisseet hallintoneuvokset Kari Kuusiniemi, Sakari Vanhala, Riitta Mutikainen, Hannu Ranta ja Mika Seppälä sekä ympäristöasiantuntijaneuvokset Rauno Pääkkönen ja Seppo Rekolainen. Asian esittelijä Ilpo Havumäki.\n  "
      ]
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KHO:2013:116"
  ],
  "description": [
    "http://data.finlex.fi/voc/kho/fin/a709ce3b",
    "http://data.finlex.fi/voc/kho/fin/97917817",
    "http://data.finlex.fi/voc/kho/fin/8dd59714",
    "http://data.finlex.fi/voc/kho/fin/c771a897",
    "http://data.finlex.fi/voc/kho/fin/52162094",
    "http://data.finlex.fi/voc/kho/fin/42d1274b",
    "http://data.finlex.fi/voc/kho/fin/0b26e171",
    "http://data.finlex.fi/voc/kho/fin/cd7ac3f8",
    "http://data.finlex.fi/voc/kho/fin/daab5372"
  ],
  "judgmentNumber": [
    "116"
  ],
  "issued": [
    "2013-06-27"
  ],
  "creator": [
    "http://data.finlex.fi/common/KHO"
  ],
  "year": [
    "2013"
  ],
  "subject": [
    "http://data.finlex.fi/common/Hallinto-oikeus"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}