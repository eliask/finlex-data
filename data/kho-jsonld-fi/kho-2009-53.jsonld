{
  "@id": "sfecli:kho/2009/53",
  "languageVersion": [
    {
      "@id": "sfecli:kho/2009/53/fin",
      "title_fi": [
        "12.6.2009/1498 KHO:2009:53"
      ],
      "abstract_fi": [
        "\n    \n      Henkilö A oli myynyt 17.3.2003 internetissä toimivan pankkipalvelun kautta 2 000 kappaletta X Oyj:n ja 500 kappaletta Y Oyj:n osakkeita. Seuraavana päivänä A oli ostanut saman määrän X Oyj:n ja Y Oyj:n osakkeita takaisin myyntihintaa korkeammalla hinnalla. Osakkeet olivat pörssiosakkeita, joiden vaihto oli merkittävä. A:lle osakkeiden myynnistä aiheutunut tappio voitiin verotusmenettelystä annetun lain 28 §:n säännöksen estämättä vähentää A:n saamista luovutusvoitoista, jotka olivat pääosin syntyneet A:n 28.4.2003 saamasta kiinteistön luovutusvoitosta. Verovuosi 2003. Äänestys 4-1.\n    \n    \n      Tuloverolaki 50 § Laki verotusmenettelystä 28 §\n    \n    \n      Kort referat på svenska\n    \n  "
      ],
      "hasFormat": {
        "@id": "sfecli:kho/2009/53/fin/txt",
        "content_fi": [
          "\n    \n      \n        Päätös, josta valitetaan\n      \n      Helsingin hallinto-oikeuden päätös 12.12.2007 nro 07/1677/3\n      \n        Asian aikaisempi käsittely\n      \n      A oli 17.3.2003 myynyt 2 000 X Oyj:n osaketta ja 500 Y Oyj:n A osaketta, joiden luovutuksesta syntynyt 12 782 euron suuruinen tappio vähennettiin verovuoden 2003 verotusta toimitettaessa luovutusvoitoista, jotka olivat pääosin syntyneet 28.4.2003 tapahtuneesta kiinteistön luovutuksesta.\n      Veroasiamies on oikaisuvaatimuksessaan lausunut, että A oli osakkeiden myyntiä seuraavana päivänä ostanut 2 000 X Oyj:n ja 500 Y Oyj:n osaketta takaisin lähes samalla hinnalla kuin oli myynytkin. A:n menettely osoittaa, ettei osakkeista ole tosiasiallisesti ollut tarkoitus luopua vaan tarkoitus on ollut realisoida osakkeiden arvon alentuminen luovutustappioksi. Ilman veroetua osakkeiden myynti- ja takaisinostaminen vaikuttavat tarkoituksettomilta. Veroasiamies on vaatinut, että osakkeiden luovutustappiota ei ole verotusmenettelystä annetun lain 28 §:n säännös huomioon ottaen pidettävä todellisena luovutustappiona.\n      Verotuksen oikaisulautakunta on verotusmenettelystä annetun lain 28 §:n säännöksen nojalla poistanut A:n verovuoden 2003 verotuksessa huomioon otetun X Oyj:n 2 000 osakkeen ja Y Oyj:n 500 A osakkeen luovutuksesta syntyneen 12 782 euron tappion.\n      A on valituksessaan hallinto-oikeudelle vaatinut, että X Oyj:n ja Y Oyj:n osakkeiden luovutuksista syntyneet luovutustappiot 12 782 euroa tulee vähentää verovuoden luovutusvoitoista. Kun A on myynyt korkealla hankintahinnalla hankkimansa osakkeet ja hankkinut ne sitten takaisin, hänen arvopaperisalkussaan on ollut huomattavasti halvempia kyseisten yhtiöiden osakkeita kuin siellä oli ennen järjestelyä. A:n tarkoitus on ollut saada osakkeiden keskihinta alhaisemmaksi ja päästä osalliseksi osakkeiden myyntihetkellä käynnissä olleesta kurssinoususta.\n      Veroasiamies on antanut vastineen.\n      Hallinto-oikeus on hylännyt A:n luovutustappiota koskevan valituksen.\n      Hallinto-oikeuden päätöksen perustelut:\n      Tuloverolain 50 §:n mukaan omaisuuden luovutuksesta syntynyt tappio vähennetään omaisuuden luovutuksesta saadusta voitosta verovuonna ja kolmena sitä seuraavana vuotena sitä mukaa kuin voittoa kertyy, eikä sitä oteta huomioon pääomatulolajin alijäämää vahvistettaessa.\n      Verotusmenettelystä annetun lain 28 §:n 1 momentin mukaan, jos jollekin olosuhteelle tai toimenpiteelle on annettu sellainen oikeudellinen muoto, joka ei vastaa asian varsinaista luonnetta tai tarkoitusta, on verotusta toimitettaessa meneteltävä niin kuin asiassa olisi käytetty oikeaa muotoa.\n      A on myynyt ja ostanut peräkkäisinä päivinä X Oyj:n ja Y Oyj:n osakkeita saman kappalemäärän. A on tehnyt toimeksiannot Nordea-pankin Solo-palvelulla internetin kautta itse. Hän teki X Oyj:n osakkeiden myyntitoimeksiannon 17.3.2003 klo 10.54 ja ostotoimeksiannon 18.3.2003 klo 12.07 sekä Y Oyj:n osakkeiden myyntitoimeksiannon 17.3.2003 klo 10.55 ja ostotoimeksiannon 18.3.2003 klo 12.11. A:n mukaan hänen tarkoituksenaan on ollut päästä osalliseksi kurssinousun tuomaan hyötyyn alentamalla osakkeiden keskimääräistä hankintahintaa.\n      Verotuksessa edellä mainittu osakkeiden myynnistä syntynyt luovutustappio 12 782 euroa on vähennetty 121 992 euron luovutusvoitoista, jotka pääosin ovat syntyneet A:n vuonna 1972 perintönä saaman kiinteistön myynnistä 28.4.2003. Kertomansa mukaan A on tilakaupasta saamillaan varoilla lisännyt omistustaan edellä mainituissa yhtiöissä.\n      Näissä oloissa, kun A on peräkkäisinä päivinä sekä myynyt että ostanut saman määrän samojen yhtiöiden osakkeita ja hänelle toisaalta on verovuonna kertynyt luovutusvoittoja, osakkeiden myyntiin on ilmeisesti ryhdytty vain siinä tarkoituksessa, että A saisi vähennyskelpoisen luovutustappion ja täten vapautuisi suoritettavasta verosta. Verotusmenettelystä annetun lain 28 §:n säännös huomioon ottaen hänellä ei ole oikeutta vähentää luovutusvoitoistaan nyt puheena olevaan 12 782 euron luovutustappiota.\n      Oikaisulautakunnan päätöksellä ei ole myöskään loukattu A:n luottamuksensuojaa, koska asiassa tulee sovellettavaksi verotusmenettelystä annetun lain 28 §:n veronkiertosäännös.\n      \n        Käsittely korkeimmassa hallinto-oikeudessa\n      \n      A on pyytänyt lupaa valittaa hallinto-oikeuden päätöksestä ja on valituksessaan vaatinut, että hallinto-oikeuden ja verotuksen oikaisulautakunnan päätökset kumotaan ja toimitettu verotus luovutustappion osalta saatetaan voimaan. A:lle syntynyt luovutustappio ei ole rinnastettavissa korkeimman hallinto-oikeuden vuosikirjaratkaisun 2004:8 olosuhteisiin, missä luovutustappion vähennysoikeus oli evätty. Toisin kuin viitatussa oikeustapauksessa A on tehnyt osakkeiden kaupat perättäisinä päivinä normaaleina pörssikauppoina. Tehdyn järjestelyn vaikuttimet ovat olleet sijoittajan valitseman sijoitusstrategian noudattaminen, ei luovutustappion keinotekoinen synnyttäminen.\n      Veronsaajien oikeudenvalvontayksikkö on antanut vastineen ja A sen jälkeen vastaselityksen.\n      \n        Korkeimman hallinto-oikeuden ratkaisu\n      \n      Korkein hallinto-oikeus on myöntänyt valitusluvan ja tutkinut asian. Hallinto-oikeuden ja oikaisulautakunnan päätökset kumotaan ja toimitettu verotus saatetaan voimaan.\n      Verovirasto oikaisee maksuunpanon ja maksaa hakemuksetta takaisin liikaa kannetun määrän säädettyine korkoineen.\n      \n        Perustelut:\n      \n      Tuloverolain 50 §:n mukaan omaisuuden luovutuksesta syntynyt tappio vähennetään omaisuuden luovutuksesta saadusta voitosta verovuonna ja kolmena sitä seuraavana vuotena sitä mukaa kuin voittoa kertyy.\n      Verotusmenettelystä annetun lain 28 §:n 1 momentin mukaan, jos jollekin olosuhteelle tai toimenpiteelle on annettu sellainen oikeudellinen muoto, joka ei vastaa asian varsinaista luonnetta tai tarkoitusta, on verotusta toimitettaessa meneteltävä niin kuin asiassa olisi käytetty oikeaa muotoa. Jos kauppahinta, muu vastike tai suoritusaika on kauppa- tai muussa sopimuksessa määrätty taikka muuhun toimenpiteeseen on ryhdytty ilmeisesti siinä tarkoituksessa, että suoritettavasta verosta vapauduttaisiin, voidaan verotettava tulo ja omaisuus arvioida.\n      A on myynyt ja ostanut perättäisinä päivinä X Oyj:n ja Y Oyj:n osakkeita saman kappalemäärän. Osakkeet ovat pörssiosakkeita, joiden päivittäinen vaihto on merkittävä. A on tehnyt osakekauppansa kahdella erillisellä toimeksiannolla Nordea-pankin Solo-palvelulla internetin kautta. Osakekaupat ovat normaaleja pörssikauppoja arvopaperipörssin välityksellä, eivätkä niin sanottuja sopimuskauppoja. A:n ostamien osakkeiden ostohinta on ollut korkeampi kuin hänen myymiensä osakkeiden myyntihinta. A on tehnyt luovutustappion realisoivat osakekaupat 17.3.2003 ja luovutusvoiton realisoivan kiinteistökaupan 28.4.2003.\n      Arvopaperisijoittamisessa on tyypillistä, että osakkeita myydään ja ostetaan omistusajan jäädessä suhteellisen lyhyeksi. Tällöin luovutusvoittojen ja -tappioiden verotus realisoituu. Edullisia osto- ja myyntitilanteita tavoiteltaessa on myös mahdollista, että aikaisemmin myytyjä osakkeita hankitaan uudelleen. Arvopaperisijoittaminen poikkeaa tässä suhteessa luonteeltaan sijoituksista muihin osakkeisiin, kiinteistöihin tai vastaaviin kohteisiin, joiden osalta omaisuuden luovuttamista ja saman omaisuuden lyhyen ajan sisällä tapahtuvaa takaisinostamista voidaan pitää epätavallisena.\n      Edellä mainituissa olosuhteissa asiassa ei ole edellytyksiä verotusmenettelystä annetun lain 28§:n nojalla puuttua A:n edellä mainittujen kauppojen perusteella määräytyviin tuloveroseuraamuksiin.\n      Asian ovat ratkaisseet hallintoneuvokset Olof Olsson, Ahti Vapaavuori, Matti Halén, Eila Rother ja Anja Sahla. Asian esittelijä Liisa Tähtinen.\n      Eri mieltä olleen hallintoneuvos Eila Rotherin äänestyslausunto:\n      \"Hylkään A:n valituksen. En muuta hallinto-oikeuden päätöksen lopputulosta.\n      \n        Perustelut\n      \n      A on 17.3.2003 myynyt 2 000 X Oyj:n osaketta 1 480 eurolla ja 500 Y Oyj:n osaketta 2 450 eurolla. Myyntikulut ovat olleet 34 euroa. A Oyj:n osakkeiden hankintahinta on aikoinaan ollut kuluineen 9 405 euroa ja Y Oyj:n osakkeiden hankintahinta on ollut kuluineen 7 273 euroa. Näistä osakekaupoista on siten syntynyt vuonna 2003 luovutustappiota yhteensä 12 782 euroa. A on 18.3.2003 eli osakemyyntiä seuraavana päivänä ostanut 2 000 X Oyj:n osaketta 1 560 eurolla ja 500 Y Oyj:n osaketta 2 550 eurolla eli saman määrän osakkeita myyntihintaa korkeampaan hintaan.\n      A on 28.4.2003 myynyt vuonna 1972 perintönä saamansa kiinteistön, josta on syntynyt luovutusvoittoa. Kiinteistön myynnistä oli A:n mukaan aloitettu keskustella maalis-huhtikuussa 2003. Osakkeiden myynnistä syntynyt luovutustappio 12 782 euroa on vähennetty syntyneestä 121 992 euron luovutusvoitosta, joka on pääosin syntynyt mainitusta kiinteistön myynnistä.\n      Edestakaista osakekauppaa A on perustellut sillä, että tarkoituksena on ollut alentaa X Oyj:n ja Y Oyj:n vuonna 1999 korkeaan kurssiin hankittujen osakkeiden keskihintaa ja näin päästä osalliseksi osakkeiden myyntihetkellä käynnissä olleesta kurssinoususta. Kun kuitenkin otan huomioon, että A on aikoinaan hankkinut kyseiset osakkeet huomattavasti korkeampaan hankintahintaan ja hänenkin mielestään ei ole odotettavissa, että osakkeiden pörssikurssi nousisi hankintahintaa korkeammaksi, on ilmeistä, ettei A:n tarkoituksena ole ollut luopua osakkeista vaan tarkoituksena on ollut realisoida osakkeiden arvon alentuminen luovutustappioksi verovuonna, jolloin hänelle mahdollisesti syntyisi luovutusvoittoa ja näin mahdollisuus saada veroetu hyväkseen. Osakekauppaan on siten ryhdytty ilmeisesti siinä tarkoituksessa, että A saisi tuloverolain 50 §:ssä tarkoitetun vähennyskelpoisen luovutustappion ja siten vapautuisi suoritettavasta verosta. Näin ollen ja kun kiinteistön myynnistä on verovuonna syntynyt luovutusvoittoa, A:lla ei ole, kun otetaan huomioon verotusmenettelystä annetun lain 28 §:n säännöksen, oikeutta vähentää luovutusvoitosta X Oyj:n ja Y Oyj:n osakkeiden luovutustappiota 12 782 euroa.\"\n      Asian esittelijän esittelijäneuvos Liisa Tähtisen esitys asian ratkaisemiseksi oli samansisältöinen kuin hallintoneuvos Eila Rotherin äänestyslausunto.\n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "2009-06-12"
  ],
  "judgmentNumber": [
    "53"
  ],
  "subject": [
    "http://data.finlex.fi/common/Hallinto-oikeus"
  ],
  "creator": [
    "http://data.finlex.fi/common/KHO"
  ],
  "isVersionOf": [
    "ECLI:FI:KHO:2009:53"
  ],
  "year": [
    "2009"
  ],
  "description": [
    "http://data.finlex.fi/voc/kho/fin/cb1806e0",
    "http://data.finlex.fi/voc/kho/fin/d41c70ba",
    "http://data.finlex.fi/voc/kho/fin/974ab7ca",
    "http://data.finlex.fi/voc/kho/fin/4504a98d",
    "http://data.finlex.fi/voc/kho/fin/72563457",
    "http://data.finlex.fi/voc/kho/fin/ab3b22ea"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}