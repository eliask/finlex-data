<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Justitieministeriet</dcterms:publisher>
  <dcterms:creator>Högsta förvaltningsdomstolen</dcterms:creator>
  <dcterms:coverage>Finland</dcterms:coverage>
  <dcterms:accessRights>Public</dcterms:accessRights>
  <dcterms:identifier>201402012</dcterms:identifier>
  <finlex:ecliIdentifier>ECLI:FI:KHO:2014:T2012</finlex:ecliIdentifier>
  <dcterms:title>26.6.2014/2012 HFD:2014:112</dcterms:title>
  <dcterms:description>
    <p>
      <span>Utlänningsärende</span>
      <span>Internationellt skydd</span>
      <span>Människohandel (Trafficking)</span>
      <span>Förföljelse</span>
      <span>Behandling som är omänsklig och kränker människovärdet</span>
      <span>Samhällsgrupp</span>
      <span>Utsatt ställning</span>
      <span>Statligt skydd</span>
      <span>Nigeria</span>
    </p>
  </dcterms:description>
  <finlex:registerNumber>2844/1/12</finlex:registerNumber>
  <dcterms:issued>2014-06-26</dcterms:issued>
  <finlex:fileCopyNumber>2012</finlex:fileCopyNumber>
  <dcterms:abstract>
    <p>A, vars hemland var Nigeria, hade ansökt om internationellt skydd i Finland. Migrationsverket hade ansett att A hade blivit föremål för människohandel i Europa, dit hon förletts att resa från sitt hemland och där hon hade blivit tvingad att arbeta som prostituerad. Enligt Migrationsverket hade A möjlighet att i Nigeria vända sig till myndigheterna där för att få skydd mot att på nytt bli offer för människohandel. Migrationsverket hade avslagit A:s ansökan om internationellt skydd, men med stöd av 52 a § 2 mom. i utlänningslagen beviljat A uppehållstillstånd såsom offer för människohandel, eftersom Migrationsverket ansåg att A i egenskap av traumatiserad ensam vårdnadshavare till ett litet barn befann sig i utsatt ställning på det sätt som avses i nämnda 2 mom. Förvaltningsdomstolen hade avslagit A:s besvär över Migrationsverkets beslut. I besvären hade A yrkat att hon skulle beviljas internationellt skydd på den grunden att hon blivit offer för människohandel.</p>
    <p>I saken gällde det att avgöra om A, som blivit offer för människohandel och med stöd av 52 a § i utlänningslagen hade beviljats kontinuerligt uppehållstillstånd, hade rätt till asyl eller uppehållstillstånd såsom alternativt skydd av den anledningen att hon blivit offer för människohandel eller löpte risk att på nytt bli det. Saken skulle avgöras med särskilt fokus på A:s möjligheter hade att få skydd av myndigheterna i sitt hemland Nigeria.</p>
    <p>För att kunna avgöra om ett offer för människohandel är i behov av internationellt skydd gällde det att se vilken risken var att offret på nytt blev föremål för människohandel om hon återvände till hemlandet och vilken möjlighet hon hade att få skydd av hemlandets myndigheter. Även i den händelse att sökanden sannolikt inte skulle löpa risk att igen bli utsatt för samma sak, gällde det dock att ta ställning till om det som hon utsatts för hade haft sådana följder för hennes hälsa att det med hänsyn till dessa erfarenheter var oskäligt att sända henne tillbaka till hemlandet. Frågan om ett offer i sitt hemland kunde få skydd av staten skulle också avgöras så att man lade vikt både vid statens vilja att skydda och hjälpa offer för människohandel och de metoder och resurser som staten hade till sitt förfogande.</p>
    <p>Att tvinga en person till prostitution och på detta sätt utnyttja henne i ekonomiskt syfte skulle betraktas som en form av människohandel, som yttrade sig som könsrelaterat våld och utnyttjande av en människa. I stället för det uppehållstillstånd som offer för människohandel kan beviljas med stöd av 52 a § i utlänningslagen kan ett offer ha rätt till asyl enligt 87 § i utlänningslagen eller alternativt skydd enligt 88 § i utlänningslagen, såvida kriterierna för internationell handel annars uppfylls för sökandens vidkommande. Kvinnor som blivit föremål för människohandel kunde i princip anses tillhöra en sådan viss samhällsgrupp som avses i 87 § 1 mom. och 87 b § 1 och 3 mom. i utlänningslagen. För dem skulle behovet av asyl avgöras efter en bedömning av om de objektivt hade välgrundad anledning att känna fruktan för förföljelse i sitt hemland såsom offer för människohandel. Om detta inte var fallet, kunde en sådan kvinna dock ha rätt till alternativt skydd, om man kunde bedöma att det fanns vägande grunder att förmoda att hon återbördad till sitt hemland kunde löpa faktisk risk att bli föremål för omänsklig behandling eller kunde bli behandlad på ett sätt som kränkte människovärdet. Frågan om sökanden var i behov av internationellt skydd skulle avgöras med särskilt fokus på sökandens risk att på nytt bli offer för människohandel och hennes möjligheter att i sin nuvarande situation få skydd av myndigheterna i sitt hemland, bland annat skydd mot risken att igen bli offer för människohandel.</p>
    <p>Enligt tillgänglig information om Nigeria kunde det anses vara klarlagt att Nigeria är ett av de länder från vilka människohandeln till Europa främst utgår. Å andra sidan visade utredningen att Nigeria hade gått in för att motarbeta människohandeln, hjälpa offren och bestraffa dem som bedrev människohandel. I landet fanns ett ämbetsverk för bekämpande av människohandel (NAPTIP), som verkade i samarbete med andra myndigheter och organisationer. De resurser som i Nigeria stod till förfogande för arbetet med att bekämpa människohandeln var än så länge inte tillräckliga för att man skulle kunna få situationen under kontroll, men en grund hade lagts för arbetet med att bekämpa denna handel och skapa ett system för att hjälpa offren. Förutom myndigheterna fanns i Nigeria också nationella och internationella organisationer som arbetade för att hjälpa offer för människohandel. NAPTIP hade ett fungerande samarbete med dessa. Trots att återvändande offer för människohandel inte till alla delar nåddes av de system som skapats för att hjälpa dem, var det dock möjligt att genom samarbete mellan myndigheter och organisationer sända sådana personer tillbaka till Nigeria så att de kom inom räckhåll för lokala hjälpsystem. Hjälpsystemen tillhandahöll även hälso- och sjukvård, ekonomiskt stöd och annan hjälp för återintegrering i samhället, så att de återvändande kunde undvika att på nytt bli offer för människohandel.</p>
    <p>Den som hade värvat A för prostitution hade varit en enskild kvinna och i saken hade inte framgått någon anknytning till ett större prostitutionsnätverk. Sedan A anlänt till Finland hade hon inte längre haft kontakt med denna person. Den händelse som gjort A till ett offer för människohandel hade ägt rum utomlands, inte i hennes hemland, och man kunde bedöma att A hade möjlighet att få skydd av myndigheterna i sitt hemland Nigeria. A hade ett yrke och släktingar i Nigeria. Följaktligen, och trots att A enligt vad hon hade berättat var skyldig den person som lockat henne till prostitution pengar, kunde den omständigheten att A tidigare utomlands hade tvingats till prostitution eller risken att på nytt råka ut för samma sak inte anses för henne innebära sådan välgrundad fruktan som skulle ha medfört rätt till asyl. I saken hade inte heller framgått att det skulle finnas grundad anledning att förmoda att sökanden, om hon återvände till sitt hemland, skulle bli föremål för omänsklig behandling eller behandling som kränker människovärdet. Det fanns inte grunder att bevilja asyl eller uppehållstillstånd som alternativt skydd.</p>
    <p>Utlänningslagen 3 § 13 punkten, 52 a §, 87 § 1 mom., 87 b § 1 och 3 mom., 88 § 1 mom., 88 c § och 88 d §</p>
    <p>UNHCR:s riktlinjer HCR/GIP/06/07 (Om tillämpning av artikel 1 A(2) i 1951 års FN-konvention och 1967 års protokoll om tillämpning av flyktingstatus på offer för människohandel och personer som löper risk att bli offer för sådan verksamhet)</p>
  </dcterms:abstract>
</finlex:document>
