<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Justitieministeriet</dcterms:publisher>
  <dcterms:creator>Högsta förvaltningsdomstolen</dcterms:creator>
  <dcterms:coverage>Finland</dcterms:coverage>
  <dcterms:accessRights>Public</dcterms:accessRights>
  <dcterms:identifier>201400011</dcterms:identifier>
  <finlex:ecliIdentifier>ECLI:FI:KHO:2014:T11</finlex:ecliIdentifier>
  <dcterms:title>7.1.2014/11 HFD:2014:2</dcterms:title>
  <dcterms:description>
    <p>
      <span>Markanvändning och byggande</span>
      <span>Generalplan</span>
      <span>Bygeneralplan</span>
      <span>Byområde</span>
      <span>Strandområde</span>
      <span>Strandzon</span>
      <span>Dimensionering</span>
      <span>Fråga om tillräcklig utredning</span>
      <span>Del av generalplan som grund för beviljande av bygglov</span>
      <span>Behov av planering på strandområde</span>
      <span>Behov av detaljplanering</span>
      <span>Tidigare tät bebyggelse på området</span>
      <span>Offentligt framläggande</span>
      <span>Väsentlig förändring</span>
    </p>
  </dcterms:description>
  <finlex:registerNumber>914/1/12</finlex:registerNumber>
  <dcterms:issued>2014-01-07</dcterms:issued>
  <finlex:fileCopyNumber>11</finlex:fileCopyNumber>
  <dcterms:abstract>
    <p>Enligt 72 § 1 mom. i markanvändnings- och bygglagen skulle byggandet i en strandzon grunda sig antingen på en detaljplan eller en sådan generalplan med rättsverkningar som uppfyllde de särskilda krav på innehållet i planen som föreskrivs i 73 § i markanvändnings- och bygglagen och i vilken särskilt bestämts att generalplanen eller en del av den kan användas som grund för beviljande av bygglov. När det gällde strandzonen av ett strandområde kunde strandområdets planeringsbehov således inte allmänt avhjälpas med en sådan bygeneralplan som avses i 44 § 2 mom. i markanvändnings- och bygglagen, inte ens om området eventuellt till någon del kunde betraktas som ett byområde som inte var föremål för större byggtryck och där en generalplan i tillräcklig utsträckning kunde tjäna som styrinstrument för byggande och annan markanvändning.</p>
    <p>Trots att den bebyggelse som kan tillåtas direkt med stöd av en generalplan numera, i motsats till vad som var fallet enligt den tidigare byggnadslagen, även kan vara annan bebyggelse än traditionell fritidsbebyggelse vid egen strand, var generalplanen inte ett tillräckligt planeringsinstrument när byggnationen skulle komma att ha betydande verkningar för området eller kräva detaljerad planering, bland annat med tanke på vägnätet, vattenförsörjningen och anpassningen av byggnaderna till omgivningen. En tät bebyggelse som innebar exploatering av ett område förutsatte alltid planering på minst detaljplans nivå. Det aktuella området var visserligen inte en del av ett redan existerande samhälle, men låg dock i närheten av detaljplanerade områden och på deras randområden. Avsikten med planläggningen var att betydligt öka den stadigvarande bosättningen på området. Att i en generalplan anvisa ett område där man hade för avsikt att bygga i så stor skala som detta såsom ett område där byggandet skulle få ske med stöd av bygglov som kunde beviljas direkt med stöd av generalplan var inte möjligt utan utredningar och bestämmelser på detaljplans nivå, inte ens till den del som det var fråga om områden utanför strandzonen. Med hänsyn till att området till följd av sitt läge skulle betraktas som ett randområde till redan detaljplanerade områden, kunde inte ens den eventuellt negativa befolkningsutvecklingen på området accepteras som orsak att anse att det inte skulle ha funnits behov att överväga markanvändningen på området på det sätt som man gör i en detaljplan.</p>
    <p>Bland de handlingarna som hörde till planen fanns inte heller någon sådan utredning om dimensioneringen av byggrätten med stöd av vilken man skulle ha kunnat ta ställning till om markägarna bemötts jämbördigt på de strandområden som var avsedda att bebyggas, särskilt när man tog hänsyn till att syftet med planen var att i stället för den fritidsbebyggelse som med stöd av en stranddetaljplan uppstått på området nu anvisa byggplatser för stadigvarande bostäder så, att bebyggelsen både i fråga om täthet och byggkvalitet skulle komma att betydligt skilja sig från den tidigare bebyggelsen.</p>
    <p>När ytterligare byggrätt anvisades på ett område med en huvudsakligen redan realiserad stranddetaljplan, gällde det också annars att observera att den täta bebyggelse som tidigare hade tillåtits uppstå minskade möjligheterna att anvisa ytterligare byggplatser på området. Kravet på likvärdigt bemötande innebar inte att man till följd av den på vissa platser mycket täta bebyggelse som uppstått på planområdet kunde anvisa flera byggplatser där än vad som var möjligt med hänsyn till de krav som enligt 39 och 73 § i markanvändnings- och bygglagen ställs på innehållet i en strandgeneralplan.</p>
    <p>Markanvändnings- och bygglagen 9 §, 40 § 1 och 2 mom., 44 § 1 och 2 mom., 72 § 1 och 2 mom. och 73 § 1 mom.</p>
    <p>Markanvändnings- och byggförordningen 32 §</p>
  </dcterms:abstract>
</finlex:document>
