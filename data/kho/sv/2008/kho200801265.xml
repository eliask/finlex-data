<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Justitieministeriet</dcterms:publisher>
  <dcterms:creator>Högsta förvaltningsdomstolen</dcterms:creator>
  <dcterms:coverage>Finland</dcterms:coverage>
  <dcterms:accessRights>Public</dcterms:accessRights>
  <dcterms:identifier>200801265</dcterms:identifier>
  <finlex:ecliIdentifier>ECLI:FI:KHO:2008:T1265</finlex:ecliIdentifier>
  <dcterms:title>26.5.2008/1265 HFD:2008:35</dcterms:title>
  <dcterms:description>
    <p>
      <span>Markanvändning och byggande</span>
      <span>Detaljplan</span>
      <span>Att pröva besvär</span>
      <span>Ersättande av beslut med nytt beslut</span>
      <span>Rättelse</span>
      <span>Föremål för besvär</span>
      <span>Besvärstid</span>
    </p>
  </dcterms:description>
  <finlex:registerNumber>109/1/08</finlex:registerNumber>
  <dcterms:issued>2008-05-26</dcterms:issued>
  <finlex:fileCopyNumber>1265</finlex:fileCopyNumber>
  <dcterms:abstract>
    <p>
      <strong>Kommunfullmäktige hade godkänt en ändring av en detaljplan (stadsplan). Bolaget hade överklagat fullmäktiges beslut hos förvaltningsdomstolen, varefter fullmäktige hade upphävt sitt tidigare beslut och på nytt godkänt ändringen med oförändrat innehåll. Bolaget hade begärt att förvaltningsdomstolen skulle behandla bolagets besvär så, att de skulle anses gälla också det nya beslut som fullmäktige hade fattat. Bolagets besvär över fullmäktiges senare beslut hade inkommit till förvaltningsdomstolen efter besvärstidens slut. Förvaltningsdomstolen hade därför avvisat besvären utan prövning. Samtidigt hade besvären över fullmäktiges första beslut avskrivits.</strong>
    </p>
    <p>
      <strong>Högsta förvaltningsdomstolen konstaterade att bolagets besvär över det första beslutet hade anlänt i tid till förvaltningsdomstolen. Eftersom det andra beslutet i sak hade samma innehåll som det första och bolagets yrkanden om ändring hade framställts och funnits hos förvaltningsdomstolen under besvärstiden för det senare beslutet, hade bolaget inte förlorat sin rätt att överklaga. De besvär som hade varit anhängiga hos förvaltningsdomstolen skulle uppfattas ha avsett också det nya beslutet, som hade samma innehåll som det tidigare. Därför upphävdes förvaltningsdomstolens beslut i sin helhet och ärendet återförvisades till förvaltningsdomstolen för ny behandling.</strong>
    </p>
    <p>
      <strong>Kommunallagen för landskapet Åland 111 och 114 §<br/> Byggnadslagen för landskapet Åland</strong>
    </p>
    <p>
      <viite tyyppi="www" kohde="http://www.kho.fi/paatokset/43404.htm">Lyhennelmä suomeksi</viite>
    </p>
    <p>
      <strong>Beslut som överklagas</strong>
    </p>
    <p>Ålands förvaltningsdomstols beslut 12.12.2007 nummer 84/2007</p>
    <p>
      <strong>Ärendets tidigare handläggning</strong>
    </p>
    <p><strong>Stadsfullmäktige i Mariehamn</strong> har med sitt beslut 28.8.2007 under § 95 av protokollet godkänt en ändring av detaljplanen (stadsplanen) för stadsdelen Storängen, kvarter 1, tomterna 3, 13, 19, 2004 och 3004 och Övernäs by, lägenheten Rnr 3:10.</p>
    <p><strong>Fastighets Ab X</strong> har 24.9.2007 överklagat beslutet hos förvaltningsdomstolen och yrkat att beslutet upphävs.</p>
    <p><strong>Stadsstyrelsen i Mariehamn</strong> har 20.9.2007 konstaterat, att stadsstyrelsens beslut i ärendet 23.8.2007 inte hade justerats omedelbart innan ärendet framlagts för stadsfullmäktige 28.8.2007. Förfarandet kan ha inneburit ett formfel, som medför att stadsfullmäktiges beslut inte har tillkommit i lagenlig ordning. Stadsstyrelsen har därför föreslagit att stadsfullmäktige fattar ett nytt beslut i ärendet.</p>
    <p><strong>Stadsfullmäktige i Mariehamn</strong> har med sitt beslut 25.9.2007 under § 110 av protokollet upphävt sitt beslut från 28.8.2007 under § 95 och godkänt en ändring av detaljplanen (stadsplanen) för stadsdelen Storängen, kvarter 1, tomterna 3, 13, 19, 2004 och 3004 och Övernäs by, lägenheten Rnr 3:10.</p>
    <p><strong>Fastighets Ab X</strong> har i sina besvär 2.11.2007 begärt att förvaltningsdomstolen ska behandla de tidigare besvären så, att de gäller även fullmäktiges beslut 25.9.2007.</p>
    <p>
      <strong>Förvaltningsdomstolens avgörande</strong>
    </p>
    <p><strong>Ålands förvaltningsdomstol</strong> har med sitt överklagade beslut konstaterat att vidare utlåtande med anledning av besvären över stadsfullmäktiges beslut 28.8.2007 förfaller. Förvaltningsdomstolen har utan prövning avvisat besvären över stadsfullmäktiges beslut 25.9.2007.</p>
    <p>Förvaltningsdomstolen har motiverat sitt beslut enligt följande:</p>
    <p>Stadsfullmäktige i Mariehamn har 25.9.2007 beslutat upphäva sitt 28.8.2007 fattade beslut. Bolaget har därför inte rättsligt behov av att få frågan om lagligheten av beslutet 28.8.2007 prövad.</p>
    <p>Enligt den lagliga besvärsanvisning som fogats till stadsfullmäktiges beslut 25.9.2007 borde bolaget för att bevara sin talan ha tillställt förvaltningsdomstolen sin besvärsskrift inom 30 dagar från dagen för delfåendet av beslutet. Protokollet har framlagts till påseende 2.10.2007, då bolaget anses ha fått del av beslutet. Besvärsskriften borde alltså ha tillställts förvaltningsdomstolen senast 1.11.2007. Besvärsskriften (anhållan om att besvären som daterats 23.9.2007 behandlas så att det även gäller stadsfullmäktiges nya beslut i ärendet 25.9.2007) har kommit till förvaltningsdomstolen 2.11.2007 och sålunda efter besvärstidens utgång. Därför skall bolagets besvär lämnas utan prövning enligt 114 § och 116 § 2 mom. i kommunallagen för landskapet Åland samt 26 § 1 mom. och 51 § 2 mom. i förvaltningsprocesslagen.</p>
    <p>
      <strong>Handläggning i högsta förvaltningsdomstolen</strong>
    </p>
    <p><strong>Fastighets Ab X</strong> har i sina besvär yrkat att högsta förvaltningsdomstolen utreder lagligheten av stadsfullmäktiges beslut att 25.9.2007 upphäva beslutet från 28.8.2007. Bolaget har även yrkat att ärendet återförvisas till ny behandling i Ålands förvaltningsdomstol till den del som förvaltningsdomstolen utan prövning har avvisat bolagets besvär.</p>
    <p>Stadsfullmäktiges beslut 25.9.2007 är på varje punkt identiskt med beslutet 28.8.2007. Bolaget inlämnade 24.9.2007 kommunalbesvär mot stadsfullmäktiges beslut 28.8.2007. Dagen därpå upphävde stadsfullmäktige sitt beslut från 28.8.2007 och ersatte det med ett identiskt beslut. Stadsfullmäktige har förfarit ohemult. Stadens enda avsikt har varit att försöka få igenom sitt beslut utan att besvären prövades, i och med att en ny behandling inleddes och nya fatalietider började löpa i ärendet då man ändrade beslutet. I förlängningen kan stadens förfarande i ärendet leda till att såvida besvär inlämnas mot ett beslut kan beslutet ändras och ersättas med ett nytt identiskt beslut, för att man eventuellt ska få ändringssökandena att missa fatalietiden, trots att de inom den har inlämnat besvär mot det föregående beslutet.</p>
    <p>De kommunalbesvär som inlämnades 24.9.2007 ska behandlas av förvaltningsdomstolen. Beslutet 25.9.2007 är endast att betrakta som en rättelse av beslutet 28.8.2007. Med ovan stående motivering anser bolaget att besvärsskriften är inlämnad inom fatalietiden.</p>
    <p>
      <strong>Högsta förvaltningsdomstolens avgörande</strong>
    </p>
    <p>Högsta förvaltningsdomstolen upphäver Ålands förvaltningsdomstols beslut och återförvisar ärendet till förvaltningsdomstolen för ny behandling.</p>
    <p>
      <em>Motiveringar</em>
    </p>
    <p>
      <em>Fakta</em>
    </p>
    <p>Den ändring av detaljplanen (stadsplanen) som saken gäller har godkänts av stadsfullmäktige i Mariehamn 28.8.2007. Fastighets Ab X har 24.9.2007 överklagat beslutet hos Ålands förvaltningsdomstol. Därefter har fullmäktige 25.9.2007 beslutat upphäva sitt beslut från 28.8.2007 och fattat ett nytt beslut. I det nya beslutet har ändringen av detaljplanen (stadsplanen) godkänts med samma innehåll som i det tidigare beslutet.</p>
    <p>Mariehamns stad har inte informerat Fastighets Ab X om fullmäktiges nya beslut 25.9.2007. Det nya beslutet har framgått av det yttrande som Mariehamns stadsfullmäktige har givit till förvaltningsdomstolen med anledning av bolagets besvär. Bolaget har fått del av yttrandet 1.11.2007, efter att förvaltningsdomstolen har givit bolaget möjlighet att bemöta yttrandet. Bolaget har 2.11.2007 begärt att förvaltningsdomstolen ska behandla de besvär som bolaget har inkommit med till förvaltningsdomstolen 24.9.2007 så, att de ska anses gälla också det beslut som fullmäktige har fattat 25.9.2007.</p>
    <p>
      <em>Juridisk bedömning</em>
    </p>
    <p>Bolagets besvär över fullmäktiges beslut från 28.8.2007 har anlänt i tid till förvaltningsdomstolen. Eftersom fullmäktiges nya beslut till den del som fullmäktige har beslutat godkänna ändringen av planen i sak har haft exakt samma innehåll som det tidigare beslutet och bolagets yrkanden om ändring har framställts och funnits hos förvaltningsdomstolen under besvärstiden för det senare beslutet, ska bolaget inte anses ha förlorat sin rätt att överklaga på den grund som förvaltningsdomstolen har nämnt i sitt beslut. De besvär som har varit anhängiga hos förvaltningsdomstolen ska uppfattas ha avsett också det nya beslutet, som har haft samma innehåll som det tidigare. På dessa grunder och eftersom det finns ett sakligt samband mellan fullmäktiges bägge beslut, ska förvaltningsdomstolens beslut upphävas i sin helhet och ärendet återförvisas till förvaltningsdomstolen för att behandlas på nytt.</p>
    <p>I ärendets avgörande har deltagit förvaltningsråden Pekka Vihervuori, Kari Kuusiniemi, Ilkka Pere, Jukka Mattila och Tuula Pynnä. Föredragande i ärendet var Jukka Reinikainen.</p>
  </dcterms:abstract>
</finlex:document>
