<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Justitieministeriet</dcterms:publisher>
  <dcterms:creator>Högsta förvaltningsdomstolen</dcterms:creator>
  <dcterms:coverage>Finland</dcterms:coverage>
  <dcterms:accessRights>Public</dcterms:accessRights>
  <dcterms:identifier>200400918</dcterms:identifier>
  <finlex:ecliIdentifier>ECLI:FI:KHO:2004:T918</finlex:ecliIdentifier>
  <dcterms:title>29.04.2004/918 HFD:2004:43</dcterms:title>
  <dcterms:description>
    <p>
      <span>Miljötillstånd</span>
      <span>Gruvdrift</span>
      <span>Avfall</span>
      <span>Restprodukter från gruvdrift</span>
      <span>Sidosten</span>
      <span>Anrikningssand</span>
      <span>Avstjälpningsplats</span>
      <span>Gruvlagen</span>
      <span>Miljövård</span>
      <span>Förhandsavgörande</span>
    </p>
  </dcterms:description>
  <finlex:registerNumber>2031/3/99</finlex:registerNumber>
  <dcterms:issued>2004-04-29</dcterms:issued>
  <finlex:fileCopyNumber>918</finlex:fileCopyNumber>
  <dcterms:abstract>
    <p>Den regionala miljöcentralen hade beviljat ett bolag miljötillstånd enligt lagen om miljötillståndsförfarande, som bland annat inbegrep avfallstillstånd enligt avfallslagen, för att utöva gruvdrift som omfattade brytning av malm och anrikning av metall ur sprängsten. Verksamheten hade bland annat resulterat i sidosten och anrikningssand. I sitt tillståndsbeslut hade miljöcentralen betraktat sidostenen och anrikningssanden som avfall enligt avfallslagen och tillämpat statsrådets beslut om avstjälpningsplatser (861/1997) på deponeringsområdena för sidostenen och anrikningssanden, som enligt bolaget skulle komma att användas för att stöda gruvkonstruktionerna och fylla igen gruvan och som enligt bolagets uppfattning inte omfattades av avfallslagen, eftersom de utgjorde gruvslagg enligt 40 § i gruvlagen.</p>
    <p>Högsta förvaltningsdomstolen förkastade bolagets besvär och lät utfallet av miljöcentralens beslut stå fast.</p>
    <p>Högsta förvaltningsdomstolen hänvisade i sin motivering till rättsprincipen som framgår av förhandsavgörandet C-114/01 av den 11 september 2003, som Europeiska gemenskapernas domstol hade meddelat på högsta förvaltningsdomstolens begäran i ärendet. Enligt denna princip skulle sidosten och anrikningssand i egenskap av restprodukter från gruvdrift betraktas som avfall enligt artikel 1 a i avfallsdirektiv 75/442/EEG i dess lydelse enligt rådets direktiv 91/156/EEG av den 18 mars 1991, såvida innehavaren inte lagligen använde dessa för utfyllnad av gruvgångarna och gav tillräckliga garantier för identifieringen och den faktiska användningen av de ämnen som är avsedda för ändamålet.</p>
    <p>Bolaget hade idkat gruvdrift i området från 1966 och hade sedan dess deponerat cirka 100 miljoner ton sidosten på området och senare även anrikningssand. Bolagets avsikt var att använda sidostenen och anrikningssanden för att fylla igen gruvans underjordiska delar om cirka 70-100 år. Bolaget hade emellertid inte framlagt ens en preliminär plan eller uppskattning över hur och i vilka delar av den underjordiska gruvan den nu på området deponerade sidostenen och anrikningssanden skulle komma att användas. I det skedet var det å andra sidan svårt att framlägga en sådan detaljerad plan eller uppskattning, eftersom användningen av restprodukterna till det ändamål som bolaget hade uppgett inte skulle ske förrän om cirka 70-100 år. Högsta förvaltningsdomstolen ansåg att sidostenen och anrikningssanden skulle betraktas som avfall enligt 3 § 1 mom. 1 punkten i avfallslagen och 3 § i avfallsförordningen (1390/1993) samt punkt Q 11 i bilaga 1 till avfallsförordningen, återvinningen av sidosten och anrikningssand som återvinning av avfall enligt 3 § 1 mom. 10 punkten i avfallslagen och behandlingen av dem som behandling av avfall enligt 11 punkten i samma moment.</p>
    <p>Högsta förvaltningsdomstolen hänvisade vidare i sin motivering till den ur artikel 2.1 b i avfallsdirektivet härledda tolkningen i ovannämnda förhandsavgörande, enligt vilken "annan lagstiftning" som anges i denna punkt och som åsidosätter tillämpningen av direktivet under vissa förutsättningar även kan utgöras av nationell lagstiftning, såsom gruvlagstiftning. Därutöver måste en sådan nationell lagstiftning emellertid leda till minst motsvarande miljöskyddsnivå som den som skulle uppnås med tillämpning av avfallsdirektivet. Gruvlagen, som inte har stiftats för att genomföra gemenskapens avfallslagstiftning och vars bestämmelser bara i begränsad utsträckning omfattar miljöhänsyn, reglerar inte avfallshantering på det sätt som avses i avfallsdirektivet vare sig i kapitel 4 eller 40 § eller övriga delar, och leder inte till en sådan miljöskyddsnivå som minst motsvarar den nivå som avses i direktivet, särskilt i dess artikel 3.1 och 4. Gruvlagen innehåller inte heller bestämmelser om sådana planer som skulle uppfylla de krav som motsvarar gemenskapens avfallslagstiftning och som skulle utgöra skäl för att inte tillämpa avfallslagens bestämmelser om tillståndsförfarande i ett tillstånsdärende enligt lagen om miljötillståndsförfarande. Behovet av avfallstillstånd enligt 42 § (1072/1993) i avfallslagen som en del av miljötillståndet när det gäller återvinning och behandling av avfall från gruvdrift var därigenom inte avhängigt av huruvida avfallet som skall återvinnas eller behandlas är ofarligt enligt 1 § 1 mom. 2 punkten (294/1997) i avfallsförordningen eller inte. Deponeringen av sidosten och anrikningssand hade således förutsatt avfallstillstånd som en del av miljötillståndet.</p>
    <p>Med stöd av statsrådets beslut om avstjälpningsplatser 861/1997 hade miljötillståndets föreskrifter om deponering av sidosten och anrikningssand kunnat utfärdas med stöd av 6 och 44 § i avfallslagen och 8 § i avfallsförordningen oavsett om statsrådsbeslutet, sedermera ändrat genom ett statsrådesbeslut (1049/1999) som trädde i kraft den 1.1.2002 under besvärsförfarandet, fortfarande skulle tillämpas i ärendet eller inte.</p>
  </dcterms:abstract>
</finlex:document>
