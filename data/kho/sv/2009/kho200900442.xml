<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Justitieministeriet</dcterms:publisher>
  <dcterms:creator>Högsta förvaltningsdomstolen</dcterms:creator>
  <dcterms:coverage>Finland</dcterms:coverage>
  <dcterms:accessRights>Public</dcterms:accessRights>
  <dcterms:identifier>200900442</dcterms:identifier>
  <finlex:ecliIdentifier>ECLI:FI:KHO:2009:T442</finlex:ecliIdentifier>
  <dcterms:title>27.2.2009/442 HFD:2009:24</dcterms:title>
  <dcterms:description>
    <p>
      <span>Kommunalärende</span>
      <span>Klientavgift</span>
      <span>Långvarig anstaltsvård</span>
      <span>Boendekostnader</span>
      <span>Egendomsskydd</span>
    </p>
  </dcterms:description>
  <finlex:registerNumber>1966/1/07</finlex:registerNumber>
  <dcterms:issued>2009-02-27</dcterms:issued>
  <finlex:fileCopyNumber>442</finlex:fileCopyNumber>
  <dcterms:abstract>
    <p>Kommunens grundtrygghetsnämnd hade fattat ett principbeslut om att klientavgifter för långvarig anstaltsvård uppbärs i enlighet med lagen om klientavgifter inom social- och hälsovården utan att man beaktar kostnader som föranleds av att klienten har en bostad i sin besittning. Tidigare hade grundtrygghetsnämnden bestämt avgiften så, att nämnda kostnader under högst sex månaders tid beaktades som avdrag från klientens inkomster. Grundtrygghetsnämndens beslut att frångå det tidigare tillvägagångssättet var inte lagstridigt. Med hänsyn till bestämmelserna i 11 § i lagen om klientavgifter inom social- och hälsovården om efterskänkning eller nedsättning av klientavgifter på de grunder som avses i nämnda paragraf har grundtrygghetsnämndens beslut inte varit ett avgörande med vilket man på ett för en enskild person bindande sätt har avgjort om boendeutgifter skall beaktas när avgiften för långvarig anstaltsvård bestäms, utan denna fråga avgörs särskilt i varje enskilt fall. I en tjänsteinnehavares avgiftsbeslut får sökas ändring.</p>
    <p>
      <strong>Finlands grundlag 6 § 1 mom., 15 § 1 mom. och 22 §<br/> Lagen om klientavgifter inom social- och hälsovården 1, 2, 7 b, 7 c, 10, 10 c och 11 §<br/> Förordningen om klientavgifter inom social- och hälsovården 1 och 15 §</strong>
    </p>
    <p>http://www.kho.fi/paatokset/45974.htm Päätös suomeksi</p>
    <p>
      <strong>Beslut som överklagas</strong>
    </p>
    <p>Helsingfors förvaltningsdomstols beslut 6.6.2007 nr 07/0794/2</p>
    <p>
      <strong>Ärendets tidigare handläggning</strong>
    </p>
    <p><em>Grundtrygghetsnämnden i Karis</em> hade 3.11.2005 (§127) beslutat att klientavgifterna för långvarig anstaltsvård från och med 1.1.2006 uppbärs i enlighet med lagen och förordningen om klientavgifter inom social- och hälsovården, utan att man beaktar kostnader som föranleds av att klienten har en bostad eller en fastighet i sin besittning.</p>
    <p>I föredragningstexten till beslutet har konstaterats följande:</p>
    <p>Enligt lagen om klientavgifter inom social- och hälsovården uppbärs hos personer i långvarig anstaltsvård en avgift som bestäms enligt betalningsförmågan. Avgiften kan uppgå till högst 80 procent av klientens månadsinkomster, om något annat inte bestäms i ifrågavarande lag. Avgiften får dock vara högst så stor att den som får vård månatligen till sitt förfogande har minst 80 euro.</p>
    <p>Om den som är i långvarig anstaltsvård omedelbart innan anstaltsvården inletts har levt i gemensamt hushåll i äktenskap eller äktenskapsliknande förhållande och hans eller hennes månadsinkomster är större än makens månadsinkomster, bestäms avgiften på basis av makarnas sammanräknade månadsinkomster. Den avgift som tas ut hos en person i långvarig anstaltsvård kan uppgå till högst 40 procent av de på ovan nämnda grunder sammanräknade månadsinkomster. Den som får anstaltsvård skall dock till sitt förfogande ha minst 80 euro i månaden.</p>
    <p>Som en person i långvarig anstaltsvård betraktas den vars anstaltsvård beräknas pågå längre än tre månader räknat från det anstaltsvården dygnet runt började.</p>
    <p>En avgift som fastställts för socialvårdsservice och en sådan avgift för hälsovårdsservice som bestäms enligt en persons betalningsförmåga skall efterskänkas eller nedsättas till den del förutsättningarna för personens eller familjens försörjning eller förverkligandet av personens lagstadgade försörjningsplikt äventyras av att avgifterna tas ut. Avgifterna kan nedsättas eller efterskänkas även om det är befogat med beaktande av vårdsynpunkter.</p>
    <p>I Karis har vissa undantag från huvudregeln beaktats. Enligt grundtrygghetsnämndens beslut 21.1.1999 uppbärs klientavgifterna för långvarig anstaltsvård fr.o.m. 1.3.1999 i enlighet med förordningen om klientavgifter med bl.a. följande undantag:<br/>  -  om en person som får vård har en bostad i sin besittning beaktas hyran eller bostadsvederlaget eller därmed jämförbara kostnader som avdrag i högst sex månader till den del de inte täcks av bostadsbidraget<br/>  -  om en person som får vård har en fastighet i sin besittning beaktas brandförsäkringspremien, fastighetsskatten och grundavgifterna för elektricitet och vatten som avdrag i högst sex månader.</p>
    <p>Kommunerna har överlag frångått dessa avdrag vid uträkning av avgifterna för långvarig anstaltsvård.</p>
    <p><em>Grundtrygghetsnämnden</em> har 12.1.2006 (§13) med hänvisning till lagen och förordningen om klientavgifter inom social- och hälsovården förkastat A:s yrkande på rättelse av nämndens beslut.</p>
    <p>
      <strong>Ärendets behandling i Helsingfors förvaltningsdomstol</strong>
    </p>
    <p><em>A</em> har i sina besvär till förvaltningsdomstolen yrkat att grundtrygghetsnämndens beslut upphävs.</p>
    <p>A har i motiveringarna till besvären konstaterat att en kommun kan uppbära långvårdsavgifter av patienter efter tre månader men den bör beakta vad som stadgas i lagar. Karis stad har nu beslutat att så höga långvårdsavgifter kan uppbäras att patienterna inte får tillräckligt med pengar över till boendekostnader och hemmets grundavgifter. Detta leder till att patienternas bostäder i sådana fall konfiskeras, då hyror inte kan betalas. Grundtrygghetsnämnden har med beslutet överskridit sina befogenheter. Om rätten till vars och ens hem stadgas på flera ställen både i grundlagen och i de internationella konventionerna om mänskliga rättigheter som Finland förbundit sig att följa. A har hänvisat till 2 §, 6 §, 7 §, 10 §, 15 § och 19 § i Finlands grundlag. Grundtrygghetsnämnden har på ett alltför ansvarslöst sätt fattat ett kategoriskt beslut att efter tre månaders sjukhusvistelse inte beakta boendekostnader och hemmets grundavgifter för långvårdspatienter. Nämnden har inte kunnat hänvisa till någon lag som ger den rätten till detta.</p>
    <p><em>Grundtrygghetsnämnden</em> har gett ett utlåtande och <em>stadsstyrelsen</em> i Karis en förklaring med anledning av besvären.</p>
    <p><em>A</em> har gett ett genmäle.</p>
    <p>
      <strong>Helsingfors förvaltningsdomstols avgörande</strong>
    </p>
    <p>Förvaltningsdomstolen har med sitt överklagade beslut förkastat A:s besvär över grundtrygghetsnämndens beslut.</p>
    <p>Förvaltningsdomstolen har med hänvisning till 90 § i kommunallagen motiverat sitt beslut enligt följande:</p>
    <p>Enligt 1 § i lagen om klientavgifter inom social- och hälsovården (klientavgiftslagen) kan en avgift uppbäras för kommunala social- och hälsovårdstjänster hos den som använder servicen, om inte något annat stadgas genom lag. Avgiften får uppbäras enligt användarens betalningsförmåga. De noggrannare stadgandena gällande personer i långvarig anstaltsvård finns i 7 b § och 7 c § i den sagda lagen. Enligt 1 § i förordningen om klientavgifter inom social- och hälsovården (klientavgiftsförordningen) får för kommunala social- och hälsovårdstjänster som nämns i denna förordning uppbäras i förordningen fastställda avgifter, om inte något annat stadgas särskilt.</p>
    <p>Ur grundtrygghetsnämndens protokoll 3.11.2005 framgår att klientavgifterna för långvarig anstaltsvård i Karis enligt nämndens beslut 21.1.1999 från och med 1.3.1999 uppbars i enlighet med klientavgiftsförordningen, men om en person som fick vård hade en bostad eller en fastighet i sin besittning, beaktades hyran eller andra i beslutet nämnda kostnader som avdrag under högst sex månader. 3.11.2005 (§ 127) har grundtrygghetsnämnden beslutat att klientavgifterna för långvarig anstaltsvård från och med 1.1.2006 uppbärs i enlighet med klientavgiftslagen och -förordningen utan att man beaktar kostnader som föranleds av att klienten har en bostad eller en fastighet i sin besittning.</p>
    <p>Nämnden hade således tidigare beslutat att ge bättre förmåner gällande klientavgifter än de i lagen stadgade. Det har hört till nämndens prövningsrätt att även avstå från att bevilja dessa extra förmåner. Beslutet (3.11.2005 § 127) överskrider inte nämndens befogenhet och är inte lagstridigt. Grundtrygghetsnämnden har kunnat förkasta A:s rättelseyrkande.</p>
    <p>
      <strong>Handläggning i högsta förvaltningsdomstolen</strong>
    </p>
    <p><em>A</em> har i sina besvär yrkat att Helsingfors förvalningsdomstols och Karis grundtrygghetsnämnds beslut upphävs. A har yrkat att få beslutet avgiftsfritt, eftersom besvären berör socialärende och han med sin anspråkslösa invaliditetspension inte har några ekonomiska möjligheter att betala domstolskostnader.</p>
    <p>A har i motiveringarna till besvären konstaterat bland annat att Helsingfors förvaltningsdomstol inte tillräckligt har satt sig in i grundlagens och människorättskonventionernas laga krav om rätten till vars och ens hem. Den har alltför kategoriskt koncentrerat sig enbart på lagen om långvårdsavgifter. En avgiftslag kan inte anses riktgivande före bestämmelser i grundlagen eller människorättskonventionerna.</p>
    <p>I § 106 i grundlagen stadgas att om tillämpningen av en lagbestämmelse i ett ärende som behandlas av en domstol uppenbart skulle strida mot grundlagen, skall domstolen ge grundlagsbestämmelsen företräde. I §107 stadgas vidare att om en bestämmelse i en förordning eller någon annan författning på lägre nivå än lag strider mot grundlagen eller någon annan lag får den inte tillämpas av domstolar eller andra myndigheter.</p>
    <p>Karis grundtrygghetsnämnds beslut att vid införandet av långvårdsavgifter efter tre månaders sjukhusvistelse inte beakta patientens bostadskostnader för sitt hem eller för hemmets grundavgifter betyder att till exempel A som kommuninvånare i Karis stad skulle berövas rätten till sin hyresbostad och sitt hem, då Karis stad skulle förvägra A att av sina pensionsinkomster kunna betala sin hyra och hemmets grundavgifter. En sådan kommunal konfiskeringmöjlighet av rätten till hem är en kränkning av medborgerliga och mänskliga rättigheter garanterade i landets konstitution och i de människorättskonventioner som Finland förbundit sig att följa.</p>
    <p>Att olika kommuners åtgärder leder till att ett stort antal medborgare under årens lopp har förlorat sina hem och som bäst förlorar sina hem och i framtiden kommer att förlora sina hem bör ses som ett synnerligen människokränkande förfaringssätt, som kränker medborgarnas grundläggande rättigheter i Finlands konstitution.</p>
    <p>
      <em>Utredningar i högsta förvaltningsdomstolen</em>
    </p>
    <p><em>Grundtrygghetsnämnden i Karis</em> har gett en förklaring, i vilken <em>stadsstyrelsen</em> har instämt.</p>
    <p><em>A</em> har gett ett genmäle.</p>
    <p><em>A</em> har ytterligare lämnat en tilläggsskrivelse.</p>
    <p>
      <strong>Högsta förvaltningsdomstolens avgörande</strong>
    </p>
    <p>Högsta förvaltningsdomstolen har prövat målet och förkastar besvären. Slutresultatet i förvaltningsdomstolens beslut ändras inte.</p>
    <p>
      <em>Motiveringar</em>
    </p>
    <p>
      <em>Bestämmelserna i grundlagen och den europeiska människorättskonventionen</em>
    </p>
    <p>Enligt 6 § 1 mom. i Finlands grundlag är alla lika inför lagen. Enligt paragrafens 2 mom. får ingen utan godtagbart skäl särbehandlas på grund av kön, ålder, ursprung, språk, religion, övertygelse, åsikt, hälsotillstånd eller handikapp eller av någon annan orsak som gäller hans eller hennes person. Enligt 15 § 1 mom. i grundlagen är vars och ens egendom tryggad. Enligt 22 § skall det allmänna se till att de grundläggande fri- och rättigheterna och de mänskliga rättigheterna tillgodoses.</p>
    <p>Enligt artikel 1.1 i det första tilläggsprotokollet till den europeiska människorättskonventionen skall envar fysisk eller juridisk persons rätt till sin egendom lämnas okränkt. Ingen får berövas sin egendom annat än i det allmännas intresse och under de förutsättningar som anges i lag och av folkrättens allmänna grundsatser. Enligt det andra stycket i samma artikel inskränker ovan stående bestämmelser likväl inte en stats rätt att genomföra sådan lagstiftning som staten finner erforderlig för att reglera nyttjandet av viss egendom i överensstämmelse med det allmännas intresse eller för att säkerställa betalning av skatter och andra pålagor eller av böter och viten.</p>
    <p>
      <em>Bestämmelserna i lagen och förordningen om klientavgifter inom social- och hälsovården</em>
    </p>
    <p>Enligt 1 § i lagen om klientavgifter inom social- och hälsovården (klientavgiftslagen, 734/1992) kan för kommunala social- och hälsovårdstjänster en avgift uppbäras hos den som använder servicen, om inte något annat stadgas genom lag. Avgiften får uppbäras enligt användarens betalningsförmåga. Enligt lagens 2 § 1 mom. får den avgift som tas ut för servicen vara högst lika stor som kostnaderna för serviceproduktionen. Enligt paragrafens 2 mom. kan det genom förordning av statsrådet föreskrivas om den högsta avgiften för service och att en avgift skall bestämmas enligt betalningsförmågan.</p>
    <p>Genom en ändring av lagen om klientavgifter inom social- och hälsovården, som trädde i kraft 1.4.2003 (221/2003), ändrades lagens 10 och 11 §, av dessa 11 § sådan den lydde i lag 1288/1993, samt fogades till lagen nya 7 b, 7 c, 10 b och 10 c §.</p>
    <p>I 7 b § 1 mom. i klientavgiftslagen bestäms vem som anses vara en person i långvarig anstaltsvård. Om grunderna för avgifter som får tas ut för sådan vård bestäms i lagens 7 c §.</p>
    <p>Enligt lagens 7 b § 1 mom. anses vid fastställande av avgiften som en person i långvarig anstaltsvård 1) den vars anstaltsvård beräknas pågå längre än tre månader, räknat från det anstaltsvården dygnet runt började, samt 2) en annan person än en som avses i 1 punkten, när anstaltsvården dygnet runt har pågått tre månader, om hans eller hennes funktionsförmåga skall anses ha försvagats så att han eller hon fortfarande skall vårdas på anstalt.</p>
    <p>Enligt lagens 7 c § 1 mom. tas hos personer i långvarig anstaltsvård ut en avgift som bestäms enligt betalningsförmågan. Avgiften kan uppgå till högst 80 procent av klientens månadsinkomster enligt klientavgiftslagen, om inte något annat bestäms i nämnda lag. Avgiften får dock vara högst så stor att den som får vård månatligen till sitt förfogande har minst 80 euro. I paragrafens 2 mom. föreskrivs att om den som är i långvarig anstaltsvård omedelbart innan anstaltsvården inletts har levt i gemensamt hushåll i äktenskap eller äktenskapsliknande förhållanden och hans eller hennes månadsinkomster är större än makens månadsinkomster, bestäms avgiften på basis av makarnas sammanräknade månadsinkomster. Den avgift som tas ut hos en person i långvarig anstaltsvård kan uppgå till högst 40 procent av de på ovan nämnda grunder sammanräknade månadsinkomsterna. Den som får anstaltsvård skall dock till sitt förfogande ha minst 80 euro i månaden. Om båda de makar som avses i detta moment är i långvarig anstaltsvård, bestäms avgiften dock enligt vad som anges i 1 mom.</p>
    <p>Enligt lagens 10 § 1 mom. kan utan hinder av någon annan lag vid bedömning av betalningsförmåga och vid bestämmande av avgift enligt vad som närmare bestäms i klientavgiftslagen eller en med stöd av den utfärdad förordning beaktas att den som saken gäller lever i gemensamt hushåll i äktenskap eller äktenskapsliknande förhållanden, att det finns minderåriga barn i samma hushåll, andra av personens faktiska familjeförhållanden beroende faktorer som påverkar hans eller hennes betalningsförmåga samt den underhållsskyldighet som avses i lagen om underhåll för barn. Enligt paragrafens 2 mom. skall när storleken av en avgift som skall fastställas enligt betalningsförmågan bestäms inkomsterna hos de personer som använt servicen beaktas så som närmare bestäms i klientavgiftslagen eller en med stöd av den utfärdad förordning.</p>
    <p>I lagens 10 b § bestäms om inkomster som ligger till grund för bestämmande av avgift för långvarig anstaltsvård.</p>
    <p>Enligt lagens 10 c § 1 mom. skall, innan den avgift som tas ut för långvarig anstaltsvård bestäms, från månadsinkomsterna för en i 10 b § 1 mom. avsedd person dras av<br/> 1) de fastställda underhållsbidrag som skall betalas av honom eller henne,<br/> 2) andra motsvarande kostnader som följer av hans eller hennes faktiska familjeförhållanden, samt<br/> 3) förmån som av honom eller henne skall betalas i pengar och som i samband med överlåtelse av en fastighet har förbehållits för viss tid eller på livstid.<br/> Enligt paragrafens 2 mom. görs avdrag enligt 1 mom. 1 punkten dock inte, om den som är mottagare av underhållsbidraget är make till den som betalar underhållsbidraget och makarna har levt i gemensamt hushåll omedelbart innan anstaltsvården inleddes.</p>
    <p>Enligt lagens 11 § 1 mom. skall en avgift som fastställts för socialvårdsservice och en sådan avgift för hälsovårdsservice som bestämts enligt en persons betalningsförmåga efterskänkas eller nedsättas till den del förutsättningarna för personens eller familjens försörjning eller förverkligandet av personens lagstadgade försörjningsplikt äventyras av att avgiften tas ut. Av paragrafens 2 mom. framgår att kommunen kan besluta att också andra avgifter än de som avses i 1 mom. kan efterskänkas eller nedsättas på de grunder som avses i 1 mom., och att avgifterna kan nedsättas eller efterskänkas, om det är befogat med beaktande av vårdsynpunkter.</p>
    <p>Enligt 1 § i förordningen om klientavgifter inom social- och hälsovården får för kommunala social- och hälsovårdstjänster som nämns i förordningen uppbäras i förordningen fastställda avgifter, om inte något annat stadgas särskilt.</p>
    <p>Enligt 15 § (251/2003) i förordningen skall, innan avgiften för långvarig anstaltsvård bestäms, den myndighet som beslutar om bestämmandet av avgiften utreda om klienten innan anstaltsvården inletts har levt i gemensamt hushåll i äktenskap eller äktenskapsliknande förhållande eller om klienten har minderåriga barn vars underhåll har varit helt eller delvis beroende av klientens inkomster. I utredningen skall även beaktas vad som i 3 § 2 mom. lagen om underhåll för barn (704/1975) bestäms om föräldrarnas ansvar för kostnaderna för barnets utbildning efter det att barnet fyllt 18 år. På basis av utredningen skall avgiften med beaktande av 7 c § 2 mom. och 10 c § i lagen om klientavgifter inom social- och hälsovården (734/1992) bestämmas så att underhållet av personen som har levt i gemensamt hushåll med den som skall vårdas och de minderåriga barnen samt rätten för den som fyllt 18 år att av sina föräldrar få understöd för sina utbildningsutgifter kan tryggas på behörigt sätt.</p>
    <p>Enligt social- och hälsoutskottets betänkande (ShUB 59/2002 rd) med anledning av regeringens proposition med förslag till lag om ändring av lagen om klientavgifter inom social- och hälsovården (RP 49/2002 rd) föreslog utskottet att lagens 11 § skulle ändras så, att i lagen föreskrivs om situationer då det är en absolut skyldighet att nedsätta eller efterskänka avgiften. Utskottet ansåg att när avgiften bestäms måste hänsyn tas till hela familjen, alltså till den äkta maken eller sambon och barnen och deras möjligheter att försörja sig samt till vårdtagarens lagstadgade försörjningsplikt. Enligt betänkandet påverkas försörjningsmöjligheterna bland annat av levnadskostnaderna, särskilt boendeavgifterna, som varierar i hela landet.</p>
    <p>
      <em>Juridisk bedömning</em>
    </p>
    <p>Grundtrygghetsnämnden i Karis har beslutat att hos personer i långvarig anstaltsvård skall uppbäras avgifter i enlighet med klientavgiftslagen så, att man i motsats till vad man tidigare har gjort inte längre beaktar kostnader som föranleds av att klienten besitter en bostad. Kommunerna bestämmer klientavgifternas storlek inom de gränser som anges i klientavgiftslagen och klientavgiftsförordningen. I lagens 10 c § nämns vilka kostnader som skall dras av från månadsinkomsterna för en person som befinner sig i långvarig anstaltsvård innan den avgift bestäms som tas ut för vården. Bland de kostnader som skall avdras nämns inte boendekostnaderna för en bostad som personen har i sin besittning.</p>
    <p>Genom att frångå sitt tidigare tillvägagångssätt att under en tid av högst sex månader dra av ovan nämnda kostnader från inkomsterna har grundtrygghetsnämnden inte använt sin prövningsrätt för annat än tillåtet ändamål och har således inte överskridit sin behörighet. Nämndens beslut står inte heller i strid med grundlagens bestämmelse om egendomsskydd eller rättsprinciperna i artikeln om skydd för egendom i det första tilläggsprotokollet till den europeiska människorättskonventionen eller grundlagens bestämmelse om jämlikhet och förbud mot diskriminering och är inte heller annars lagstridigt.</p>
    <p>Med hänsyn till bestämmelserna i 11 § i klientavgiftslagen om efterskänkning eller nedsättning av klientavgifter på de grunder som avses i nämnda paragraf har grundtrygghetsnämndens beslut inte varit ett avgörande med vilket man på ett för en enskild person bindande sätt har avgjort om boendeutgifter skall beaktas när avgiften för långvarig anstaltsvård bestäms, utan denna fråga avgörs särskilt i varje enskilt fall. Ändring i ett avgiftsbeslut som en tjänsteinnehavare har fattat får sökas enligt vad som föreskrivs i 15 § i klientavgiftslagen.</p>
    <p>På dessa grunder och de grunder som nämns i förvaltningsdomstolens beslut och med hänsyn till vad som föreskrivs i 90 § 2 mom. i kommunallagen finns det inte skäl att ändra slutresultatet i förvaltningsdomstolens beslut.</p>
    <p>I ärendets avgörande har deltagit förvaltningsråden Pirkko Ignatius, Niilo Jääskinen, Matti Pellonpää, Sakari Vanhala och Eila Rother. Föredrangande i ärendet var Riitta Kreula.</p>
  </dcterms:abstract>
</finlex:document>
