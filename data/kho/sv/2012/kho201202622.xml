<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Justitieministeriet</dcterms:publisher>
  <dcterms:creator>Högsta förvaltningsdomstolen</dcterms:creator>
  <dcterms:coverage>Finland</dcterms:coverage>
  <dcterms:accessRights>Public</dcterms:accessRights>
  <dcterms:identifier>201202622</dcterms:identifier>
  <finlex:ecliIdentifier>ECLI:FI:KHO:2012:T2622</finlex:ecliIdentifier>
  <dcterms:title>3.10.2012/2622 HFD:2012:88</dcterms:title>
  <dcterms:description>
    <p>
      <span>Handlingsoffentlighet</span>
      <span>Myndighetshandling</span>
      <span>Offentlighetslagens tillämplighet</span>
      <span>Skydd för privatliv</span>
      <span>Personuppgift</span>
      <span>Personregister</span>
      <span>Myndighets personregister</span>
      <span>Deltagarförteckning från seminarium</span>
    </p>
  </dcterms:description>
  <finlex:registerNumber>2763/2/11</finlex:registerNumber>
  <dcterms:issued>2012-10-03</dcterms:issued>
  <finlex:fileCopyNumber>2622</finlex:fileCopyNumber>
  <dcterms:abstract>
    <p>Statsrådets kansli hade mottagit en begäran om att kansliet skulle lämna ut förteckningen över deltagarna i ett seminarium om utformningen av Finlands EU-politik under 2010-talet. Av förteckningen framgick deltagarnas namn, ställning eller motsvarande identifieringsuppgifter. Vid seminariet, som statsrådets kansli och Europeiska kommissionens representation i Finland ordnade för inbjudna gäster, behandlades de viktigaste frågorna och utmaningarna i Finlands EU-politik under 2010-talet. Programmet bestod av inledande anföranden av personer som på arrangörernas begäran förberett anföranden för detta tillfälle samt av en allmän debatt. De cirka 300 deltagarna i seminariet var huvudsakligen tjänstemän, politiker, företagsledare, organisationsledare eller representanter för massmedierna, det vill säga personer beträffande vilka man kunde förmoda att deras uppgifter och ställning i samhället på ett avgörande sätt hade bidragit till att de hade blivit inbjudna.</p>
    <p>De inledande anförandena och en videoupptagning från seminariet hade funnits tillgängliga på statsrådets webbplats. Med hänsyn till detta samt till seminariets syfte, att det var frågan om ett seminarium för inbjudna gäster samt att gästerna inte kunde anses företräda de myndigheter som arrangerat seminariet, var det inte frågan om ett sådant internt myndighetsarbete eller sådan intern kontakt som avses i 5 § 4 mom. i lagen om offentlighet i myndigheternas verksamhet (offentlighetslagen). Deltagarförteckningen var inte en i nämnda moment avsedd intern myndighetsutredning, utan en i 2 mom. av samma paragraf avsedd myndighetshandling, på vilken offentlighetslagen tillämpades.</p>
    <p>I ärendet hade inte ens påståtts att deltagarförteckningen skulle innehålla sekretessbelagda upplysningar. Deltagarförteckningen hade blivit offentlig vid tidpunkten för seminariet, med hänsyn till vad som föreskrivs i 6 § 1 mom. 9 punkten i offentlighetslagen.</p>
    <p>Med hänsyn till seminariets syfte och de grunder på vilka deltagarna inbjudits till seminariet kunde deltagandet i seminariet inte betraktas som en omständighet som omfattades av skyddet för deltagarnas privatliv och uppgifterna i deltagarförteckningen inte som personuppgifter som avses i 3 § 1 mom. i personuppgiftslagen. Följaktligen kunde deltagarförteckningen inte betraktas som ett personregister som avses i 3 punkten i nämnda paragraf och inte heller som en myndighets personregister. Av denna anledning fanns det inte behov att ta ställning till om bestämmelserna i 16 § 3 mom. i offentlighetslagen, som gäller utlämnande av uppgifter ur en myndighets personregister, kunde hindra utlämnande av en kopia av deltagarförteckningen.</p>
    <p>Lagen om offentlighet i myndigheternas verksamhet 1 § 1 mom., 5 § 2 och 4 mom., 6 § 1 mom. 9 punkten, 9 § 1 mom. samt 16 § 1 och 3 mom.<br/> Personuppgiftslagen 1 §, 2 § 2 mom., 3 § 1, 2 och 3 punkten samt 8 § 4 mom.</p>
  </dcterms:abstract>
</finlex:document>
