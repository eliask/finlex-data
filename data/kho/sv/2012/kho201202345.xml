<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Justitieministeriet</dcterms:publisher>
  <dcterms:creator>Högsta förvaltningsdomstolen</dcterms:creator>
  <dcterms:coverage>Finland</dcterms:coverage>
  <dcterms:accessRights>Public</dcterms:accessRights>
  <dcterms:identifier>201202345</dcterms:identifier>
  <finlex:ecliIdentifier>ECLI:FI:KHO:2012:T2345</finlex:ecliIdentifier>
  <dcterms:title>7.9.2012/2345 HFD:2012:72</dcterms:title>
  <dcterms:description>
    <p>
      <span>Samkommun för sjukvårdsdistrikt</span>
      <span>Samkommuns organ</span>
      <span>Nämnd för sjukvårdsområde</span>
      <span>Val</span>
      <span>Proportionalitetsprincipen</span>
      <span>Hela samkommunens område som bas</span>
    </p>
  </dcterms:description>
  <finlex:registerNumber>248/3/11</finlex:registerNumber>
  <dcterms:issued>2012-09-07</dcterms:issued>
  <finlex:fileCopyNumber>2345</finlex:fileCopyNumber>
  <dcterms:abstract>
    <p>
      <strong>Enligt grundavtalet för samkommunen för ett sjukvårdsdistrikt var sjukvårdsdistriktets kommuner indelade i sjukvårdsområden. För verksamheten inom dessa sjukvårdsområden fanns enligt grundavtalet nämnder, som lydde under samkommunens styrelse och tillsattes av samkommunens fullmäktige. Enligt grundavtalet skulle nämnden för ett sjukvårdsområde under styrelsens ledning leda sjukvårdsområdets verksamhet, bereda sådana ärenden som rörde sjukvårdsområdet och som skulle behandlas av styrelsen och fullmäktige och se till att besluten om dem verkställdes samt svara för samarbetet med primärvården i områdets kommuner.</strong>
    </p>
    <p>
      <strong>Ledamöterna, ersättarna, ordföranden och vice ordföranden i nämnden för ett sjukvårdsområde skulle väljas så, att nämnden fick en sammansättning som svarade mot den andel röster olika grupper som var representerade i medlemskommunernas fullmäktige hade fått inom hela samkommunens område vid kommunalvalen med iakttagande av proportionalitetsprincipen enligt kommunala vallagen och inte en sammansättning som svarade mot den andel röster som grupperna hade fått inom det sjukvårdsområde för vilket nämnden tillsattes.</strong>
    </p>
    <p>
      <strong>Kommunallagen 81 § 1, 2 och 4 mom.</strong>
    </p>
    <p>
      <viite tyyppi="kho" kohde="201202345">Lyhennelmä suomeksi</viite>
    </p>
    <p>
      <strong>Beslut som överklagas</strong>
    </p>
    <p>Helsingfors förvaltningsdomstol 22.12.2010 nr 10/1115/2</p>
    <p>
      <strong>Ärendets tidigare handläggning</strong>
    </p>
    <p><em>Fullmäktige i Samkommunen Helsingfors och Nylands sjukvårdsdistrikt</em> (nedan Samkommunen HNS) har med sitt beslut 31.3.2009 § 9 fastställt antalet ledamöter i nämnden för Västra Nylands sjukvårdsområde för mandatperioden 2009 - 2012 och valt ledamöterna i nämnden och deras personliga ersättare. Med samma beslut har en av ledamöterna valts till ordförande och en till vice ordförande.</p>
    <p><em>A</em> har anfört kommunalbesvär över fullmäktiges beslut och yrkat att beslutet ska upphävas till den del som det gäller valet av ledamöterna jämte personliga ersättare i nämnden för Västra Nylands sjukvårdsområde samt valet av ordförande och vice ordförande för nämnden för nämnda mandatperiod samt att valet ska förrättas på nytt.</p>
    <p>Samkommunens fullmäktige har valt ledamöterna i nämnden så att dess sammansättning motsvarar resultatet från kommunalvalet i samtliga kommuner som hör till Samkommunen HNS. Valet har förrättats i strid med kommunallagen och grundavtalet för Samkommunen HNS. Syftet med 81 § 4 mom. i kommunallagen är att de beslutsfattande organens sammansättning ska motsvara de politiska styrkeförhållandena i samarbetsområdets kommuner.</p>
    <p>Enligt 4 § i grundavtalet är medlemskommunerna i Västra Nylands sjukvårdsområde Hangö, Ingå och Raseborg. Nämndens sammansättning bör då i enlighet med 81 § 4 mom. i kommunallagen och 10 § i grundavtalet svara mot den andel röster som olika grupper har fått vid kommunalvalet i dessa tre medlemskommuner, som hör till sjukvårdsområdet. Valet av nämnden bör förrättas i enlighet med kommunallagen och grundavtalet för Samkommunen HNS så, att nämndens sammansättning motsvarar de politiska styrkeförhållandena i sjukvårdsområdets medlemskommuner.</p>
    <p><em>Styrelsen för Samkommunen HNS</em> har gett ett utlåtande och yrkat, att A:s yrkanden förkastas. I 81 § 4 mom. i kommunallagen och 10 § 3 mom. i grundavtalet för Samkommunen HNS avser uttrycket ”de grupper som är representerade i medlemskommunernas fullmäktige” de grupper som är representerade i de kommuners fullmäktige som hör till samkommunen, alltså till Samkommunen HNS. Det är inte fråga om bara de kommuner som hör till exempel till ett sjukvårdsområde. Vid valet 31.3.2009 har nämnden för Västra Nylands sjukvårdsområde fått den sammansättning som har svarat mot den andel röster som olika grupper som är representerade i HNS:s medlemskommuners fullmäktige har fått vid kommunalvalet 2008. De 13 platserna för ledamöter och de 13 platserna för deras personliga ersättare har fördelats enligt proportionalitetsprincipen, om vilken bestäms i vallagen. Valet av ledamöterna och de personliga ersättarna samt valet av ordförande och vice ordförande har varit helt lagligt.</p>
    <p><em>A</em> har gett ett genmäle och upprepat att den sammansättning som nämnden för Västra Nylands sjukvårdsområde har fått genom HNS:s fullmäktiges beslut 31.3.2009 strider mot kommunallagen och grundavtalet. Enligt innehållet i bestämmelsen i grundavtalets 10 § 2 mom., där det föreskrivs att alla nämnder för sjukvårdsområdena, med undantag av HUCS sjukvårdsområde, består av 9 - 13 ledamöter från kommunerna i det egna området och enligt 10 § 3 mom., som föreskriver att ledamöterna i nämnden väljs in från de kommuner som hör till sjukvårdsområdet, måste ordalydelsen ”varje medlemskommun” i 10 § 4 mom. i grundavtalet syfta på medlemskommunerna inom ifrågavarande sjukvårdsområde. I och med att endast ledamöter från sjukvårdsområdets kommuner enligt grundavtalet kan komma i fråga som ledamöter i nämnden är det entydigt att man med ”varje medlemskommun” i bestämmelsen avser uttryckligen sjukvårdsområdets medlemskommuner. Det är således den första meningen i 10 § 4 mom. som bestämmer ordet ”medlemskommuns” innebörd i de bestämmelser som ingår i 10 § i grundavtalet, eftersom ordet medlemskommun endast kan ha en betydelse i nämnda 10 §. Fullmäktiges beslut 31.3.2009 ska följaktligen upphävas och valet av nämnden för Västra Nylands sjukvårdsområde förrättas så att nämndens sammansättning motsvarar de politiska styrkeförhållandena i sjukvårdsområdets medlemskommuner.</p>
    <p>
      <strong>Förvaltningsdomstolens avgörande</strong>
    </p>
    <p><em>Helsingfors förvaltningsdomstol</em> har med sitt överklagade beslut avslagit A:s besvär. Förvaltningsdomstolen har anfört följande skäl för sitt beslut:</p>
    <p>Enligt 81 § 4 mom. i kommunallagen ska andra organ än de som avses i 1 mom. ges en sammansättning som svarar mot den andel röster olika grupper som är representerade i medlemskommunernas fullmäktige fått inom samkommunens område vid kommunalvalen med iakttagande av proportionalitetsprincipen enligt kommunala vallagen.</p>
    <p>Enligt 10 § 3 mom. i grundavtalet för Samkommunen HNS väljs ledamöterna i nämnden in från de kommuner som hör till sjukvårdsområdet. Nämnden ska ges en sammansättning som svarar mot den andel röster olika grupper som är representerade i medlemskommunernas fullmäktige fått vid kommunalvalen med iakttagande av proportionalitetsprincipen enligt vallagen. Denna avtalsbestämmelse tillämpas inte på den ledamot Helsingfors universitet utsett i nämnden för Helsingforsregionens universitetscentralsjukhus sjukvårdsområde.</p>
    <p>A har framfört, att nämndens för Västra Nylands sjukvårdsområde sammansättning borde motsvara den andel röster olika grupper har fått vid kommunalvalet i de kommuner, som hör till Västra Nylands sjukvårdsområde, det vill säga Hangö, Ingå och Raseborg.</p>
    <p>Enligt HNS:s utlåtande har valet av ledamöter, personliga ersättare samt en ordförande och en vice ordförande i nämnden för Västra Nylands sjukvårdsområde skett så att sammansättningen av nämnden motsvarar den andel röster olika grupper, vilka är representerade i HNS-medlemskommunernas fullmäktige, fått vid kommunalval med iakttagande av den i vallagen stadgade proportionalitetsprincipen.</p>
    <p>Förvaltningsdomstolen anser med hänsyn till 81 § 4 mom. i kommunallagen och 10 § 3 mom. i grundavtalet för Samkommunen HNS att Samkommunen HNS:s beslut inte är lagstridigt.</p>
    <p>
      <em>Rättsnormer som förvaltningsdomstolen har tillämpat</em>
    </p>
    <p>De i motiveringen nämnda samt 90 § i kommunallagen</p>
    <p>
      <strong>Handläggning i högsta förvaltningsdomstolen</strong>
    </p>
    <p><em>A</em> har yrkat att fullmäktiges beslut ska upphävas till den del som det gäller valet av ledamöterna jämte personliga ersättare i nämnden för Västra Nylands sjukvårdsområde samt valet av ordförande och vice ordförande för nämnden samt att valet ska förrättas på nytt på det sätt som A har anfört i sina besvär. A har upprepat vad hon har anfört i förvaltningsdomstolen och ytterligare påpekat att fullmäktiges beslut leder till en demokratiskt förkastlig mandatfördelning, då till exempel det inom sjukvårdsområdet överlägset största partiet får samma antal platser i nämnden som partier som inte har haft en enda kandidat uppställd i sjukvårdsområdets medlemskommuner i senaste kommunalval. Detta är inte praxis i andra sjukvårdsdistrikt. Valet av ledamöter, ersättare, ordförande och vice ordförande i nämnden ska förrättas så att nämndens sammansättning motsvarar de politiska styrkeförhållandena i sjukvårdsområdets medlemskommuner.</p>
    <p><em>Styrelsen för Samkommunen HNS</em> har gett ett utlåtande och upprepat vad styrelsen har anfört i förvaltningsdomstolen. Valet av ledamöterna och ersättarna i nämnden för Västra Nylands sjukvårdsområde har genomförts i enlighet med bestämmelserna i 81 § 4 mom. i kommunallagen och 10 § 3 mom. i grundavtalet för Samkommunen HNS, då nämnden har fått en sammansättning som motsvarar den andel röster som de grupper som är representerade i HNS:s medlemskommuners fullmäktigeförsamlingar erhöll vid kommunalvalet 2008.</p>
    <p><em>A</em> har gett ett genmäle. Samkommunen HNS:s nytolkning av såväl grundavtalet som kommunallagen medför att den vilja som sjukvårdsområdets invånare har uttryckt inte respekteras vid tillsättandet av nämnden. Det kan inte heller anses godtagbart att tolkningen av lagen är totalt olika i olika sjukvårdsdistrikt. Den tolkning som till exempel Vasa sjukvårdsdistrikt har gjort ska anses vara den riktiga.</p>
    <p>
      <strong>Högsta förvaltningsdomstolens avgörande</strong>
    </p>
    <p>Högsta förvaltningsdomstolen har prövat ärendet och avslår besvären. Ärendet slutar på det sätt som framgår av Helsingfors förvaltningsdomstols beslut.</p>
    <p>
      <em>Skäl till högsta förvaltningsdomstolens avgörande</em>
    </p>
    <p>Enligt 90 § 1 mom. i kommunallagen får ändring i beslut som har fattats av samkommunens organ som avses i 81 § 1 mom. i kommunallagen sökas genom kommunalbesvär.</p>
    <p>Besvär får enligt paragrafens 2 mom. anföras på den grunden att 1) beslutet har tillkommit i felaktig ordning, 2) den myndighet som fattat beslutet har överskridit sina befogenheter, eller 3) beslutet annars strider mot lag.</p>
    <p>Enligt 81 § 1 mom. i kommunallagen utövas samkommunens beslutanderätt av medlemskommunerna vid en samkommunsstämma eller också utövas beslutanderätten av det organ som väljs av medlemskommunerna och om vilket bestäms i grundavtalet. Enligt 81 § 2 mom. kan en samkommun också ha andra organ enligt vad som bestäms i grundavtalet.</p>
    <p>Enligt 81 § 4 mom. i kommunallagen ska andra organ än de som avses i 1 mom. ges en sammansättning som svarar mot den andel röster olika grupper som är representerade i medlemskommunernas fullmäktige fått inom samkommunens område vid kommunalvalen med iakttagande av proportionalitetsprincipen enligt kommunala vallagen.</p>
    <p>Enligt 9 § 1 mom. i grundavtalet för Samkommunen Helsingfors och Nylands sjukvårdsdistrikt (Samkommunen HNS) leds sjukvårdsdistriktet av en styrelse, som lyder under fullmäktige.</p>
    <p>Enligt 4 § i grundavtalet indelas sjukvårdsdistriktets kommuner för att organisera sjukvårdsverksamheten i Helsingforsregionens universitetscentralsjukhus sjukvårdsområde och andra sjukvårdsområden enligt följande:</p>
    <p>Helsingforsregionens universitetscentralsjukhus sjukvårdsområde, som officiellt förkortas HUCS sjukvårdsområde: Esbo, Grankulla, Helsingfors, Kervo, Kyrkslätt och Vanda.</p>
    <p>Hyvinge sjukvårdsområde: Hyvinge, Mäntsälä, Nurmijärvi, Träskända och Tusby.</p>
    <p>Lojo sjukvårdsområde: Högfors, Karislojo, Lojo, Nummi-Pusula, Sjundeå och Vichtis.</p>
    <p>Västra Nylands sjukvårdsområde: Hangö, Ingå och Raseborg.</p>
    <p>Borgå sjukvårdsområde: Askola, Borgnäs, Borgå, Lappträsk, Liljendal, Lovisa, Pernå och Sibbo.</p>
    <p>Enligt 10 § 1 mom. i grundavtalet finns för verksamheten inom sjukvårdsdistriktets sjukvårdsområden enligt 4 § nämnder som lyder under styrelsen och tillsätts av fullmäktige för sin mandattid.</p>
    <p>Enligt 10 § 2 mom. i grundavtalet består nämnden för HUCS sjukvårdsområde av 9 - 15 ledamöter med en personlig ersättare var. Dessutom väljs det i nämnden för HUCS sjukvårdsområde två personliga ersättare från de kommuner som hör till de övriga sjukvårdsområdena samt en ledamot som Helsingfors universitet utser och en personlig ersättare för denna. Nämnderna för de övriga sjukvårdsområdena består av 9 - 13 ledamöter med en personlig ersättare var. Bland ledamöterna i nämnden väljer fullmäktige en ordförande och en vice ordförande.</p>
    <p>Enligt 10 § 3 mom. i grundavtalet väljs ledamöterna i nämnden in från de kommuner som hör till sjukvårdsområdet. Nämnden ska ges en sammansättning som svarar mot den andel röster olika grupper som är representerade i medlemskommunernas fullmäktige har fått vid kommunalvalen med iakttagande av proportionalitetsprincipen enligt vallagen. Denna avtalsbestämmelse tillämpas inte på den ledamot Helsingfors universitet utsett i nämnden för HUCS sjukvårdsområde.</p>
    <p>Enligt 10 § 4 mom. i grundavtalet ska nämndens sammansättning dessutom vara jämlik med tanke på de regionala och språkliga förhållandena så att varje medlemskommun är representerad. Denna avtalsbestämmelse tillämpas inte på den ledamot som väljs in i nämnden för HUCS sjukvårdsområde från de kommuner som hört till de övriga sjukvårdsområdena och inte på den ledamot som Helsingfors universitet utser.</p>
    <p>Om nämndernas uppgifter bestäms i 10 § 5 mom. i grundavtalet. Nämnden för ett sjukvårdsområde ska under styrelsens ledning leda sjukvårdsområdets verksamhet, bereda sådana ärenden som rör sjukvårdsområdet och som ska behandlas av styrelsen och fullmäktige och se till att besluten om dem verkställs samt svara för samarbetet med primärvården i områdets kommuner. Närmare bestämmelser om nämndens uppgifter ges i instruktionen.</p>
    <p>Samkommunen HNS har i sitt grundavtal, så som ovan framgår, beslutat att organisera sin sjukvårdsverksamhet genom att indela sjukvårdsdistriktet i sjukvårdsområden och tillsätta en nämnd för varje sjukvårdsområde. Enligt 10 § 1 och 5 mom. i grundavtalet biträder nämnden för ett sjukvårdsområde samkommunens styrelse och lyder under denna. Indelningen i sjukvårdsområden är således en intern administrativ indelning av samkommunens område som inte påverkar samkommunens yttre gränser. Nämnderna för samkommunens sjukvårdsområden är sådana organ i samkommunen som avses i 81 § 2 mom. i kommunallagen och som samkommunen har inrättat med stöd av 4 och 10 § i grundavtalet. Med hänsyn till detta och även till att ett sjukvårdsområde i egenskap av administrativ enhet inom samkommunen inte kan ha egna medlemskommuner, kan ordalydelsen i 10 § 3 mom. i andra meningen i grundavtalet inte ha den innebörden att nämnden för Västra Nylands sjukvårdsområde borde ha en sammansättning som skulle svara mot den andel röster som olika grupper har fått vid kommunalvalet i enbart de av Samkommunen HNS:s medlemskommuner som hör till Västra Nylands sjukvårdsområde, det vill säga Ingå, Hangö och Raseborg.</p>
    <p>Enligt 81 § 4 mom. i kommunallagen ska ett organ i en samkommun ges en sammansättning som svarar mot den andel röster olika grupper som är representerade i medlemskommunernas fullmäktige fått inom samkommunens område vid kommunalvalen med iakttagande av proportionalitetsprincipen enligt kommunala vallagen. Nämnden för Västra Nylands sjukvårdsområde ska således ha en sammansättning som motsvarar den andel röster som de i nämnda 4 mom. avsedda grupperna fått vid kommunalvalet i samtliga de kommuner som är medlemskommuner i samkommunen. Det beslut som Samkommunen HNS:s fullmäktige 31.3.2009 § 9 har fattat om val av ledamöter och ersättare till nämnden för Västra Nylands sjukvårdsområde samt av ordförande och vice ordförande för nämnden för mandatperioden 2009 - 2012 är därmed inte lagstridigt på det sätt som avses i 90 § 2 mom. i kommunallagen på de grunder som A har anfört i sina besvär.</p>
    <p>Av dessa skäl och med beaktande i övrigt av de skäl och bestämmelser som förvaltningsdomstolen har anfört till stöd för sitt beslut, yrkandena i högsta förvaltningsdomstolen och utredningen i ärendet, finns det inte skäl till ett annat slut i ärendet än det som framgår av Helsingfors förvaltningsdomstols beslut.</p>
    <p>Ärendet har avgjorts av förvaltningsråden Irma Telivuo, Eija Siitari-Vanne, Tuomas Lehtonen, Kristina Björkvall och Jukka Lindstedt. Ärendets föredragande var Freja Häggblom.</p>
  </dcterms:abstract>
</finlex:document>
