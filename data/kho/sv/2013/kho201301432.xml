<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Justitieministeriet</dcterms:publisher>
  <dcterms:creator>Högsta förvaltningsdomstolen</dcterms:creator>
  <dcterms:coverage>Finland</dcterms:coverage>
  <dcterms:accessRights>Public</dcterms:accessRights>
  <dcterms:identifier>201301432</dcterms:identifier>
  <finlex:ecliIdentifier>ECLI:FI:KHO:2013:T1432</finlex:ecliIdentifier>
  <dcterms:title>26.4.2013/1432 HFD:2013:82</dcterms:title>
  <dcterms:description>
    <p>
      <span>Speciallärare</span>
      <span>Behörighet</span>
      <span>Klasslös deltidsspecialundervisning</span>
      <span>Högstadieskola</span>
      <span>Pedagogie kandidatexamen</span>
      <span>Barnträdgårdslärarutbildning</span>
      <span>Fristående studier för behörighet som speciallärare</span>
      <span>Ansökan om återbrytande</span>
    </p>
  </dcterms:description>
  <finlex:registerNumber>1449/3/12</finlex:registerNumber>
  <dcterms:issued>2013-04-26</dcterms:issued>
  <finlex:fileCopyNumber>1432</finlex:fileCopyNumber>
  <dcterms:abstract>
    <p>Stadens utbildningsdirektör hade med ett nytt beslut rättat ett misstag i ett tidigare utnämningsbeslut. Misstaget hade gällt tolkningen av behörighetsvillkoren för en tjänst. Med det tidigare utnämningsbeslutet hade A valts till tjänsten som speciallärare i klasslös deltidsspecialundervisning. Med det nya beslutet (rättelsebeslutet) hade B valts i stället för A. Frågan var huruvida utbildningsdirektörens rättelsebeslut skulle återbrytas på den grunden att behörighetsvillkoren i detta senare beslut tillämpats felaktigt när det gällde A:s behörighet för tjänsten. Det gällde att avgöra huruvida A med stöd av tidigare gällande bestämmelser i lag och förordning hade varit behörig att meddela specialundervisning i grundskolans högsta klasser och huruvida hon med stöd av 27 § i förordningen om behörighetsvillkoren för personal inom undervisningsväsendet hade bibehållit denna behörighet.</p>
    <p>Med den pedagogie kandidatexamen som A avlagt i sin utbildning till barnträdgårdslärare som grund hade A år 1997 vid Jyväskylä universitet inom delområdet träningsundervisning avlagt de fristående studier för speciallärare, omfattande 50 studieveckor, som avses i 14 § i förordningen om examina och lärarutbildning på det pedagogiska området (575/1995). Studierna hade gett A behörighet för en sådan specialklasslärartjänst i träningsundervisning som motsvarar klasslärartjänst vid grundskola enligt 103 § 4 mom. i grundskoleförordningen (718/1984). Enligt ett motsvarighetsintyg från pedagogiska fakulteten vid Jyväskylä universitet hade A också kunskap och färdighet motsvarande fristående studier för speciallärare för barn under skolåldern och på förskolestadiet (EL). Hon var således även behörig för en sådan tjänst som specialklasslärare på förskolestadiet som avses i 103 § 5 mom. i grundskoleförordningen.</p>
    <p>Med stöd av ovan nämnda studieprestationer var A däremot inte enligt grundskoleförordningen behörig att meddela klasslös deltidsspecialundervisning i grundskolans högsta klasser. Följaktligen var hon inte med stöd av övergångsbestämmelsen i 27 § i behörighetsförordningen behörig för tjänsten som lärare i klasslös specialundervisning i högstadiet. A:s ansökan om återbrytande av utbildningsdirektörens beslut skulle avslås.</p>
    <p>Förvaltningsprocesslag 63 § 1 och 2 mom.<br/> Lagen om kommunala tjänsteinnehavare 6 § 1 mom.<br/> Lagen om grundläggande utbildning 37 § 3 mom.<br/> Förordning om behörighetsvillkoren för personal inom undervisningsväsendet (behörighetsförordningen, 986/1998), 4 § 1 mom. (865/2005), 8 § 1 mom. (865/2005), 8 a § 1 mom. (865/2005) och 27 §<br/> Grundskoleförordning 103 § 1 mom. samt 3 - 5 mom.</p>
  </dcterms:abstract>
</finlex:document>
