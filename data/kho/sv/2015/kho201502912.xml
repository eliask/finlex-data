<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Justitieministeriet</dcterms:publisher>
  <dcterms:creator>Högsta förvaltningsdomstolen</dcterms:creator>
  <dcterms:coverage>Finland</dcterms:coverage>
  <dcterms:accessRights>Public</dcterms:accessRights>
  <dcterms:identifier>201502912</dcterms:identifier>
  <finlex:ecliIdentifier>ECLI:FI:KHO:2015:T2912</finlex:ecliIdentifier>
  <dcterms:title>13.10.2015/2912 HFD:2015:151</dcterms:title>
  <dcterms:description>
    <p>
      <span>Offentlig upphandling</span>
      <span>Ett upphandlingsförfarandes laglighet</span>
      <span>Upphandlingsbeslut som upphävs</span>
      <span>Oklarhet i anbudsförfrågan</span>
      <span>Besvärsgrund</span>
      <span>Grund för avgörandet</span>
      <span>Förutsägbarhet</span>
      <span>Prövning på tjänstens vägnar i marknadsdomstolen</span>
      <span>Särskilt hörande av parter om grunderna för att upphäva ett beslut</span>
    </p>
  </dcterms:description>
  <finlex:registerNumber>2314/3/12</finlex:registerNumber>
  <dcterms:issued>2015-10-13</dcterms:issued>
  <finlex:fileCopyNumber>2912</finlex:fileCopyNumber>
  <dcterms:abstract>
    <p>Marknadsdomstolen hade på besvär av bolaget A upphävt ett upphandlingsbeslut på grunder som gällde oklarhet i anbudsförfrågan och som A inte hade åberopat. A hade yrkat att upphandlingsbeslutet skulle upphävas på den grunden att anbuden från de två anbudsgivare vilka valts som leverantörer (B och C) inte hade motsvarat anbudsförfrågan. I sina besvär i högsta förvaltningsdomstolen anförde bolaget C att marknadsdomstolen hade gjort sig skyldig till ett fel i förfarandet när den utan att höra parterna hade avgjort målet på grunder som inte åberopats.</p>
    <p>När besvär anförts hos marknadsdomstolen, är denna domstol enligt 94 § 1 mom. i lagen om offentlig upphandling (upphandlingslagen) behörig att pröva om upphandlingsförfarandet varit sådant som föreskrivs i nämnda lagrum. Bestämmelserna om utredning och avgörande i 33 § 1 mom. och 51 § 1 mom. i förvaltningsprocesslagen förutsätter att en förvaltningsdomstol oberoende av parternas yrkanden och utredningar ser till att ärendet utreds och domstolen kommer till en ur lagens synvinkel riktig slutsats.</p>
    <p>Det hade således varit möjligt för marknadsdomstolen att på tjänstens vägnar pröva upphandlingsförfarandets laglighet också på andra grunder än de som ändringssökanden eller andra parter uttryckligen hade åberopat.</p>
    <p>Enligt stabil rättspraxis skulle marknadsdomstolen oberoende av besvärsgrund först avgöra om anbudsförfrågan motsvarat bestämmelserna i upphandlingslagen. I sin tolkning av denna fråga utgick marknadsdomstolen från texten i upphandlingsannonsen och anbudsförfrågan samt även från det som framgick av upphandlingshandlingarna om hur jämförelsegrunderna tillämpats.</p>
    <p>Med anledning av A:s besvär hade marknadsdomstolen hört den upphandlande enheten samt B och C. Sistnämnda två bolag och den upphandlande enheten hade haft vetskap om på vilket sätt det i upphandlingsannonsen och anbudsförfrågan meddelats hur många leverantörer som skulle utses samt vilka jämförelsegrunderna varit i anbudsförfarandet och hur de tillämpats när upphandlingsbeslutet togs. Samma omständigheter var också kända för ändringssökanden.</p>
    <p>Marknadsdomstolen hade inte förfarit felaktigt genom att den, i samband med att den tog ställning till om den upphandlande enhetens beslut skulle upphävas och ett nytt anbudsförfarande genomföras, inte särskilt hade hört ändringssökanden, den upphandlande enheten och de anbudsgivare som valts som leverantörer om de omständigheter med anledning av vilka anbudsförfrågan skulle anses vara oklar.</p>
    <p>Omröstning 3 - 2 om behovet att i marknadsdomstolen särskilt höra parterna om vissa omständigheter.</p>
    <p>Lagen om offentlig upphandling (upphandlingslagen) 40 § 1 mom., 41 § 1 mom. 7 punkten, 62 § 1 mom., 94 § (321/2010) 1 mom. och 105 § (131/2013) 1 mom.</p>
    <p>Förvaltningsprocesslagen 33 § 1 mom., 34 § 1 mom. och 51 § 1 mom.</p>
  </dcterms:abstract>
</finlex:document>
