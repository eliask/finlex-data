<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Justitieministeriet</dcterms:publisher>
  <dcterms:creator>Högsta förvaltningsdomstolen</dcterms:creator>
  <dcterms:coverage>Finland</dcterms:coverage>
  <dcterms:accessRights>Public</dcterms:accessRights>
  <dcterms:identifier>201501684</dcterms:identifier>
  <finlex:ecliIdentifier>ECLI:FI:KHO:2015:T1684</finlex:ecliIdentifier>
  <dcterms:title>18.6.2015/1684 HFD:2015:96</dcterms:title>
  <dcterms:description>
    <p>
      <span>Förvaltningstvistemål</span>
      <span>Ersättning av barnskyddskostnader</span>
      <span>Kostnadstvist mellan kommuner</span>
      <span>Kostnader för vård utom hemmet av ett med stöd av barnskyddslagen omhändertaget barn</span>
      <span>Kostnader för missbrukarvård med barnets föräldrar som vårdtagare</span>
      <span>Boningskommunens ansvar</span>
      <span>Ansvaret för kommun som svarar för kostnader för vård av barn utom hemmet</span>
    </p>
  </dcterms:description>
  <finlex:registerNumber>1945/3/12</finlex:registerNumber>
  <dcterms:issued>2015-06-18</dcterms:issued>
  <finlex:fileCopyNumber>1684</finlex:fileCopyNumber>
  <dcterms:abstract>
    <p>Rättsfrågan var om kostnaderna för missbrukarvården av barnets föräldrar var en del av kostnaderna för vården av barnet utom hemmet, när föräldrarnas missbruk hade varit en tungt vägande orsak till att barnet omhändertagits. Avgörandet påverkade fördelningen av kostnadsansvaret mellan kommunerna.</p>
    <p>Kommunen B svarade för de kostnader som förorsakades av att tre minderåriga barn, X, Y och Z omhändertagits och placerats i vård utom hemmet, eftersom vårdbehovet hade uppkommit i B kommun. Z:s föräldrar var numera bosatta i kommunen A. Kommunen A hade anhängiggjort förvaltningstvistemål och i sin ansökan yrkat att förvaltningsdomstolen skulle ålägga kommunen B att såsom en del av kostnaderna för vården av barnen utom hemmet ersätta kommunen A för kostnaderna för den missbrukarvård som föräldrarna fått. Kommunen A hade motiverat yrkandet med att föräldrarnas missbruk hade varit en tungt vägande orsak till att barnen omhändertagits i kommun B och att man genom substitutionsvård försökte uppnå en situation där det inte längre skulle finnas grunder för omhändertagandet.</p>
    <p>Förvaltningsdomstolen hade bifallit A:s ansökan och bestämt att kommunen B såsom barnskyddskostnader skulle ersätta kommunen A för de kostnader som uppstått när föräldrarna fått substitutionsvård. I beslutsskälen konstaterade förvaltningsdomstolen att den substitutionsvård som boningskommunen gett föräldrarna inte i detta ärende kunde betraktas som missbrukarvård som föräldrarna utan anknytning till barnskyddssystemet skulle ha fått som egen hälso- och sjukvård.</p>
    <p>Högsta förvaltningsdomstolen beviljade kommunen B besvärstillstånd, upphävde förvaltningsdomstolens beslut och avslog A:s ansökan. Trots att missbrukarrehabiliteringen inte bara bidrog till att förbättra föräldrarnas hälsa och välfärd utan också främjade målsättningarna för barnskyddet, var det framför allt föräldrarna själva som var föremål för rehabiliteringen. Som barnskyddskostnader betraktas däremot kostnader som föranleds av barnets behov. Regeln att den kommun där behovet att ordna vård av barnet utom hemmet har uppstått fortsätter att svara för kostnaderna för denna vård är ett undantag från huvudregeln att hemkommunen svarar för sina invånares social-, hälso- och sjukvårdstjänster. Det fanns inte grunder för att tolka undantaget extensivt. I ärendet hade inte heller framgått att det skulle ha funnits grunder för att betrakta kostnaderna för den missbrukarvård som det i kommunen A bosatta paret hade fått som barnskyddskostnader för vilka kommunen B, som ansvarade för kostnaderna för vården av barnen utom hemmet, borde svara. För kostnaderna svarade således kommunen A, där paret bodde.</p>
    <p>Förvaltningsprocesslagen 69 §</p>
    <p>Barnskyddslagen 16, 16 a, 16 b och 49 § samt 92 § 1 mom.</p>
    <p>Hälso- och sjukvårdslagen 28 §</p>
  </dcterms:abstract>
</finlex:document>
