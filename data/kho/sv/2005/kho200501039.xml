<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Justitieministeriet</dcterms:publisher>
  <dcterms:creator>Högsta förvaltningsdomstolen</dcterms:creator>
  <dcterms:coverage>Finland</dcterms:coverage>
  <dcterms:accessRights>Public</dcterms:accessRights>
  <dcterms:identifier>200501039</dcterms:identifier>
  <finlex:ecliIdentifier>ECLI:FI:KHO:2005:T1039</finlex:ecliIdentifier>
  <dcterms:title>3.5.2005/1039</dcterms:title>
  <dcterms:description>
    <p>
      <span>Vattenärende</span>
      <span>Upphörande av flottning</span>
      <span>Rensning av flottled</span>
      <span>Återställande av flodbädd</span>
      <span>Fiskeriekonomisk iståndsättning av älv</span>
    </p>
  </dcterms:description>
  <finlex:registerNumber>299, 300 och 301/3/03</finlex:registerNumber>
  <dcterms:issued>2005-05-03</dcterms:issued>
  <finlex:fileCopyNumber>1039</finlex:fileCopyNumber>
  <dcterms:abstract>
    <p>Efter att flottning hade upphört att bedrivas i ett vattendrag hade en vattendomstol 30.12.1994 på ansökan av vatten- och miljöstyrelsen upphävt den flottningsstadga som en vattendragskommission hade utfärdat 2.10.1940 för vattendragen i älven i fråga jämte senare ändringar, givit föreskrifter bland annat om hur de rensade forsarna i vattendraget skulle sättas i stånd samt med partiellt förkastande av ansökan beviljat vatten- och miljöstyrelsen tillstånd att på ett för fiskfaunan lämpligt sätt sätta i stånd även de ställen i älven Lestijokis nedre lopp som rensats för flottningen. Vattenöverdomstolen ändrade inte vattendomstolens beslut.</p>
    <p>Högsta domstolen hade i sitt beslut 21.11.1997 ansett att älven behövde sättas i stånd för att fiskfaunans levnadsbetingelser skulle förbättras. Av den plan som fogats till ansökan eller syneinstrumentet framgick dock inte tillräckligt detaljerat hur man hade för avsikt att stenlägga de forsar i Lestijoki som var avsedda att iståndsättas och lägga ut lekgrus i forsarna. Eftersom det inte var möjligt att bedöma om iståndsättningsåtgärderna i älven medförde menliga förändringar för strandägarna, förändringar i älvens vattenföring, älvens vattenstånd vid översvämning eller strömstarens och utterns levnadsbetingelser samt med hänsyn till bestämmelserna i 2 kap. 3 § i vattenlagen, hade högsta förvaltningsdomstolen ansett att iståndsättningsplanen skulle kompletteras till nämnda delar innan det var möjligt att avgöra ärendet till den del som det gällde iståndsättning av älven. Därför hade högsta förvaltningsdomstolen upphävt vattenöverdomstolens och vattendomstolens beslut till den del som tillstånd till iståndsättning av älven hade beviljats och till denna del återförvisat ärendet till vattendomstolen för ny behandling.</p>
    <p>Den regionala miljöcentral som kommit i stället för vatten- och miljöstyrelsen hade därefter hos vattendomstolen ansökt om tillstånd till fiskeriekonomisk iståndsättning av älven på ett sätt som avvek från den ursprungliga planen såtillvida, att älvens nedre lopp inte skulle iståndsättas, eftersom tillräcklig enighet om iståndsättningen inte hade nåtts mellan parterna. Det miljötillståndsverk som hade kommit i stället för vattendomstolen i fråga hade därför i ett beslut 22.3.2002, samtidigt som verket på de tillståndsvillkor som närmare framgick av beslutet och med den nytta som företaget medförde som motivering hade beviljat den regionala miljöcentralen tillstånd till fiskeriekonomisk iståndsättning av älvens övre lopp i enlighet med en plan som hade fogats till ansökan, förkastat de i vissa anmärkningar framställda yrkandena att den fiskeriekonomiska iståndsättningen av älven skulle ske i överensstämmelse med den ursprungliga planen även i älvens nedre lopp.</p>
    <p>Högsta förvaltningsdomstolen ansåg att även i flodbädden i älvens nedre lopp hade utförts sådan rensning av flottleden som enligt 5 kap. 30 § 3 mom. i vattenlagen kunde vara menlig vid nyttandet av vattendraget. Genom att sätta i stånd älven var det möjligt att minska detta men och förbättra fiskfaunans levnadsbetingelser. Därför, och eftersom flottning inte längre bedrevs i vattendraget och någon sådan syssloman som avses i 5 kap. 62 § i vattenlagen inte fanns, hade miljöcentralen med stöd av 5 kap. 30 § 3 mom. i vattenlagen blivit skyldig att avhjälpa denna olägenhet. Miljöcentralen kunde inte avstå från ett företag som hörde till centralens lagstadgade förpliktelser av den anledningen att företaget rönte motstånd eller av andra motsvarande skäl. Miljöcentralens ansökan kunde därför inte avslås på de grunder som nämndes i miljötillståndsverkets beslut. Förutsättningarna för iståndsättningen skulle avgöras av miljötillståndsverket efter ett förfarande som framgick av förvaltningsdomstolens beslut och med beaktande av bestämmelserna i 2 kap. i vattenlagen, bland annat kapitlets 3, 6, 11 och 31 § samt vattenlagens 1 kap. 23 c §. Högsta förvaltningsdomstolen omfattade slutresultatet i förvaltningsdomstolens beslut, enligt vilket miljötillståndsverkets beslut upphävdes till den del som miljötillståndsverket hade förkastat yrkandena att miljöcentralen skulle förpliktas att lägga fram en plan för iståndsättning av älvens nedre lopp. När miljöcentralen hade lagt fram behövlig utredning skulle miljötillståndsverket ta ärendet till ny behandling.</p>
    <p>2 kap. och 5 kap. 30 § i vattenlagen</p>
    <p>Se även HFD 1977 A II 81 och HFD 1986 A II 105</p>
  </dcterms:abstract>
</finlex:document>
