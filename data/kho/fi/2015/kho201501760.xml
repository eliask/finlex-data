<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201501760</dcterms:identifier>
  <finlex:ecliIdentifier>ECLI:FI:KHO:2015:102</finlex:ecliIdentifier>
  <dcterms:title>23.6.2015/1760 KHO:2015:102</dcterms:title>
  <dcterms:description>
    <p>
      <span>Ympäristölupa</span>
      <span>Turvetuotanto</span>
      <span>Lupamääräysten tarkistaminen</span>
      <span>Lupaharkinta</span>
      <span>Tarkistamismenettelyn kumoutumisen merkitys</span>
      <span>Luvan määräaikaistaminen</span>
      <span>Paras käyttökelpoinen tekniikka</span>
      <span>Vesienhoitosuunnitelma</span>
    </p>
  </dcterms:description>
  <finlex:registerNumber>509/1/14</finlex:registerNumber>
  <dcterms:issued>2015-06-23</dcterms:issued>
  <finlex:fileCopyNumber>1760</finlex:fileCopyNumber>
  <dcterms:abstract>
    <p>
      <strong>Asiassa oli kysymys ympäristönsuojelulain (86/2000) nojalla myönnetyn toistaiseksi voimassa olevan luvan lupamääräysten tarkistamisesta. Aluehallintovirasto oli mainitun lain nojalla tekemässään lupapäätöksessä määrännyt luvan saajan viimeistään 31.3.2022 jättämään hakemuksen lupamääräysten tarkistamiseksi. Ympäristölupamääräysten tarkistamismenettely oli kumottu 1.5.2015 voimaan tulleella ympäristönsuojelulain (527/2014) muutoksella (423/2015). Muutoslain voimaantulosäännöksen mukaan ennen lain voimaantuloa annetussa ympäristölupapäätöksessä määrätty lupamääräysten tarkistamista koskeva velvoite raukesi.</strong>
    </p>
    <p>
      <strong>Ympäristöluvan lupamääräykset muodostivat kokonaisuuden, jossa myös luvan tarkistamista koskevalla määräyksellä saattoi olla olennaista vaikutusta muiden lupamääräysten sisältöä koskevaan harkintaan. Ympäristönsuojelulain (86/2000) 55 §:n 2 momentin mukaan tarkistamista koskevaa määräystä tai luvan määräaikaisuutta harkittaessa oli otettava huomioon vesienhoidon ja merenhoidon järjestämisestä annetun lain mukaiset vesienhoitosuunnitelmat ja merenhoitosuunnitelma sekä niiden toimenpideohjelmat.</strong>
    </p>
    <p>
      <strong>Kun otettiin huomioon turvetuotantoalueen vesienkäsittelyratkaisut ja niiden suhde parhaan käyttökelpoisen tekniikan vaatimukseen sekä turvetuotantoalueen alapuolisten vesistöjen tila ja sille asetetut tavoitteet, ei luvan myöntämiselle toistaiseksi voimassa olevana ollut edellytyksiä. Lupa muutettiin määräaikaiseksi.</strong>
    </p>
    <p>
      <strong>Ympäristönsuojelulaki (86/2000) 5 § 1 momentti, 43 §, 46 § 1 momentti, 52 § 1 momentti ja 55 §</strong>
    </p>
    <p>
      <strong>Ympäristönsuojelulaki (527/2014) 89 § (423/2015)</strong>
    </p>
    <p>
      <strong>Laki ympäristönsuojelulain muuttamisesta (423/2015), voimaantulosäännös</strong>
    </p>
    <p>
      <strong>Ks. myös KHO 2015:101 ja KHO 2014:3</strong>
    </p>
  </dcterms:abstract>
  <finlex:content>
    <div>
      <h3>Päätös, josta valitetaan</h3>
      <p>Vaasan hallinto-oikeus 14.1.2014 nro 14/0004/1</p>
    </div>
    <div>
      <h3>Asian aikaisempi käsittely</h3>
      <p><em>Etelä-Suomen aluehallintovirasto</em> on päätöksellään 11.1.2013 nro 2/2013/2 tarkistanut Lakiasuon turvetuotantoalueen toistaiseksi voimassa olevan Itä-Suomen ympäristölupaviraston 24.11.2004 antaman ja Vaasan hallinto-oikeuden 19.1.2007 päätöksellään nro 07/0011/1 muuttaman ympäristölupapäätöksen nro 121/04/2 lupamääräykset. Tarkistetut lupamääräykset korvaavat aikaisemmat lupamääräykset kokonaisuudessaan. Tuotantoalueen pinta-ala auma-alueineen on 46,8 ha.</p>
      <p>Lupapäätöksessä on annettu lupamääräykset 1 - 14. Lupamääräykset 1 - 4, 8 - 11 ja 14 kuuluvat seuraavasti:</p>
      <p>
        <em>Päästöt vesiin</em>
      </p>
      <p>1. Turvetuotantoalueen vedet on johdettava hakemuksen liitteenä 10 olevan kartan Vedenlaadun tarkkailupisteet, Lakiasuo, mukaisesti vesienkäsittelyrakenteiden jälkeen laskuojan (Nahkaoja) kautta Haukijokeen.</p>
      <p>2. Tuotantoalueelta johdettavat vedet on käsiteltävä hakemuksen liitteenä 3 olevan piirustuksen Tuotantosuunnitelma, mittakaava 1:8 000, mukaisesti sarkaojarakenteiden, virtausta säätävien patojen, laskeutusaltaiden ja ympärivuotisesti vähintään suunnitelmassa esitetyn pinta-alaltaan 2,9 ha:n suuruisen kasvillisuuskentän avulla.</p>
      <p>Sarkaojien päissä on oltava lietesyvennys, lietteenpidätin ja päisteputket. Kokoojaojiin on rakennettava virtausta säätelevät padot. Laskeutusaltaissa on oltava pintapuomit ja purkupään virtaamaa padottava rakenne. Laskeutusaltaiden on oltava mitoitusohjeiden mukaisia.</p>
      <p>Auma-alueiden ja ojien välissä on oltava suojakaista, joka estää turpeen joutumisen ojiin.</p>
      <p>Tuotantoalueen ulkopuoliset valumavedet on johdettava tuotantoalueen ja vesienkäsittelyrakenteiden ohitse eristysojissa, joissa on oltava lietesyvennykset.</p>
      <p>3. Vesienkäsittelyrakenteisiin saa Kaakkois-Suomen elinkeino-, liikenne- ja ympäristökeskuksen hyväksymällä tavalla tehdä sellaisia muutoksia, jotka eivät vähennä niiden tehoa.</p>
      <p>4. Luvan saajan on pidettävä vesienkäsittelyrakenteet ja ojastot jatkuvasti toimintakunnossa ja tarkastettava niiden toimivuus säännöllisesti.</p>
      <p>Laskeutusaltaat, sarkaojat ja lietesyvennykset sekä reuna- ja kokoojaojat on puhdistettava ainakin kerran vuodessa tuotantokauden päätyttyä ja aina muulloinkin tarpeen vaatiessa. Kivennäismaahan kaivetut ojat on tarkastettava ainakin kerran vuodessa ja puhdistettava tarvittaessa.</p>
      <p>Laskeutusaltaista, lietesyvennyksistä ja ojista poistettava liete on sijoitettava siten, ettei se pääse vesistöön.</p>
      <p>
        <em>Häiriö- ja poikkeustilanteet</em>
      </p>
      <p>8. Luvan saajalla tulee olla valmiudet tuotantoalueella tapahtuvien konevaurioiden tai onnettomuuksien aiheuttamien ympäristövahinkojen torjuntaan.</p>
      <p>9. Toiminnan häiriötilanteista ja niiden aikaisista poikkeuksellisista vesien johtamisjärjestelyistä on viipymättä ilmoitettava Kaakkois-Suomen elinkeino-, liikenne- ja ympäristökeskukselle ja Kouvolan kaupungin ympäristönsuojeluviranomaiselle sekä järjestettävä niiden edellyttämä tarkkailu. Häiriö- ja poikkeustilanteiden syyt on välittömästi selvitettävä. Havaitut viat on korjattava ja häiriötekijät poistettava viipymättä.</p>
      <p>
        <em>Tarkkailut</em>
      </p>
      <p>10. Käyttö- ja päästötarkkailu on toteutettava aluehallintoviraston päätöksen liitteenä 3 olevan suunnitelman mukaisesti.</p>
      <p>Tarkkailusuunnitelmaa voidaan tarkentaa Kaakkois-Suomen elinkeino-, liikenne- ja ympäristökeskuksen hyväksymällä tavalla edellyttäen, että muutokset eivät heikennä tulosten luotettavuutta tai tarkkailujen kattavuutta.</p>
      <p>11. Vesistötarkkailu on toteutettava hakemuksessa esitetyn Vapo Oy:n turvetuotantoalueiden käyttö-, hoito-, kuormitus- ja vesistötarkkailuohjelman mukaisesti. Kalataloustarkkailu on tehtävä Kaakkois-Suomen elinkeino-, liikenne- ja ympäristökeskuksen kalatalousviranomaisen hyväksymällä tavalla ja tarkkailusuunnitelma on toimitettava viranomaisen hyväksyttäväksi kolmen kuukauden kuluessa päätöksen lainvoimaiseksi tulosta.</p>
      <p>Tarkkailusuunnitelmia voidaan tarkentaa Kaakkois-Suomen elinkeino-, liikenne- ja ympäristökeskuksen hyväksymällä tavalla edellyttäen, että muutokset eivät heikennä tulosten luotettavuutta tai tarkkailun kattavuutta.</p>
      <p>Vesistö- ja kalataloustarkkailun vuosiraportit on toimitettava Kaakkois-Suomen elinkeino-, liikenne- ja ympäristökeskuksen ympäristö ja luonnonvarat -vastuualueelle, Kaakkois-Suomen elinkeino-, liikenne- ja ympäristökeskuksen kalatalousviranomaiselle sekä Kouvolan kaupungin ympäristönsuojeluviranomaiselle. Kalataloustarkkailun tulokset on lisäksi toimitettava Valkealan kalastusalueelle. Tarkkailujen tulokset on vaadittaessa annettava niiden nähtäväksi, joiden oikeuteen tai etuun tiedot saattavat vaikuttaa. Tarkkailutulosten yhteenvedoissa on esitettävä tarkkailussa esiintyneet epävarmuustekijät sekä analyyseissä ja tulosten laskennassa käytetyt menetelmät.</p>
      <p>
        <em>Toiminnan lopettaminen ja jälkihoito</em>
      </p>
      <p>14. Tuotannosta poistettavat alueet on vuosittain ilmoitettava Kaakkois-Suomen elinkeino-, liikenne- ja ympäristökeskukselle. Tuotannosta poistettujen alueiden vedet on johdettava vesienkäsittelyrakenteiden kautta siihen asti, kunnes alueet ovat kasvipeitteisiä, kuitenkin vähintään kahden vuoden ajan, tai ne on siirretty pysyvästi muuhun käyttöön. Luvan saajan on esitettävä elinkeino-, liikenne- ja ympäristökeskukselle selvitys tuotannosta poistettujen alueiden tilasta ennen vesienkäsittelyn lopettamista. Tämän jälkeen vedet voidaan ohjata vesienkäsittelyn ohi Kaakkois-Suomen elinkeino-, liikenne- ja ympäristökeskuksen hyväksymällä tavalla.</p>
      <p>Tuotannon lopettamisesta on ilmoitettava etukäteen elinkeino-, liikenne- ja ympäristökeskukselle. Tuotannon lopettamisen jälkeen hankealue on siistittävä ja tarpeettomat rakenteet poistettava. Vesienkäsittelyä ja päästö- ja vaikutustarkkailua on jatkettava kahden vuoden ajan tai kunnes tuotantoalue on siirretty muuhun käyttöön. Luvan saajan on esitettävä elinkeino-, liikenne- ja ympäristökeskukselle selvitys alueen tilasta ja jälkihoitovaiheen tarkkailun tuloksista ennen vesienkäsittelyn lopettamista.</p>
      <p>Turvetuotantoalueen ympäristölupa ja sen velvoitteet lakkaavat olemasta voimassa, kun Kaakkois-Suomen elinkeino-, liikenne- ja ympäristökeskus on todennut jälkihoitotoimet tehdyiksi.</p>
      <p>Kaakkois-Suomen elinkeino-, liikenne- ja ympäristökeskus voi tarvittaessa antaa toiminnan lopettamiseen ja jälkihoitoon liittyviä tarkentavia määräyksiä.</p>
      <p>
        <em>Lupamääräysten tarkistaminen</em>
      </p>
      <p>Luvan saajan on viimeistään 31.3.2022 jätettävä aluehallintovirastolle hakemus lupamääräysten tarkistamiseksi. Mikäli hakemusta ei tehdä määräajassa, aluehallintovirasto voi määrätä luvan raukeamaan.</p>
      <p>Hakemukseen on liitettävä selvitykset tuotannon aiheuttamista melu- ja pölyhaitoista ja niiden vähentämisestä, vesienkäsittelyn tehosta ja sen parantamisesta, vesiin joutuvien päästöjen määrästä sekä vesien johtamisen vaikutuksista purkuvesistön tilaan, eliöstöön ja käyttöön sekä arvio aiheutuneista ennakoimattomista vahingoista. Hakemukseen on myös liitettävä selvitys tuotannosta poistettujen alueiden tilasta ja muut ympäristönsuojeluasetuksen (169/2000) 9 - 11 §:n mukaiset selvitykset tarpeellisilta osin.</p>
      <p><em>Aluehallintovirasto</em> on perustellut päästöjä vesiin ja lupamääräysten tarkistamista koskevia määräyksiä muun ohella seuraavasti:</p>
      <p>Luvan myöntämisen edellytykset toiminnalle on ratkaistu Itä-Suomen ympäristölupaviraston 24.11.2004 antamassa päätöksessä nro 121/04/2. Toiminnassa ja siitä aiheutuvissa päästöissä ei tapahdu oleellisia muutoksia aikaisemmin myönnetyn luvan mukaiseen toimintaan ja päästöihin verrattuna. Turvetuotantoala on pienentynyt aiemman luvan mukaisesta noin kolmanneksella. Kasvillisuuskentän pinta-ala on noin 6,2 % tuotantoalueen pinta-alasta. Luvan haltijalla ei ole mahdollisuutta tehostaa vesienkäsittelyä pintavalutuskentän avulla. Toimittaessa hakemuksessa esitetyn ja tarkistettujen määräysten mukaisesti toiminta on parhaan käyttökelpoisen tekniikan mukaista sijaintipaikan olosuhteissa. Tarvittaessa aluehallintovirasto voi ympäristönsuojelulain (86/2000) 58 ja 59 §:ssä säädettyjen edellytysten täyttyessä muuttaa lupaa tai valvontaviranomaisen aloitteesta peruuttaa luvan.</p>
      <p>Lupamääräyksiä tarkistettaessa määräyksiä on muutettu siten, että ne vastaavat nykyisiä vaatimuksia.</p>
      <p>Hanke ei heikennä Kymijoen-Suomenlahden vesienhoitoalueen vesienhoitosuunnitelman ja siihen liitetyn Kaakkois-Suomen alueen vesienhoidon toimenpideohjelman tavoitteiden toteutumista.</p>
      <p>Vesistöön joutuvien päästöjen rajoittamiseksi on määrätty käytettäväksi parasta käyttökelpoista tekniikkaa ja käytäntöä, mikä tässä tapauksessa on kasvillisuuskenttä. Turvetuotantoalueelta aiheutuu päästöjä vesistöön ympäri vuoden ja tuotantoa tullaan harjoittamaan vielä kauan, minkä vuoksi vesienkäsittelyn on oltava käytössä ympäri vuoden.</p>
      <p>
        <em>Aluehallintoviraston soveltamat oikeusohjeet</em>
      </p>
      <p>Ympäristönsuojelulaki (86/2000) 6 §, 41 §, 42 §, 43 §, 44 §, 45 §, 45 a §, 46 §, 50 §, 52 §, 55 §, 56 §, 90 §, 100 §, 103 a §</p>
      <p>Jätelaki (1072/1993) 4 §, 6 § ja 15 §</p>
      <p>Laki vesienhoidon ja merenhoidon järjestämisestä 28 §</p>
    </div>
    <div>
      <h3>Hallinto-oikeuden ratkaisu</h3>
      <p><em>Vaasan hallinto-oikeus</em> on valituksenalaisella päätöksellään hylännyt Kymenlaakson luonnonsuojelupiiri ry:n valituksen. Hallinto-oikeus on perustellut päätöstään seuraavasti:</p>
      <p>
        <em>Sovellettavat oikeusohjeet</em>
      </p>
      <p>Ympäristönsuojelulain (86/2000) 4 §:n 1 momentin mukaan ympäristön pilaantumisen vaaraa aiheuttavassa toiminnassa on periaatteena muun ohella, että haitalliset ympäristövaikutukset ehkäistään ennakolta tai, milloin haitallisten vaikutusten syntymistä ei voida kokonaan ehkäistä, rajoitetaan ne mahdollisimman vähäisiksi (<em>ennaltaehkäisyn ja haittojen minimoinnin periaate</em>) (1 kohta) ja että menetellään muutoin toiminnan laadun edellyttämällä huolellisuudella ja varovaisuudella ympäristön pilaantumisen ehkäisemiseksi sekä otetaan huomioon toiminnan aiheuttaman pilaantumisen vaaran todennäköisyys, onnettomuusriski sekä mahdollisuudet onnettomuuksien estämiseen ja niiden vaikutusten rajoittamiseen (varovaisuus- ja huolellisuusperiaate) (2 kohta).</p>
      <p>Ympäristönsuojelulain 5 §:n 1 momentin mukaan toiminnanharjoittajan on oltava riittävästi selvillä toimintansa ympäristövaikutuksista, ympäristöriskeistä ja haitallisten vaikutusten vähentämismahdollisuuksista (<em>selvilläolovelvollisuus</em>).</p>
      <p>Ympäristönsuojelulain 35 §:n 2 momentin mukaan hakemukseen on liitettävä lupaharkinnan kannalta tarpeellinen selvitys toiminnasta, sen vaikutuksista, asianosaisista ja muista merkityksellisistä seikoista siten kuin asetuksella tarkemmin säädetään.</p>
      <p>Ympäristönsuojelulain 43 §:n 1 momentin mukaan luvassa on annettava tarpeelliset määräykset muun muassa päästöistä, päästöraja-arvoista, päästöjen ehkäisemisestä ja rajoittamisesta sekä päästöpaikan sijainnista (1 kohta) ja muista toimista, joilla ehkäistään, vähennetään tai selvitetään pilaantumista, sen vaaraa tai pilaantumisesta aiheutuvia haittoja (5 kohta).</p>
      <p>Saman pykälän 3 momentin mukaan lupamääräyksiä annettaessa on otettava huomioon toiminnan luonne, sen alueen ominaisuudet, jolla toiminnan vaikutus ilmenee, toiminnan vaikutus ympäristöön kokonaisuutena, pilaantumisen ehkäisemiseksi tarkoitettujen toimien merkitys ympäristön kokonaisuuden kannalta sekä tekniset ja taloudelliset mahdollisuudet toteuttaa nämä toimet. Päästöraja-arvoa sekä päästöjen ehkäisemistä ja rajoittamista koskevien lupamääräysten tulee perustua parhaaseen käyttökelpoiseen tekniikkaan. Lupamääräyksissä ei kuitenkaan saa velvoittaa käyttämään vain tiettyä määrättyä tekniikkaa. Lisäksi on tarpeen mukaan otettava huomioon energian ja materiaalien käytön tehokkuus sekä varautuminen onnettomuuksien ehkäisemiseen ja niiden seurausten rajoittamiseen.</p>
      <p>Ympäristönsuojelulain 55 §:n 2 momentin mukaan toistaiseksi voimassa olevassa luvassa tulee määrätä, mihin mennessä hakemus lupamääräysten tarkistamiseksi on tehtävä ja mitkä selvitykset tuolloin on esitettävä, jollei tällaista määräystä ole pidettävä ilmeisen tarpeettomana. Luvan myöntäneen viranomaisen on käsiteltävä asia soveltuvin osin kuten lupahakemus.</p>
      <p>
        <em>Lupamääräysten tarkistaminen</em>
      </p>
      <p>Lakiasuon turvetuotantoalue sijaitsee Kymijoen vesistöalueella Harjujoen-Lappajärven alueella ja edelleen Pasinjoen-Hangasjärven valuma-alueella. Tuotanto on alkanut vuonna 1980, jolloin turvetuotantoalue oli 69 ha. Tarkistettu ympäristölupa on 46,8 ha:n turvetuotantoalueen osalta voimassa toistaiseksi.</p>
      <p>Hallinto-oikeus toteaa, että luvan myöntämisen edellytykset toiminnalle on ratkaistu Itä-Suomen ympäristölupaviraston 24.11.2004 antamalla päätöksellä nro 121/04/2 ja pysytetty Vaasan hallinto-oikeuden 19.1.2007 antamalla päätöksellä nro 07/0011/1. Toistaiseksi voimassa olevan ympäristöluvan lupamääräyksiä tarkistettaessa ympäristönsuojelulain 55 §:n 2 momentin nojalla harkinta kohdistuu vain lupamääräyksiin.</p>
      <p>
        <em>Asian palauttamista koskeva vaatimus</em>
      </p>
      <p>Hallinto-oikeus toteaa, että hakemus täydennyksineen sisältää tavanomaisella tarkkuudella esitetyt, ympäristönsuojelulain 35 §:ssä ja ympäristönsuojeluasetuksessa edellytetyt lupamääräysten asettamisharkinnan kannalta tarpeelliset ja riittävät tiedot alueen luonnonarvoista ja tuotannon ennalta arvioiduista vesistövaikutuksista. Kun otetaan huomioon mitä tuotannosta poistuneiden alueiden käytöstä ja kuivatusvesien johtamisesta lupamääräyksessä muutoinkin on määrätty, asian palauttamiselle suokerroskohtaisten, pölyn ja kuormituksen lisäselvitysten tekemiseksi ei ole perustetta. Hallinto-oikeus hylkää lisäselityksiä koskevat vaatimukset.</p>
      <p>
        <em>Vesistö</em>
      </p>
      <p>Toistaiseksi voimassa olevan ympäristöluvan lupamääräysten tarkistamista koskevassa lupa-asiassa harkinta kohdistuu lupamääräyksiin ensisijaisesti siten, että tarkistettuina määräysten tulee täyttää parhaan käyttökelpoisen tekniikan (BAT-tekniikan) vähimmäisvaatimukset, jotka on arvioitava tapauskohtaisesti. Lakiasuon olosuhteissa tämä harkinta on tullut kohdistaa erityisesti vesistöpäästöihin.</p>
      <p>Tarkistetun ympäristöluvan mukaan turvetuotantoalueen vedet käsitellään sarkaojarakenteiden, virtausta säätävien patojen, laskeutusaltaiden ja ympärivuotisesti vähintään suunnitelmassa esitetyn pinta-alaltaan 2,9 ha:n suuruisen kasvillisuuskentän avulla. Kasvillisuuskenttä on ollut toiminnassa vuodesta 2010 lähtien. Kenttä on vanhaa turvetuotantoaluetta, jolle on kylvetty ruokohelpiä alkukasvillisuudeksi.</p>
      <p>Kasvillisuuskentältä vedet johdetaan alapuoliseen vesistöön reittiä Nahkaoja-Haukijoki-Pieni Murtonen-Penttilänjoki-Suuri Murtonen-Myllyoja-Hangasjärvi. Hakemuksen mukaan laskennallisten ravinne- ja kiintoainevaikutusten perusteella hankealueen kuivatusvesillä ei ole normaalissa tilanteessa juurikaan vaikutusta alapuolisen vesistön tilaan. Haukijoen vesi on Nahkaojan liittymän ylä- ja alapuolella keskimäärin erittäin tummaa sekä sisältää runsaasti orgaanista ainetta ja rautaa. Pieni-Murtonen ja Murtonen ovat tummavetisiä, sameita ja reheviä.</p>
      <p>Hallinto-oikeus arvioi, että Lakiasuon turvetuotantoalueelle edellytetty vesienkäsittely on riittävä. Turvetuotantoalueen valumavedet eivät vaaranna Kymijoen-Suomenlahden vesienhoitoalueen vesienhoitosuunnitelmassa tai Kaakkois-Suomen vesienhoidon toimenpideohjelmassa Kymijoen-Suomenlahden vesienhoitoalueelle vuosille 2010 - 2015 esitetyn vesistön hyvän tilan saavuttamista.</p>
      <p>Pinta-alansa puolesta kasvillisuuskenttä on mitoitusohjeisiin nähden riittävä myös ylivirtaamaolosuhteissa. Lakiasuon olosuhteissa lupamääräys 2 on ympäristönsuojelulain 43 §:n 1 momentin 1) kohdassa tarkoitettuina päästömääräyksinä riittävä. Valumavesien käsittelyjärjestelmät on riittävällä tarkkuudella esitetty lupahakemuksessa ja aluehallintovirasto on antanut tarpeelliset määräykset valumavesien käsittelystä, seurannasta ja tarkkailusta. Hallinto-oikeus hylkää valuma- ja tulvavesien poiston suunnittelua ja seurantaa koskevat muuttamisvaatimukset.</p>
      <p>Kun otetaan huomioon tuotantoalueen suhteellisen pieni pinta-ala ja seuraava lupamääräysten tarkistamiskohta 31.3.2022, hallinto-oikeus katsoo, että määrätty vesienkäsittely on Lakiasuon olosuhteissa parhaan käyttökelpoisen tekniikan mukaista. Vuodesta 2010 alkaen Lakiasuon turvetuotantoalueen kuivatusvesien vesienkäsittelymenetelmänä on ollut kasvillisuuskenttä ja sen puhdistustehoa on siitä lähtien tarkkailtu. Hallinto-oikeus katsoo edellä mainituin perustein ja ottaen lisäksi huomioon Lakiasuon valuma-alueosuus sekä vaikutukset alapuolisen vesistön tilaan, ettei asiassa ole tässä vaiheessa tarpeen asettaa Lakiasuon lähteville kuivatusvesille haitallisten aineiden pitoisuusraja-arvoja tai kasvillisuuskentälle puhdistustehovaatimuksia. Hallinto-oikeus hylkää yhdistyksen vaatimuksen käsiteltyjen kuivatusvesien pitoisuusraja-arvojen asettamisesta.</p>
      <p>
        <em>Tarkkailu</em>
      </p>
      <p>Asiakirjoissa olevan selvityksen mukaan Lakiasuon aiheuttama kuormitus ennen vuotta 2010 on arvioitu Kaakkois-Suomen muiden soiden keskimääräisten ominaiskuormituslukujen avulla. Tuotantoalueelta lähtevästä vedestä on myös otettu näytteet kolme kertaa vuodessa vesistötarkkailun yhteydessä. Kuormitustarkkailu on alkanut vuonna 2010. Vesistötarkkailulla varmistetaan vesienkäsittelyrakenteiden toimivuus.</p>
      <p>Lupamääräyksissä 10 ja 11 on määrätty vesistövaikutusten tarkkailusta valvontaviranomaisen hyväksymän ohjelman mukaisesti sekä annettu vielä lisämääräyksiä tarkkailusta. Velvoitetarkkailuun on mahdollista sisällyttää yhdistyksen valituksessaan tarkoittamia sedimenttitutkimuksia, mikäli valvontaviranomainen katsoo nämä tarpeelliseksi tuotantoaikana tai selvitettäväksi mahdollisten jälkihoitotoimenpiteiden tarpeen arvioimiseksi, kun tuotanto aikanaan päättyy. Perustetta määrätä tutkimuksista lupamääräysten tarkistamisen yhteydessä ei ole.</p>
      <p>Aluehallintoviraston päätöksen lupamääräyksessä 11 hyväksytyn ja päätöksen liitteenä 3 olevan käyttö- ja päästötarkkailusuunnitelman mukaan tarkkailussa on käytettävä vahvistettuja standardeja. Tämä koskee myös veden kiintoaineen määritystä. Valvontaviranomaisena toimii elinkeino-, liikenne- ja ympäristökeskus. Tämän määritysmenetelmän muuttamiseen tai tarkempien määräysten antamiseen tarkkailun toteuttamisesta ei ole perusteita.</p>
      <p>
        <em>Johtopäätös</em>
      </p>
      <p>Näillä ja muutoin aluehallintoviraston päätöksestä ilmenevillä perusteilla hallinto-oikeus aluehallintoviraston soveltamien oikeusohjeiden nojalla katsoo, ettei valituksessa ole esitetty syitä aluehallintoviraston päätöksen kumoamiseen ja asian palauttamiseen uudelleen käsiteltäväksi tai aluehallintoviraston päätöksellään tarkistamien Lakiasuon ympäristöluvan lupamääräysten muuttamiseen.</p>
      <p>
        <em>Asian ovat ratkaisseet hallinto-oikeuden jäsenet Kari Hauru, Yrjänä Honkavaara ja Varpu Kujanpää. Esittelijä Maria Ingerström.</em>
      </p>
    </div>
    <div>
      <h3>Käsittely korkeimmassa hallinto-oikeudessa</h3>
      <p><em>Kymenlaakson luonnonsuojelupiiri ry</em> on valituksessaan vaatinut, että hallinto-oikeuden ja aluehallintoviraston päätökset kumotaan ja asia palautetaan uuteen valmisteluun lisäselvitysten saamiseksi.</p>
      <p>Yhdistys on perustellut vaatimustaan muun ohella seuraavasti:</p>
      <p>Turvetuotantoalueen lohko- ja suokerroskohtaiset tiedot on selvitettävä, jotta päästöt voidaan arvioida luotettavasti. Päästöissä on myös elohopeaa, joka siirtyy purkuvesistön eliöstöön. Eristysojien ojaeroosion ja ojiin kulkeutuvan turvepölyn muodostamaa kuormitusta, rankkasateiden aiheuttamia hetkellisiä kuormituspiikkejä sekä sulamislumista aiheutuvaa tulvahuippua ei ole otettu huomioon päästöissä.</p>
      <p>Kasvillisuuskentän toimivuus tulee osoittaa ennen kuin lupa voidaan myöntää. Kasvillisuuskenttien reduktiotasot vaihtelevat turvesuokohtaisesti. Huonosti toimiva kasvillisuuskenttä ei edusta parasta käyttökelpoista tekniikkaa. Ilman parantamistoimenpiteitä kasvillisuuskentän puhdistusteho heikkenee vuosittain, ja samalla turvesuon päästöt lisääntyvät edettäessä pidemmälle maatuneisiin kerroksiin. Päästöille tulee asettaa ehdottomat maksimirajat kiintoaineelle, humukselle, fosforille ja typelle kilogrammoissa.</p>
      <p>Käyttö- ja päästötarkkailusuunnitelmaa on parannettava, sillä lupapäätös ei ota huomioon menettelyä häiriötilanteissa. Esitetyn suunnitelman puitteissa päästöpiikkejä rankkasateiden tai tulvien aikana ei oteta huomioon. Suunnitelmassa ei ole myöskään määritetty mittaussyvyyksiä. Päästöjen mittaukset tulisi tehdä myös 0,4 - 1,2 mikronikoon suotimilla.</p>
      <p>Tavoitteeksi on asetettu vesien tilan parantaminen, ei pelkästään hyvän tilan säilyttäminen. Turvetuotannon purkuvedet heikentävät tilannetta, minkä ei tulisi olla mahdollista vesienhoidon ja merenhoidon järjestämisestä annetun lain, vesipolitiikan puitedirektiivin tai Kymijoen-Suomenlahden vesienhoitosuunnitelman perusteella.</p>
      <p><em>Vapo Oy</em> on valituksen johdosta antamassaan selityksessä vaatinut valituksen hylkäämistä ja viitannut asiassa aikaisemmin lausumaansa. Selvitykset lupamääräysten tarkistamiseksi ovat riittävät.</p>
      <p><em>Etelä-Suomen aluehallintovirasto</em> on antanut lausunnon valituksen johdosta.</p>
      <p><em>Kaakkois-Suomen elinkeino-, liikenne- ja ympäristökeskukselle</em> ja <em>Kouvolan kaupungin ympäristönsuojeluviranomaiselle</em> on varattu tilaisuus vastineen antamiseen valituksen johdosta.</p>
      <p><em>Kymenlaakson luonnonsuojelupiiri ry</em> on selityksen johdosta antamassaan vastaselityksessä todennut muun muassa seuraavaa:</p>
      <p>Valituksessa esille tuotuja seikkoja ei ole käsitelty lupahakemuksessa riittävästi, eikä hakija ole esittänyt riittäviä selvityksiä lupamääräysten tarkistamisen taustaksi. Ympäristöluvan tarkistamisen yhteydessä tulee antaa kuvaus ympäristöolosuhteista, niiden laadusta, ympäristökuormituksesta, ympäristövaikutuksista sekä vaikutuksista luontoon ja luonnonsuojeluarvoihin. Toiminnanharjoittajan tulee osoittaa toimivansa luvan asettamissa rajoissa.</p>
      <p>Lakiasuon toiminta on jo aiheuttanut merkittäviä päästöjä alapuoliseen vesistöön. Tietojen puuttuessa vaikutuksia ei riittävästi tunneta. Vesienhallinta vaatii myös riittävät varastoaltaat sade- ja sulamisvedelle. Vain tätä kautta alueelta voidaan poistaa vesiä kasvillisuuskentän käsittelykapasiteetin puitteissa.</p>
    </div>
    <div>
      <h3>Korkeimman hallinto-oikeuden ratkaisu</h3>
      <p>Korkein hallinto-oikeus on tutkinut asian.</p>
      <p>Lupa muutetaan määräaikaiseksi. Lupa on voimassa 31.3.2022 saakka.</p>
      <p>Lupamääräys 10 ja liitteen 3 kohta "Vesiin johdettavien päästöjen tarkkailu" muutetaan kuulumaan seuraavasti (<em>muutokset kursiivilla</em>):</p>
      <p>"10. Käyttö- ja päästötarkkailu on toteutettava aluehallintoviraston päätöksen liitteenä 3 olevan suunnitelman mukaan. <em>Lisäksi toiminnanharjoittajan on esitettävä Kaakkois-Suomen elinkeino-, liikenne- ja ympäristökeskuksen hyväksyttäväksi suunnitelma, jonka perusteella mitataan vedenlaatua luotettavasti kuormituksen selvittämiseksi ylivirtaamatilanteissa. Suunnitelma on toimitettava Kaakkois-Suomen elinkeino-, liikenne- ja ympäristökeskukselle kolmen kuukauden kuluessa tämän korkeimman hallinto-oikeuden päätöksen antamisesta.</em></p>
      <p>Tarkkailusuunnitelmaa voidaan tarkentaa Kaakkois-Suomen elinkeino-, liikenne- ja ympäristökeskuksen hyväksymällä tavalla edellyttäen, että muutokset eivät heikennä tulosten luotettavuutta tai tarkkailujen kattavuutta."</p>
      <p>- - -</p>
      <p>"Liite 3. Vesiin johdettavien päästöjen tarkkailu</p>
      <p>Vesinäytteet otetaan laskuojaan johdettavista vesistä ennen kasvillisuuskenttää ja sen jälkeen. Vesinäytteet otetaan neljä kertaa vuodessa (maalis-toukokuu, kesä-heinäkuu, syys-lokakuu ja joulu-helmikuu) kahden vuoden ajan päätöksen antamisen jälkeen ja kahden vuoden ajan ennen <em>luvan määräajan tai</em> tuotannon päättymistä sekä jälkihoidon aikana. Näytteenoton yhteydessä mitataan virtaama. Näytteistä analysoidaan kiintoaine, kemiallinen hapenkulutus, kokonaisfosfori, kokonaistyppi ja pH.</p>
      <p>Vesienkäsittelyn teho lasketaan ennen tehostettua käsittelyä ja sen jälkeen otettujen näytteiden pitoisuuksien perusteella. Päästöt lasketaan käyttäen tuotantoalueen omia pitoisuus- ja virtaamatietoja. Tarvittaessa voidaan käyttää lähellä sijaitsevan, jatkuvassa tarkkailussa ja mahdollisimman samassa tuotantovaiheessa olevan tuotantoalueen virtaamatietoja. Niinä vuosina, kun pitoisuusmittauksia ei tehdä, päästöjen laskennassa käytetään tukena lähialueen jatkuvassa tarkkailussa olevien tuotantoalueiden pitoisuuksia ennen tehostettua vesienkäsittelyä. Vesienkäsittelymenetelmän tehona käytetään tuotantoalueelta aiemmin mitattua tehoa.</p>
      <p>Päästöt lasketaan sekä brutto- että nettoarvoina. Nettopäästöt lasketaan käyttäen taustapitoisuuksina luonnontilaisen suon pitoisuuksia: kokonaisfosfori 20 µg/l, kokonaistyppi 500 µg/l ja kiintoaine 2 mg/l. COD<sub>Mn</sub> -taustapitoisuutena käytetään elinkeino-, liikenne- ja ympäristökeskuksen hyväksymää pitoisuutta."</p>
      <p>Muilta osin valitus hylätään. Hallinto-oikeuden päätöksen lopputulosta ei muilta osin muuteta.</p>
    </div>
    <div>
      <h3>Perustelut</h3>
      <p>Luvan määräaikaisuus ja liitteen 3 muutos</p>
      <p>Ympäristöluvan lupamääräysten säännönmukainen tarkistamismenettely on poistettu lainsäädännöstä 1.5.2015 voimaan tulleella ympäristönsuojelulain (527/2014) muutoksella (423/2015). Mainitun muutoslain (423/2015) voimaantulosäännöksen mukaan ennen lain voimaantuloa annetussa ympäristölupapäätöksessä määrätty lupamääräysten tarkistamista koskeva velvoite raukeaa. Valvontaviranomaisen on säännöllisessä valvonnassa arvioitava uuden lain 89 §:n (423/2015) mukaisesti tällaisen luvan muuttamisen tarve viimeistään vuoden kuluessa siitä ajankohdasta, jolloin luvan tarkistamista koskeva hakemus oli määrä jättää lupaviranomaiselle. Ennen muutoslain voimaantuloa vireille tullut lupa-asia käsitellään muutoin noudattaen ennen lain voimaantuloa voimassa olleita säännöksiä, ei kuitenkaan kumottavaa 71 §:ää.</p>
      <p>Tässä asiassa on kysymys vanhan ympäristönsuojelulain (86/2000) nojalla myönnetyn toistaiseksi voimassa olevan luvan lupamääräysten tarkistamisesta. Aluehallintovirasto oli mainitun lain nojalla tekemässään lupapäätöksessä määrännyt luvan saajan viimeistään 31.3.2022 jättämään hakemuksen lupamääräysten tarkistamiseksi. Uuden ympäristönsuojelulain muutoksen johdosta tämä lupamääräysten tarkistamista koskeva velvoite raukeaa. Muilta osin asiassa sovelletaan kuitenkin edelleen vanhan ympäristönsuojelulain säännöksiä.</p>
      <p>Vanhan ympäristönsuojelulain (86/2000) 42 §:n 1 momentin mukaan luvan myöntämisen edellytyksiä harkittaessa tulee ottaa huomioon annettavat lupamääräykset. Lupamääräykset muodostavat kokonaisuuden, jonka perusteella varmistetaan muun ohella, että luvan myöntämisen edellytykset ovat olemassa. Myös lupamääräysten tarkistamista koskevassa päätöksessä lupamääräykset on asetettava siten, että luvan myöntämisen edellytykset edelleen täyttyvät, vaikka luvan myöntämisen edellytyksiä ei muutoin arvioida siten kuin haettaessa lupaa uudelle toiminnalle.</p>
      <p>Vanhan ympäristönsuojelulain (86/2000) 52 §:n 1 momentin mukaan lupa myönnetään asian laadun mukaan toistaiseksi tai määräajaksi. Luvan voimassaoloa ja tarkistamista koskevan ympäristönsuojelulain 55 §:n 2 momentissa on säädetty, että luvan määräaikaisuutta harkittaessa on otettava huomioon vesienhoidon ja merenhoidon järjestämisestä annetun lain mukaiset vesienhoitosuunnitelmat ja merenhoitosuunnitelma sekä niiden toimenpideohjelmat. Luvan voimassaoloa koskevaan ratkaisuun vaikuttavat luvan myöntämisen edellytysten arviointi ja lupamääräysten asettaminen. Kun kysymys on vanhan ympäristönsuojelulain 55 §:n 2 momentissa tarkoitetusta lupamääräysten tarkistamisesta, tulee arvioida, onko luvan voimassaoloa koskevaa ratkaisua perusteltua muuttaa ottaen huomioon myös luvan myöntämisen edellytykset.</p>
      <p>Turvetuotantoalueilla paras käyttökelpoinen tekniikka määritellään tapauskohtaisesti ottaen huomioon tuotantoalueen erityisolosuhteet ja jäljellä oleva käyttöikä. Tässä tapauksessa turvetuotantoalueen vesienkäsittely on hakemuksen mukaan perustunut sarkaojarakenteiden, virtausta säätävien patojen, laskeutusaltaiden ja ympärivuotisen, pinta-alaltaan 2,9 hehtaarin suuruisen kasvillisuuskentän käyttöön. Hallinto-oikeus on tässä tapauksessa päätöksensä perusteluissa nimenomaan korostanut, että kasvillisuuskentän käyttöön perustuva vesienkäsittely on parhaan käyttökelpoisen tekniikan mukaista, kun otetaan huomioon seuraava lupamääräysten tarkistamiskohta 31.3.2022. Luvan tarkistamista koskevalla määräyksellä voidaan siten katsoa olleen tässä tapauksessa merkitystä arvioitaessa turvetuotantoalueen vesienkäsittelyä koskevien määräysten riittävyyttä.</p>
      <p>Lakiasuon turvetuotantoalueelta vedet johdetaan reittiä Nahkaoja-Hauhijoki-Pieni Murtonen-Suuri Murtonen-Hangasjärvi. Tarkkailutulosten perusteella Pieni Murtosen vedenlaatu on vuosina 1999 - 2011 hieman parantunut, mutta Suuri Murtosen heikentynyt. Kymijoen-Suomenlahden vesienhoitoalueen vesienhoitosuunnitelmassa tavoitteeksi on Murtosen osalta asetettu hyvä ekologinen tila vuoteen 2015 mennessä. Vesienhoitosuunnitelmassa on korostettu tarvetta tehostaa turvetuotantoalueiden vesiensuojelua ympäristölupien tarkistamisen yhteydessä.</p>
      <p>Kun otetaan huomioon hallinto-oikeuden päätöksen perustelut, edellä mainittu ympäristönsuojelulain 55 §:n 2 momentti ja asiassa saatu selvitys, ei luvan myöntämiselle toistaiseksi voimassa olevana ole edellytyksiä. Vesienhoidon ja merenhoidon järjestämisestä annetun lain mukaiset vesienhoitosuunnitelmat ja merenhoitosuunnitelmat tarkistetaan lain mukaan kuuden vuoden välein eli seuraavan kerran vuonna 2015 ja edelleen 2021. Aluehallintoviraston päätöksessä asetettu luvan tarkistamisajankohta 31.3.2022 mahdollistaa edellä mainittujen suunnitelmien tarkistamisen huomioon ottamisen.</p>
      <p>Lupa on näin ollen muutettava määräaikaiseksi siten, että se on voimassa 31.3.2022 saakka. Luvanhaltija voi ennen luvan määräajan päättymistä hakea uutta ympäristölupaa turvetuotannon jatkamiseksi alueella.</p>
      <p>Liitteeseen 3 on tehtävä luvan määräaikaiseksi muuttamisesta seuraava tekninen tarkistus.</p>
      <p>
        <em>Lupamääräyksen 10 muutos</em>
      </p>
      <p>Ympäristönsuojelulain (86/2000) 5 §:n 1 momentin mukaan toiminnanharjoittajan on oltava riittävästi selvillä toimintansa ympäristövaikutuksista, ympäristöriskeistä ja haitallisten vaikutusten vähentämismahdollisuuksista (<em>selvilläolovelvollisuus</em>).</p>
      <p>Ympäristönsuojelulain (86/2000) 46 §:n 1 momentin mukaan luvassa on annettava tarpeelliset määräykset toiminnan käyttötarkkailusta sekä päästöjen, toiminnan vaikutusten ja toiminnan lopettamisen jälkeisen ympäristön tilan tarkkailusta. Tarkkailun toteuttamiseksi luvassa on määrättävä mittausmenetelmistä ja mittausten tiheydestä. Luvassa on myös määrättävä siitä, miten seurannan ja tarkkailun tulokset arvioidaan ja miten tulokset toimitetaan valvontaviranomaiselle. Toiminnanharjoittaja voidaan myös määrätä antamaan valvontaa varten muita tarpeellisia tietoja.</p>
      <p>Oikeudellisesti sitomattoman, mutta selvitysaineistoa sisältävän Turvetuotannon ympäristönsuojeluohjeen (Ympäristöhallinnon ohjeita 2/2013) mukaan merkittävä osa turvetuotantoalueiden vesistöpäästöistä muodostuu ylivirtaamatilanteissa, jolloin liikkeellä ovat suurimmat ainemäärät ja jolloin myös vesienkäsittelyrakenteiden puhdistustehokkuus usein heikkenee. Valittajan asiassa esittämään selvitykseen sisältyvät päätelmät ovat saman suuntaisia mainitussa ohjeessa esitetyn selvityksen kanssa.</p>
      <p>Turvetuotannosta aiheutuvan kokonaiskuormituksen arvioimiseksi on tärkeää saada tietoa myös ylivirtaamatilanteiden aikana vesistöön pääsevästä kuormituksesta. Lupamääräyksen 3 noudattamisen varmistamiseksi ja kun otetaan huomioon ympäristönsuojelulain (86/2000) 5 §:n 1 momentti ja 46 §:n 1 momentti, lupamääräyksiä 3 ja 12 on muutettava edellä ratkaisuosasta ilmenevästi.</p>
      <p>Tarkkailusuunnitelmaa laadittaessa ja hyväksyttäessä on erityisesti otettava huomioon, että tarkkailulla saadaan selville todellinen vesistöön kohdistuva kuormitus tilanteissa, joissa virtaama on poikkeuksellisen suuri. Kuormituksen luotettavaksi selvittämiseksi riittävänä on pidettävä joitakin kertoja toistettavaa näytteenottoa, jonka perusteella virtaamatietojen avulla voidaan ilmoittaa kokonaiskuormitus ja verrata sitä asetettuihin puhdistusvaatimuksiin. Riittävä näytteidenottomäärä esitetään edellä mainitussa suunnitelmassa, jonka elinkeino-, liikenne- ja ympäristökeskus hyväksyy.</p>
      <p>
        <em>Täydentävät perustelut ja lopputulos muilta osin</em>
      </p>
      <p>Kun otetaan muutoin huomioon edellä ilmenevät hallinto-oikeuden päätöksen perustelut, niissä viitatut aluehallintoviraston päätöksen perustelut ja perusteluissa mainitut oikeusohjeet sekä korkeimmassa hallinto-oikeudessa esitetyt vaatimukset ja asiassa saatu selvitys, hallinto-oikeuden päätöksen lopputuloksen muuttamiseen ei muilta osin ole perusteita.</p>
      <p>Asian ovat ratkaisseet presidentti Pekka Vihervuori ja hallintoneuvokset Kari Kuusiniemi, Hannu Ranta, Mika Seppälä ja Janne Aer sekä ympäristöasiantuntijaneuvokset Janne Hukkinen ja Harri Koivusalo. Asian esittelijä Tuire Taina.</p>
    </div>
  </finlex:content>
</finlex:document>
