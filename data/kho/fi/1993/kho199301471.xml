<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml" apvm="19930415">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>199301471</dcterms:identifier>
  <finlex:ecliIdentifier>ECLI:FI:KHO:1993:A16</finlex:ecliIdentifier>
  <dcterms:title>15.4.1993/1471 KHO:1993-A-16</dcterms:title>
  <dcterms:description>
    <p>
      <span>Kunnallisasia</span>
      <span>Viranhaltijat</span>
      <span>Virkasääntö</span>
      <span>Lomauttaminen</span>
    </p>
  </dcterms:description>
  <finlex:registerNumber>5862/1/92</finlex:registerNumber>
  <dcterms:issued>1993-04-15</dcterms:issued>
  <finlex:fileCopyNumber>1471</finlex:fileCopyNumber>
  <sysluok>
    <snro>1.02.06.01.04</snro>
  </sysluok>
  <dcterms:abstract>
    <p>Kaupunginvaltuusto lisäsi 17.2.1992 virkasääntöön lomauttamista koskevan pykälän, jonka mukaan viranhaltija voitiin virkasuhteen kestäessä määrätä lomautettavaksi määräajaksi tai toistaiseksi virkasuhteeseen liittyvien tehtävien olennaisen vähentymisen, taloudellisten tai muiden erittäin painavien syiden vuoksi. Lomautuksen aikana virantoimitus ja palkanmaksu keskeytyivät virkasuhteen pysyessä muutoin voimassa. Ilmoitus lomautuksesta tuli antaa viranhaltijalle henkilökohtaisesti vähintään 1 kk ennen lomautuksen alkamista. Virkasäännön muutos määrättiin tulemaan voimaan 18.2.1992.</p>
    <p>Kun otettiin huomioon kunnallislain 75 §:n 1 ja 2 momentti sekä kunnallisen virkaehtosopimuslain 2 §, kunnan viranhaltijoiden lomauttamisesta voitiin ottaa määräyksiä virkasääntöön.</p>
    <p>Kunnallislain 75 §:n 1 momentista ja kunnallisen virkaehtosopimuslain 2 §:n 1 ja 4 momentista ilmeni, että virkasäännön määräykset olivat toissijaisia virkaehtosopimusten määräyksiin verrattuina. Virkasäännön määräyksiä lomauttamisesta ei siten saanut soveltaa, jos ne olivat ristiriidassa pätevien virkaehtosopimusmääräysten kanssa. Se, syrjäytyikö jokin virkasäännön määräys kulloisenkin virkaehtosopimuksen vastaisena, oli kuitenkin ratkaistava soveltamistilanteessa. Vaikka virkasäännön määräys oli ristiriidassa jonkin sitä hyväksyttäessä voimassa olleen virkaehtosopimusmääräyksen kanssa, ei valtuuston päätöstä virkasäännön määräysten hyväksymisestä voitu tällä perusteella kumota lainvastaisena.</p>
    <p>Kunnan yksipuolisesti antamalla virkasäännöllä määrättiin kunnan ja viranhaltijan välisen kaksipuolisen oikeussuhteen ehdoista. Virkasäännön muutos, jolla mm. vähennettiin viranhaltijoiden taloudellisia etuja, oli tarkoitettu sovellettavaksi myös sitä hyväksyttäessä kaupungin palveluksessa olleisiin viranhaltijoihin. Kaupungilla oli voimassa olevan virkasäännön mukaan oikeus irtisanoa viranhaltija määrätyillä edellytyksillä. Nämä irtisanomisen edellytykset huomioon ottaen virkasäännön muutoksella oli voitu sallia viranhaltijoiden lomauttaminen virkasääntöön lisättyyn pykälään sisältyvillä edellytyksillä.</p>
    <p>Virkasäännön muutos oli määrätty tulemaan voimaan 18.2.1992 ja lomautusilmoitusaika oli vähintään 1 kk. Irtisanoessaan viranhaltijan kaupungin tuli kuitenkin virkasäännön mukaan noudattaa enimmillään 6 kk:n pituista irtisanomisaikaa. Virkasäännön muutokseen ei saanut sisällyttää mahdollisuutta kaupungin palveluksessa muutoksen voimaan tullessa olleen viranhaltijan lomauttamiseen, joka alkoi aikaisemmin kuin häneen sovellettavan irtisanomisajan kuluttua muutoksen voimaantulosta. Näin ollen kaupunginvaltuuston päätös oli lainvastainen. perusteluista 4-1.</p>
    <p>Äänestys</p>
  </dcterms:abstract>
  <p>KunL 75 § 1 mom</p>
  <p>KunL 75 § 2 mom</p>
  <p>Kunnallinen virkaehtosopimusL 2 §</p>
  <p>Vantaan_kaupungin_virkasääntö_12_§</p>
  <p>Vantaan_kaupungin_virkasääntö_13_§</p>
</finlex:document>
