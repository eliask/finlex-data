<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200303377</dcterms:identifier>
  <finlex:ecliIdentifier>ECLI:FI:KHO:2003:96</finlex:ecliIdentifier>
  <dcterms:title>29.12.2003/3377 KHO:2003:96</dcterms:title>
  <dcterms:description>
    <p>
      <span>Ulkomaalainen</span>
      <span>Käännyttäminen</span>
      <span>Oleskelulupa</span>
      <span>Asian palauttaminen uudelleen käsiteltäväksi</span>
    </p>
  </dcterms:description>
  <finlex:registerNumber>3/3/03</finlex:registerNumber>
  <dcterms:issued>2003-12-29</dcterms:issued>
  <finlex:fileCopyNumber>3377</finlex:fileCopyNumber>
  <dcterms:abstract>
    <p>Ulkomaalaisviraston hylättyä ulkomaalaisen turvapaikkaa ja oleskelulupaa koskevan hakemuksen muun ohella ulkomaalaislain 20 §:n 1 momentin nojalla hallinto-oikeuden ei olisi tullut kumotessaan ulkomaalaisen käännyttämisen jättää palauttamatta asiaa oleskeluluvan osalta Ulkomaalaisvirastolle uudelleen käsiteltäväksi.</p>
    <p>Ulkomaalaislaki 20 § 1 mom., 37 § 2 mom. ja 38 § 1 mom.</p>
  </dcterms:abstract>
  <finlex:content id="r200303377.kho">
    <div>
      <p>Asian aikaisempi käsittely</p>
      <p><em>Ulkomaalaisvirasto</em> on 20.5.2002 tekemällään päätöksellä hylännyt A:n turvapaikkaa ja oleskelulupaa koskevan hakemuksen ilmeisen perusteettomana sekä määrännyt hänet käännytettäväksi kotimaahansa. Ulkomaalaisvirasto on muun ohella katsonut, ettei A ollut esittänyt ulkomaalaislain 20 §:ssä tarkoitettuja perusteita oleskeluluvan myöntämiseen eikä oleskeluluvan epäämistä voitu pitää ilmeisen kohtuuttomana, koska hän voi saada tarvitsemansa hoidon omassa kulttuuriympäristössään kotimaassaan. Samalla Ulkomaalaisvirasto on määrännyt A:n kahden vuoden maahantulokieltoon. Kielto saapua maahan ilman erityistä lupaa koskee myös saapumista muuhun Schengen-valtioon.</p>
      <p>Helsingin hallinto-oikeuden ratkaisu</p>
      <p>Hallinto-oikeus on 26.11.2003 antamallaan päätöksellä hylännyt A:n tekemän valituksen turvapaikan ja suojelun tarpeen perusteella myönnettävän oleskeluluvan osalta, joista enää ei ole kysymys, mutta käännyttämisen osalta hallinto-oikeus on kumonnut Ulkomaalaisviraston päätöksen.</p>
      <p>
        <em>Perustelut:</em>
      </p>
      <p>Käännyttämisen osalta hallinto-oikeus on katsonut, ettei A:n terveydentilaa koskevien lausuntojen ja selvitysten perusteella häntä voitu sillä hetkellä käännyttää.</p>
      <p>Käsittely korkeimmassa hallinto-oikeudessa</p>
      <p>
        <em>Vaatimukset korkeimmassa hallinto-oikeudessa:</em>
      </p>
      <p><em>A</em> on pyytänyt lupaa valittaa Helsingin hallinto-oikeuden päätöksestä siltä osin kun siinä ei ole lausuttu mitään enempää jatkotoimien tai oleskeluluvan suhteen terveydellisistä syistä tapahtuneen käännyttämismääräyksen kumoamisen yhteydessä. Vastaavasta kysymyksestä ei ole ennestään korkeimman hallinto-oikeuden kannanottoa, joten lain soveltamisen kannalta muissa samanlaisissa tapauksissa ja oikeuskäytännön yhtenäisyyden vuoksi on tärkeää saattaa asia korkeimman hallinto-oikeuden ratkaistavaksi.</p>
      <p>Valituksessaan A on katsonut, ettei hallinto-oikeus ole voinut määrätä käännyttämistä kumottavaksi ilman, että se samalla lausuu asian palauttamisesta Ulkomaalaisvirastolle oleskelulupa-asian käsittelemistä varten taikka itse määrää kumoamispäätöksensä johdosta oleskelulupa-asiasta.</p>
      <p><em>Ulkomaalaisvirasto</em> on antanut valituslupahakemuksen johdosta lausunnon ja <em>A</em> lausunnon johdosta vastaselityksensä.</p>
      <p>Korkeimman hallinto-oikeuden ratkaisu</p>
      <p>Valituslupa myönnetään ja valitus tutkitaan käännyttämisen ja oleskeluluvan osalta. Hallinto-oikeuden päätöksen lopputulosta ei ole syytä muuttaa muutoin kuin että asia palautetaan Ulkomaalaisvirastolle käsiteltäväksi oleskeluluvan osalta.</p>
      <p>
        <em>Perustelut:</em>
      </p>
      <p>Ulkomaalaislain 38 §:n 1 momentin mukaan käännyttämistä harkittaessa on otettava huomioon kaikki asiaan vaikuttavat seikat ja olosuhteet kokonaisuudessaan.</p>
      <p>Ulkomaalaislain 37 §:n 2 momentin mukaan käännyttää voidaan ulkomaalainen, jonka oleskelun jatkaminen maassa edellyttäisi oleskelulupaa mutta jolle sitä ei ole myönnetty.</p>
      <p>Ulkomaalaisvirasto on asiaa käsitellessään katsonut, ettei A ollut esittänyt ulkomaalaislain 20 §:n 1 momentissa tarkoitettuja perusteita oleskeluluvan myöntämiseksi ja ettei oleskeluluvan epäämistä voitu pitää ilmeisen kohtuuttomana. Ulkomaalaisvirastolle esitetyn lääkärinlausunnon mukaan psykoterapian antaminen on mahdotonta A:n puutteellisen kielitaidon vuoksi. Ulkomaalaisvirasto on katsonut, että hän voi saada tarvitsemansa hoidon omassa kulttuuriympäristössään ja että A voidaan käännyttää kotimaahansa.</p>
      <p>Hallinto-oikeudessa A on esittänyt kolme lääkärintodistusta ja muun ohella vaatinut, ettei häntä tule käännyttää ja että käännyttämisestä arvioitaessa on virheellistä lähteä siitä, että hän voisi saada hoitoa tilanteeseensa kotimaassaan.</p>
      <p>Hallinto-oikeus on A:n terveydentilaa koskevien lausuntojen ja selvitysten perusteella kumonnut Ulkomaalaisviraston päätöksen käännyttämisen osalta, mutta ei ole päätöksessään ottanut kantaa oleskeluluvan myöntämisen edellytyksiin taikka palauttanut asiaa Ulkomaalaisvirastolle oleskeluluvan edellytysten harkitsemiseksi.</p>
      <p>Edellä kerrotun johdosta A on hallinto-oikeuden päätöksen jälkeen tilanteessa, jossa hän oleskelee maassa oikeuden kumoaman käännytyspäätöksen jälkeen ilman oleskelulupaa, mikä ulkomaalaislain 37 §:n 2 momentin mukaan luo perusteen käännyttää hänet maasta. Ulkomaalaisvirasto ei myöskään voi myöntää A:lle oleskelulupaa viran puolesta ilman erillistä hakemusta. Hallinto-oikeuden olisi kumotessaan käännyttämisen tullut palauttaa asia Ulkomaalaisvirastolle ulkomaalaislain 20 §:n 1 momentin 3 kohdassa tarkoitetun oleskeluluvan käsittelemiseksi.</p>
      <p>Asian ovat ratkaisseet hallintoneuvokset Ilmari Ojanen, Pirkko Ignatius, Pirkko Lundell, Marita Liljeström ja Heikki Jukarainen. Asian esittelijä Kai Träskelin.</p>
    </div>
  </finlex:content>
</finlex:document>
