<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200300294</dcterms:identifier>
  <finlex:ecliIdentifier>ECLI:FI:KHO:2003:T294</finlex:ecliIdentifier>
  <dcterms:title>11.02.2003/294</dcterms:title>
  <dcterms:description>
    <p>
      <span>Ympäristölupa</span>
      <span>Polttonesteiden jakeluasema</span>
      <span>Toiminnan olennainen muuttaminen</span>
      <span>Luvan tarve</span>
      <span>Pohjavesien suojelu</span>
      <span>Pohjaveden pilaamiskielto</span>
      <span>Luvan edellytykset</span>
      <span>Paras käyttökelpoinen tekniikka (BAT)</span>
      <span>Maaperän suojelu</span>
      <span>Luottamuksen suoja</span>
    </p>
  </dcterms:description>
  <finlex:registerNumber>3281/3/01</finlex:registerNumber>
  <dcterms:issued>2003-02-11</dcterms:issued>
  <finlex:fileCopyNumber>294</finlex:fileCopyNumber>
  <dcterms:abstract>
    <p><em> N:n ympäristölautakunta </em> oli myöntänyt yhtiölle päätöksestään ilmenevin lupamääräyksin, muun muassa siten, että toiminta täytti voimassa olevien säädösten ja standardien (KTMp 415/98 ja SFS 3352) vaatimukset, ympäristönsuojelulain (86/2000) mukaisen toistaiseksi voimassa olevan ympäristöluvan voimassa olevassa asemakaavassa huoltoasemarakennusten korttelialueella entuudestaan sijainneen polttonesteiden jakeluaseman toiminnan olennaista muuttamista varten. Jakeluasema sijaitsi  vedenhankinnan kannalta tärkeällä pohjavesialueella (I luokka) kunnan pohjavesialueiden suojelusuunnitelmassa esitetyllä N:n kunnan L:n pohjavedenottamon suoja-alueella. Haetun muutoksen seurauksena jakeluaseman polttonesteiden varastointitilavuus laajeni entisestä 74 m<y>3</y>:stä 120 m<y>3</y>:iin, kun kiinteistölle asennettiin kaksi uutta maanalaista hälyttimin varustettua kaksoisvaippapolttonestesäiliötä. Samalla uusien säiliöiden asennuksen yhteydessä kiinteistöltä poistettiin entiset yksivaippasäiliöt (74 kuutiometriä) ja saastunutta maa-ainesta. Uudet säiliöt asennettiin 1,5 mm:n HDPE-muovikalvosta tehtyyn altaaseen, jonka päällä oli myös vastaava muovikalvo pihapäällysteen ja hiekkakerroksen alla sade- ja sulamisvesien altaaseen pääsyn estämiseksi. Polttoaineputkistona käytettiin 2-kerrosputkea, jotka asennettiin tarkoitusta varten valmistettuun suojaputkeen.</p>
    <p>Lautakunta oli perustellut lupapäätöstään viittaamalla jakeluasematoiminnan muutoksen yhteydessä toteutettaviin ympäristöriskejä vähentäviin toimenpiteisiin, kuten vanhojen polttoainesäiliöiden vaihtoon kaksoisvaippasäiliöiksi, täyttö- ja jakeluputkistojen uusimiseen suojaputkeen sijoitettuihin 2-kerrosputkiin sekä öljytuotteita läpäisemättömän muovin asentamiseen jakelu- ja täyttöalueelle ja tämän alueen pintavesien hallittuun pois johtamiseen. Säiliötilavuuden lisääminen vähensi myös kiinteistölle tulevia polttoainetoimituskertoja vähentäen samalla kuljetustenkin aiheuttamaa ympäristöriskiä nykyisestä.</p>
    <p><em> Vaasan hallinto-oikeus, </em> selventäen ympäristölautakunnan päätöstä lisäämällä erilliseksi lupamääräykseksi yhtiön jo hakemuksessaan esittämät ja ympäristölautakunnan päätöksessä edellä toistetut huoltoasematoiminnan muuttamisen tekniset ratkaisut, oli muutoin hylännyt <em> H:n alueellisen ympäristökeskuksen </em> lautakunnan päätöksestä tekemän valituksen, jossa ympäristökeskus oli vaatinut lautakunnan lupapäätöksen kumoamista ja yhtiön lupahakemuksen hylkäämistä lupaedellytysten puuttuessa.</p>
    <p><em> H:n ympäristökeskus </em> oli vaatinut hallinto-oikeuden ja ympäristölautakunnan päätösten kumoamista ja yhtiön lupahakemuksen hylkäämistä ympäristönsuojelulain 8 §:n ja 6 §:n vastaisena. Ympäristönsuojelulain 8 §:n, joka kieltää vaarantamisenkin, ensisijainen tavoite on kokonaan ennalta ehkäistä haitalliset ympäristövaikutukset. Hallinto-oikeuden päätöksen mukaisilla rakenteellisilla toimenpiteillä, jotka kohdistuvat pelkästään putkistoihin, säiliöihin tai mittarikenttään ja siten kattavat vain osan laitoskokonaisuuteen liittyvistä riskikohteista, ei voitu poistaa olemassa olevia pohjavesiin kohdistuvia riskejä. Suojaustoimet eivät sinänsä myöskään edes edustaneet BAT-tekniikkaa. Merkittävä osa laitoskokonaisuuteen kuuluvasta onnettomuusriskistä sisältyi polttoaineiden kuljetukseen ja purkamiseen. Pohjaveden pilaantumisriski pitää pystyä kokonaan poistamaan ennen kuin lupaedellytykset ovat olemassa. Poikkeuksellisten päästöjen riskiä ei käsillä olevassa tapauksessa voida tehokkaidenkaan suojatoimien avulla kokonaan sulkea pois. Tapauskohtaisen arvioinnin tuloksena ympäristönsuojelulain mukaiset lupaedellytykset eivät käsillä olevassa tapauksessa täyty. Myös ympäristönsuojelulain 6 §:ssä säädetty sijoituspaikan soveltuvuus on erityisesti otettava juuri polttonesteiden jakeluasemia koskevassa lupaharkinnassa huomioon. Jakeluasemat ryhmänä kuuluvat myös niihin harvoihin olemassaoleviin riskitoimintoihin, jotka ilman kohtuuttomia kustannuksia pystytään siirtämään paikasta toiseen. Lähtökohtana on pidettävä, että jo olemassaolevat ja uudet jakeluasemat aiheuttavat pohjaveden laadulle samantasoisen riskin. Vanhojen jakeluasemien riski voi olla jopa suurempikin siksi, että niiden maaperä voi olla vuosien varrella jo pilaantunut. Alueella entuudestaan harjoitettu jo vakiintunut toiminta ei anna oikeutta ympäristön vaarantamiseen/pilaamiseen sen enempää kuin uusi/uudistettukaan toiminta. Nyt kysymyksessä olevan jakeluaseman muutoksen luonteesta (asema rakennetaan uudelleen perustuksia myöten) johtuen muutosta voidaan perustellusti pitää kokonaan uuden aseman rakentamiseen verrattavana.</p>
    <p><em> N:n ympäristölautakunta </em> oli selityksessään lupapäätöksensä perusteluihin viitaten esittänyt valitusta hylättäväksi ja muun ohella lausunut, ettei ympäristönsuojelulain perusteella jo olemassa olevaa toimintaa voida rinnastaa täysin uuteen toimintaan. Huoltoasemaa ei edes rakenneta kokonaan uudelleen. Toiminnan siirtämisestä toiseen paikkaan aiheutuisi kohtuuttomat kustannukset yhtiölle. Jakeluasemalla on BAT-tekniikka, ja ympäristökeskuksen olisi pitänyt jo etukäteen ilmoittaa yhtiölle ja lautakunnalle, minkälaisia suojaustoimenpiteitä ympäristökeskus tulee toiminnanharjoittajalta BAT-periaatteen nojalla vaatimaan. Pohjaveden virtausnopeutta huoltoasemakiinteistöltä L:n vedenottamolle ei myöskään tiedetä.</p>
    <p><em> Yhtiö </em> oli selityksessään vaatinut valituksen hylkäämistä ja kyseenalaistanut myös  ympäristöluvan tarpeen. Jakeluasematoiminta oli asemakaavan mukaista. Luvan epääminen olisi myös vastoin luottamuksen suojan periaatetta.</p>
    <p><em> Ympäristökeskus </em> oli vastaselityksessään todennut lupapäätöksen mukaisen tekniikan riittävän harjoitettaessa polttonesteiden jakelutoimintaa ainoastaan luokiteltujen pohjavesialueiden ulkopuolella. Mikäli polttonesteiden jakeluasema jouduttaisiin pakottavista syistä, joita nyt kysymyksessä olevassa tapauksessa ei ympäristökeskuksen käsityksen mukaan ollut, silti sijoittamaan tärkeälle pohjavesialueelle, ympäristökeskus oli tuonut esille eräitä vastaselityksessään lähemmin mainittuja jakeluaseman suojaus- ja varustelutasoa nostamiseen liittyviä keinoja perinteisen, mutta liian haavoittuvan ja yksipuolisen muovikalvon asentamiseen perustuvan suojauksen sijasta.</p>
    <p><em> Korkein hallinto-oikeus </em> kumosi hallinto-oikeuden ja ympäristölautakunnan päätökset ja palautti asian lautakunnalle uudelleen käsiteltäväksi.</p>
    <p>Perusteluissaan korkein hallinto-oikeus ensin viittasi ympäristönsuojelulain 28 §:n 3 momenttiin sekä hallituksen esitykseen ympäristö- ja vesilainsäädännön uudistamiseksi (HE 84/1999 vp s. 57) ympäristösuojelulain 28 §:n yksityiskohtaisissa perusteluissa muun ohella lausuttuun: "Laitoksen aiheuttama onnettomuusriski voi lisääntyä jonkin toiminnallisen muutoksen vuoksi. Olennaisena muutoksena voitaisiin tällöin pitää esimerkiksi varastoinnin olennaista lisääntymistä, prosessin muuttumista onnettomuusherkäksi tai käytettyjen kemikaalien muuttamista, vaikka toiminnan päästöt eivät suoranaisesti lisääntyisi. Pilaantumisen vaaraa aiheuttava riskikokonaisuuden muutos voisi synnyttää näin luvan tarpeen."</p>
    <p>Korkein hallinto-oikeus lausui edelleen, että jakeluasematoimintaa oli voitu tähän asti, ennen yhtiön nyt aikomia muutoksia, terveydensuojelulain (763/1994) 62 §:n 2 momentti huomioon ottaen harjoittaa alueella ilman ympäristölupamenettelylain (735/1991) mukaista ympäristölupaa, koska huoltoasemakiinteistö oli terveydenhoitolain (469/1965) 26 §:n 2 momentissa tarkoitetulla tavalla ollut rakennuskaavassa nimenomaan varattu huoltoasematarkoituksiin. Yhtiön aikomien muutostoimien seurauksena jakeluaseman polttonesteiden säiliötilavuuden kasvaessa yli 50 prosentilla ja samalla polttonesteiden varastointimahdollisuuden vastaavalla tavalla kasvaessa myös jakeluaseman toiminnasta aiheutuva riski maaperän ja pohjaveden saastumiseen lisääntyi hakemuksen mukaisen tekniikan käyttöön ottamisesta huolimatta, ellei jakeluasemalla ryhdytty erityisiin toimenpiteisiin päästöjen estämiseksi. Koska kysymyksessä oleva hanke siten merkitsi pilaantumisen vaaraa aiheuttavan riskikokonaisuuden muutosta, sitä oli pidettävä ympäristönsuojelulain 28 §:n 3 momentissa tarkoitettuna jakeluasematoiminnan olennaisena muuttamisena, joka edellytti ympäristölupaa. Yhtiölle oli tällöin samalla syntynyt, ottaen huomioon ympäristönsuojelulainsäädännön voimaanpanosta annetun lain 5 §:n 2 momentti, velvollisuus hakea ympäristölupaa alueella vuodesta 1965 lähtien harjoittamaansa koko  toimintaa varten.</p>
    <p>Asiakirjoista ilmeni, että jakeluasema oli siis toiminut alueella jo vuodesta 1965 nimenomaan siihen tarkoitukseen kaavoitetulla alueella. Selvitystä siitä, että kaavoituksen yhteydessä olisi tarkasteltu jakeluasemasta pohjavedelle aiheutuvia riskejä, ei kuitenkaan ollut esitetty. Nyt oli tarkoitus parantaa jakeluaseman suojaus- ja varustetasoa uudistamalla asema. Uusi tekniikka oli paljon vanhaa tehokkaampaa maaperän ja pohjaveden suojelun kannalta. Siten jakeluaseman säiliöiden, putkistojen ja muiden rakenteiden toteutettavat muutokset vaikuttaisivat päästöjä ja niiden vaikutuksia vähentävästi. Vaikka jakeluaseman säiliötilavuus ja siten varastointimahdollisuudet hakemuksen mukaan kasvoivatkin yli 50 prosentilla, ei jakeluasemalla käsiteltävän polttoaineen määrä silti välttämättä kasvanut yhtä paljon.</p>
    <p>Asiakirjoista ilmeni toisaalta, että vasta nyt ensi kertaa arvioitiin ja oli mahdollista arvioida hankkeen ympäristövaikutuksia maaperän ja pohjaveden pilaantumisen kannalta ympäristölupaharkinnan koskiessa ympäristönsuojelulainsäädännön voimaanpanosta annetun lain 5 §:n 2 momentin mukaisesti jakeluaseman koko toimintaa. Ympäristölupaharkinnan kannalta hanke oli siten verrattavissa uuteen hankkeeseen.</p>
    <p>Sijoituspaikka I luokan pohjavesialueella oli joka tapauksessa ympäristönsuojelulain 6 §:n ja  42 §:n 2 momentin säännökset huomioon ottaen huono. Muita mahdollisia sijoituspaikkoja oli asiassa saatu selvitys huomioon ottaen vielä tarpeen selvittää.</p>
    <p>Kun otettiin huomioon ympäristönsuojelulain 42 §:n 1 momentin 3 kohta, oli ympäristönsuojelulain 8 §:ssä tarkoitettu pohjaveden pilaamiskiellon vastainen seuraus aina ympäristöluvan myöntämisen ehdoton este. Viimeksi mainitun pykälän yksityiskohtaisissa perusteluissa (HE 84/1999 vp s. 45) oli lausuttu muun ohella seuraavaa: "Pykälässä tarkoitettu pohjaveden pilaamiskieltosäännös vastaisi vesilain l luvun 22 §:ää. Pohjaveden pilaamiskielto sisältää nykyiselläänkin vaaran aiheuttamisen kiellon, eikä pilaamiskiellon vastaiselta toiminnalta edellytettäisi jatkossakaan konkreettisen pilaantumisen aiheutumista." Ympäristönsuojelulain 43 §:n 3 momentin mukaan päästöjen ehkäisemistä ja rajoittamista koskevien lupamääräysten tuli muun ohella perustua parhaaseen käyttökelpoiseen tekniikkaan, josta säädetään lain 4 §:n 1 momentin 3 kohdassa sekä 3 §:n 1 momentin 4 kohdassa ja 2 momentissa. Parhaan käyttökelpoisen tekniikan noudattaminen ei kuitenkaan ollut peruste poiketa ympäristöluvan edellytyksiä koskevista säännöksistä eikä siten myöskään ympäristönsuojelulain 8 §:n vaatimuksista. Edellä pohjaveden pilaantumisesta sanottu koski vastaavasti myös ympäristönsuojelulain 7 §:ssä tarkoitettua maaperän pilaantumista.</p>
    <p>Jakeluasema sijaitsi I luokan pohjavesialueella paikassa, jossa pohjavesi virtaa nopeasti kohti  pohjavedenottamoa. Tällaisissa pohjaveden virtausoloissa jakeluasematoiminnasta mahdollisesti aiheutuneissa pilaantumistapauksissa pohjaveteen liuenneet haitta-aineetkin virtasivat nopeasti kohti pohjavedenottamoa. Saatu selvitys ei riittävästi osoittanut, että yhtiön hakemukseen sisältyvillä toimenpiteillä ja ympäristölautakunnan päätöksen mukaisilla lupamääräyksillä olisi mahdollista estää jakeluasematoiminnasta hakemuksen mukaisessa paikassa aiheutuva pohjaveden pilaantumisriski siten, että ympäristölupa olisi myönnettävissä. Tämän vuoksi hallinto-oikeuden ja ympäristölautakunnan päätökset oli kumottava ja asia palautettava lupaviranomaiselle uudelleen käsiteltäväksi.</p>
    <p>Ennen lupa-asian ratkaisemista ympäristölautakunnan oli tarvittavaa asiantuntemusta käyttäen muun ohella selvitettävä, oliko ympäristönsuojelulain 8 §:ssä kielletty pohjaveden pilaantuminen mahdollista estää jakeluaseman suojaus- ja varustelutasoa nostamalla. Tällaisina keinoina ympäristökeskus oli korkeimmassa hallinto-oikeudessa tuonut vastaselityksessään esille monikerroksellisen suojaustekniikan (tiivis ja riittävän paksu luonnongeologinen este eli sopivista maalajeista muodostuva tai rakennettava suojakerros, lisäksi keinotekoisia eristekerroksia ja niitä täydentäviä kuivatus- ja tarkkailukerroksia) käyttömahdollisuuden jakeluaseman pohjarakenteen tiiviyden varmistamisessa sekä maanalaisten varastosäiliöiden ja putkistojen sellaiset rakenteet, että niiden jatkuvatoiminen tarkkailu on mahdollista.</p>
    <p>Luvan tarve: Ympäristönsuojelulain (86/2000) 28 §:n 3 momentti,  ympäristönsuojelulainsäädännön voimaanpanosta annetun lain (113/2000) 5 §:n 2 momentti, terveydensuojelulain (763/1994) 62 §:n 2 momentti ja terveydenhoitolain (469/1965) 26 §:n 2 momentti;</p>
    <p>Lupaedellytykset: Ympäristönsuojelulain 6, 7 ja 8 §, 42 §:n 2 momentin 3 kohta, 43 §:n 3 momentti, 4 §:n 1 momentin 3 kohta ja 3 §:n 1 momentin 4 kohta.</p>
  </dcterms:abstract>
</finlex:document>
