<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200301541</dcterms:identifier>
  <finlex:ecliIdentifier>ECLI:FI:KHO:2003:T1541</finlex:ecliIdentifier>
  <dcterms:title>25.06.2003/1541</dcterms:title>
  <dcterms:description>
    <p>
      <span>Maa-aineslaki</span>
      <span>Ottamislupa</span>
      <span>Edellytykset</span>
      <span>Luonnonsuojelulaki</span>
      <span>Eläinlaji</span>
      <span>Liito-orava</span>
      <span>Lajiensuojelu</span>
      <span>Lisääntymis- ja levähdyspaikka</span>
      <span>Hävittämis- ja heikentämiskielto</span>
    </p>
  </dcterms:description>
  <finlex:registerNumber>2124/3/00</finlex:registerNumber>
  <dcterms:issued>2003-06-25</dcterms:issued>
  <finlex:fileCopyNumber>1541</finlex:fileCopyNumber>
  <dcterms:abstract>
    <p><em> F:n ympäristölautakunta </em> oli 16.6.1998 antamallaan päätöksellä myöntänyt <em> X Oy:lle </em> maa-aineslain mukaisen luvan ottaa kalliokiviaineksia yhteensä 130 000 kuutiometriä F:n kaupungin L:n kylässä sijaitsevaan K:n tilaan RN:o 20:1 kuuluvalta noin 2,3 hehtaarin suuruiselta ottamisalueelta. Päätökseen liitettyjen lupamääräysten mukaan:</p>
    <p>- ennen ottamistoiminnan aloittamista luvanhaltijan oli varmistettava, ettei ottamisalueella ollut liito-oravan pesäpuuta tai  -puita; jos ottamisalueella oli liito-oravan pesäpuu tai -puita, oli noudatettava luonnonsuojelulain 49 §:n määräyksiä (lupamääräys n:o 8);</p>
    <p>- luonnonsuojelulain 49 §:n ja maa-aineslain 3 §:n 2 momentin nojalla määrättiin, että  maa-ainesta sai ottaa alueella vuosittain 1.1. - 28.2. (lupamääräys n:o 15).</p>
    <p><em> Hämeenlinnan hallinto-oikeus, </em> ottaen huomioon myös maa-aineslain 1 §:n 2 momentin (1098/1996), jonka mukaan lupa-asiaa ratkaistaessa ja muuta viranomaispäätöstä tehtäessä on lisäksi noudatettava, mitä luonnonsuojelulaissa (1096/1996) ja sen nojalla säädetään, kumosi hankkeen naapurien valituksista F:n ympäristölautakunnan maa-aineslupaa koskeneen päätöksen luonnonsuojelulain 49 §:n 1 momentin vastaisena.</p>
    <p>Hallinto-oikeuden päätöksen perustelujen mukaan muun muassa ottamisalueen sisäpuolella oli useita liito-oravan jätöksillä merkittyjä puita, joissa oli liito-oravalle soveltuva kolo. Jätöksistä voitiin päätellä, että ne ovat liito-oravan jatkuvassa käytössä. Liito-oravan elintavoista hankitun muun (perusteluissa lähemmin selostetun) asiantuntijaselvityksen valossa voitiin päätellä, että nämä puut lähiympäristöineen ovat joko liito-oravan lisääntymispaikkoja tai levähdyspaikkoja. Kun tällaisia kolopuita oli myös ottoalueen sisäpuolella, merkitsisi suunniteltu maa-ainesten ottaminen liito-oravan luonnonsuojelulain 49 §:n 1 momentissa tarkoitettujen lisääntymis- ja levähdyspaikkojen hävittämistä tai heikentämistä. Ympäristölautakunnan päätös on tämän vuoksi lainvastainen.</p>
    <p><em> Korkein hallinto-oikeus </em> hylkäsi X Oy:n hallinto-oikeuden päätöksestä tekemän valituksen lausumalla "ei muutosta lopputulokseen". Perusteluissaan korkein hallinto-oikeus viittasi samana päivänä antamaansa päätökseen luonnonsuojelulain 57 §:n mukaista hallintopakkoa koskevassa asiassa, jossa oli vaadittu K:n tilan metsään kohdistuvia maanomistajan metsänkäyttöilmoituksessa esitettyjä metsänkäsittelytoimenpiteitä kiellettäviksi luonnonsuojelulain 49 §:n 1 momentissa säädetyn, sanotussa lainkohdassa tarkoitetun eläinlajin (liito-orava) lisääntymis- tai levähdyspaikkojen hävittämis- ja heikentämiskiellon vastaisena. Katsottiin siis niin kuin hallinto-oikeuskin maa-aineslain 1 §:n 2 momentista seuraavan, että luonnonsuojelulain 49 §:n 1 momentissa tarkoitettua kielto estää maa-ainesluvan myöntämisen kiellon kohteena olevalle alueelle.</p>
  </dcterms:abstract>
  <p>Maa-aineslaki (555/1981) 1 § 2 mom. (1098/1996)</p>
  <p>Luonnonsuojelulaki (1096/1996) 49 § 1 mom.</p>
  <p>Kuntalaki 90 §</p>
</finlex:document>
