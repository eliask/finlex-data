<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200300516</dcterms:identifier>
  <finlex:ecliIdentifier>ECLI:FI:KHO:2003:T516</finlex:ecliIdentifier>
  <dcterms:title>11.03.2003/516</dcterms:title>
  <dcterms:description>
    <p>
      <span>Erämaa</span>
      <span>Hoito- ja käyttösuunnitelma</span>
      <span>Luonnonsuojelu</span>
      <span>Saamelaiskäräjät</span>
      <span>Päätöksen valituskelpoisuus</span>
      <span>Valitusoikeus</span>
      <span>Kuuleminen</span>
      <span>Neuvotteleminen</span>
    </p>
  </dcterms:description>
  <finlex:registerNumber>1090/3/01</finlex:registerNumber>
  <dcterms:issued>2003-03-11</dcterms:issued>
  <finlex:fileCopyNumber>516</finlex:fileCopyNumber>
  <dcterms:abstract>
    <p>Metsähallitus oli 8.4.1998 alistanut ympäristöministeriön vahvistettavaksi Pöyrisjärven erämaa-alueen hoito- ja käyttösuunnitelman erämaalain 7 §:n nojalla. Samalla Metsähallitus oli alistanut ympäristöministeriön vahvistettavaksi Pöyrisjärven erämaa-alueen sisällä olevan Pöyrisvuoman soidensuojelualueen hoito- ja käyttösuunnitelman ja mainitun erämaa-alueen eteläpuolella sijaitsevan Saaravuoman-Kuoskisenvuoman soidensuojelualueen hoito- ja käyttösuunnitelmat eräistä valtion omistamille alueille perustetuista soidensuojelualueista annetun asetuksen 4 §:n perusteella. Ympäristöministeriö vahvisti päätöksellään 22.1.2001 mainitut hoito- ja käyttösuunnitelmat.</p>
    <p>Pöyrisjärven erämaa-alueen hoito- ja käyttösuunnitelman mukaan eräille suunnitelmassa mainituille maastoliikenteeseen jo ennestään käytetyille pääurille oli Metsähallituksen toimesta tarkoitus rakentaa siltoja ja tehdä telotuksia. Mainitussa suunnitelmassa oli niin ikään osoitettu mainitut jo käytössä olleet maastoliikenteen urat, joille erämaa-alueen kesäaikainen, pääasiassa mönkijöillä ajettava maastoliikenne oli Metsähallituksen toimesta tarkoitus ohjata sekä tehdä edellä mainitut rakenteet. Osa mainituista maastoliikenteen urista oli tarkoitettu maastoautolla ajettaviksi.</p>
    <p>Pöyrisjärven erämaa-alueella jo olevien luvattomien vanhojen rakennusten osalta Pöyrisjärven erämaa-alueen hoito- ja käyttösuunnitelma sisälsi perusteet, joilla mainittuja vanhoja rakennuksia koskevia käyttöoikeussopimuksia luontaistalouden tarpeisiin voitiin Metsähallituksen toimesta tehdä.</p>
    <p>Erämaalain 7 §:n 1 momentin mukaan erämaa-alueen hoidossa ja käytössä on noudatettava hoito- ja käyttösuunnitelmaa, jonka laatii Metsähallitus ja vahvistaa ympäristöministeriö. Kun otettiin huomioon, että Pöyrisjärven erämaan-alueen hoito- ja käyttösuunnitelma käytännössä merkitsi muun ohella sitä, että mainitulle Metsähallituksen hallitsemalle erämaa-alueelle luvattomasti rakennettuja vanhoja rakennuksia voitiin hoito- ja käyttösuunnitelmassa määrätyin perustein säilyttää alueella luontaistalouden tarpeisiin sopimuksia tekemällä ja että se niinikään sisälsi suunnitelman eräiden maastoliikenteeseen pääasiallisesti käytettyjen urien kunnostamisesta sekä kesäaikaisen maastoliikenteen keskittämisestä ohjaamalla se suunnitelmassa esitetyille maastoliikenteeseen jo ennestään käytetyille urille, korkein hallinto-oikeus katsoi, että ympäristöministeriön päätös, jolla kysymyksessä oleva hoito- ja käyttösuunnitelma oli erämaalain 7 §:n 1 momentin nojalla vahvistettu, sisälsi näiltä osin sellaisen hallintokäyttölain 5 §:n 1 momentissa tarkoitetun asiaratkaisun, johon voitiin valittamalla hakea muutosta siitä huolimatta, että suunnitelmassa tarkoitettu maastoliikenne saattoikin edellyttää maastoliikennelain 4 §:ssä tarkoitettua maastoliikennelupaa. Hoito- ja käyttösuunnitelmien tarkoittamat alueet sijaitsivat saamelaiskäräjistä annetun lain 4 §:ssä tarkoitettuun saamelaisten kotiseutualueeseen kuuluvan Enontekiön kunnan alueella. Saamelaiskäräjillä oli oikeus valittaa ympäristöministeriön päätöksestä.</p>
    <p>Vahvistamisvaiheessa ministeriö oli pyytänyt Metsähallitukselta ympäristövaikutusten arviointimenettelystä annetun lain 24 §:n mukaisen vaikutusten arvioinnin Pöyrisjärven erämaa-alueen hoito- ja käyttösuunnitelman vaikutuksista alueen ympäristöön ja ihmisten elinoloihin. Metsähallituksen laatima arvio liitettiin vahvistamisvaiheessa mainitun suunnitelman luvuksi "7. Ympäristö- vaikutusten arviointi". Kun ympäristöministeriö oli vahvistanut Pöyrisjärven erämaa-alueen hoito- ja käyttösuunnitelman, vaikka saamelaiskäräjille ei mainitun lisäyksen johdosta ollut varattu tilaisuutta saamelaiskäräjistä annetun lain 9 §:n 1 momentissa edellytetyllä tavalla tulla sen johdosta kuulluksi ja neuvotella asiasta ja kun mainittuun 7. lukuun sisältyi selvitystä muun ohella siitä, kuinka mainittu suunnitelma ja sen täytäntöönpano vaikuttaisivat saamelaisten mahdollisuuksiin harjoittaa muun ohella kulttuuriinsa liittyvää poronhoitoa kotiseutualueellaan, oli asiassa menetelty virheellisesti. Sen vuoksi korkein hallinto-oikeus ottamatta asiaa enemmälti välittömästi tutkittavaksi, kumosi ministeriön päätöksen ja palautti asian Metsähallitukselle uudelleen käsiteltäväksi. (Äänestys 4-1).</p>
  </dcterms:abstract>
  <p>Erämaalaki 7 §</p>
  <p>Laki saamelaiskäräjistä 9 § 1 mom. 2 kohta</p>
</finlex:document>
