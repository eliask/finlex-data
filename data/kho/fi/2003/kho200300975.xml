<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200300975</dcterms:identifier>
  <finlex:ecliIdentifier>ECLI:FI:KHO:2003:19</finlex:ecliIdentifier>
  <dcterms:title>22.04.2003/975 KHO:2003:19</dcterms:title>
  <dcterms:description>
    <p>
      <span>Elinkeinotulon verotus</span>
      <span>Veronalainen elinkeinotulo</span>
      <span>Pääomansijoitus</span>
      <span>Omien osakkeiden myyntivoitto</span>
    </p>
  </dcterms:description>
  <finlex:registerNumber>258/2/02</finlex:registerNumber>
  <dcterms:issued>2003-04-22</dcterms:issued>
  <finlex:fileCopyNumber>22.04.2003/975</finlex:fileCopyNumber>
  <dcterms:abstract>
    <p> Osakeyhtiö oli tilikaudella 1. 11. 1996 - 31. 10. 1997 myynyt omistuksessaan olleita omia osakkeitaan. Osakkeiden myynneistä, joka oli tapahtunut 1. 9. 1997 voimaan tulleiden osakeyhtiölain muutosten (145/97) jälkeen, syntynyt myyntivoitto oli siirretty osakeyhtiölain 12 luvun 3 a §:n mukaisesti ylikurssirahastoon ja sitä oli veroilmoituksessa käsitelty verovapaana pääomansijoituksena. Kun kyseessä kuitenkin oli ollut kaupan muodossa tapahtunut yhtiön liikeomaisuuteen kuuluneiden omien osakkeiden luovutus, myyntivoittoa ei voitu pitää elinkeinotulon verottamisesta annetun lain 6 §:n 1 momentin 2 kohdassa tarkoitettuna verovapaana pääomansijoituksena vaan omien osakkeiden myynnistä saatu myyntivoitto oli saman lain 4 ja 5 §:ssä tarkoitettua veronalaista elinkeinotuloa. Verovuosi 1997. 
</p>
    <p>
Laki elinkeinotulon verottamisesta 4 §, 5 § ja 6 § 1 mom. 2 k. <br/>
Osakeyhtiölaki 7 luku (145/97) ja 12:3 a § (145/97)</p>
  </dcterms:abstract>
  <finlex:content id="r200300975.kho">
    <div>
      <p>Asian käsittelyvaiheet
</p>
      <p><em>Veroviraston verotarkastuskertomuksessa</em> 11.6.1999 on todettu, että A Oyj on omistanut omia osakkeitaan, jotka yhtiö oli saanut haltuunsa X Oy:n fuusiossa. X Oy (sulautuva yhtiö) oli omistanut A Oyj:n (vastaanottava yhtiö) osakekannasta noin 20,5 prosenttia ennen sulautumista. A Oyj oli 
omistanut X Oy:n osakekannasta 40 prosenttia, eli yhtiöiden välillä oli ristiinomistus. Tilikaudella 1.11.1996-31.10.1997 yhtiö on myynyt omistamiaan osakkeita voitollisesti. Rahoituslaskelman mukaan myyntituotot omista osakkeista ovat olleet noin 39 miljoonaa markkaa. Tulosvaikutteisesti omien osakkeiden myynnistä on kirjattu satunnaisiin tuottoihin 23 990 208,60 markan myyntivoitto. Tuloutettu myyntivoitto on syntynyt ennen uuden osakeyhtiölain voimaantuloa 1.9.1997. Yhtiö on myynyt omia osakkeita myös 1.10.1997 eli uuden osakeyhtiölain voimaantulon jälkeen. Vuoden 1997 veroilmoituksesta on ilmennyt, että kun 1.9.1997 voimaan tulleen osakeyhtiölain muutoksen mukaan omien osakkeiden luovuttaminen rinnastetaan osakeantiin ja luovutuksesta saatu voitto kirjataan 
sidottuun omaan pääomaan, yhtiön 1.9.1997 jälkeen luovuttamien osakkeiden luovutuksesta saatu voitto 12 286 899 markkaa on käsitelty veroilmoituksessa elinkeinotulon verottamisesta annetun lain 6 §:n mukaisena pääomansijoituksena. Tarkastuksessa on todettu, että yhtiön omien osakkeiden hankkimista ja edelleen myymistä ei voida Verohallituksen esittämän kannan mukaan katsoa 
verovelvollisen keinoksi hankkia lisää verovapaata pääomaa. Omista osakkeista saatu myyntivoitto ei poikkea muista riskisijoituksista saatavasta voitosta. Tarkastuksessa on katsottu, että yhtiön vuoden 1997 verotettavaan elinkeinotuloon on lisättävä elinkeinotulon verottamisesta annetun lain 5 §:n nojalla omien osakkeiden myynnistä saatu voitto 12 286 899 markkaa.
</p>
      <p><em>Verovuodelta 1997 toimitetussa verotuksessa</em> ei yhtiön tuloon ole tehty verotarkastajien 
esittämää lisäystä.
</p>
      <p><em>Verotuksen oikaisulautakunta</em> on lisännyt veroasiamiehen oikaisuvaatimuksesta yhtiön tuloon omien osakkeiden myynnistä syntyneen luovutusvoiton 12 286 899 markkaa.
</p>
      <p><em>Yhtiö</em> on valituksessaan hallinto-oikeudelle vaatinut, että verotuksen oikaisulautakunnan päätös kumotaan ja yhtiölle palautetaan sen suorittama lisävero korotuksineen ja korkoineen yhteensä 3 698 509 markkaa. Palautettavaan summaan on lisättävä lainmukainen palautuskorko.
</p>
      <p>
Omien osakkeiden luovutus on vaikutuksiltaan täysin rinnastettavissa osakkeiden antamiseen 
uusmerkinnässä. Osakkeita ostaneet eivät saa mitään muuta vastasuoritusta kuin ainoastaan kyseiset osakkeet ja niihin liittyvät oikeudet. Omien osakkeiden myyntivoittoa ei voi verrata yhtiön vaihto- tai käyttöomaisuuteen kuuluvien osakkeiden myynnistä saatuun myyntivoittoon. Kyse ei ole kaupasta. Myyntivoitto voidaan yhtiön normaalina liiketulona viimekädessä palauttaa osakkaille osinkoina voitonjaon yhteydessä, mutta omista osakkeista saadun myyntivoiton osalta tämä ei ole mahdollista, koska myyntivoitto tulee kirjata yhtiön sidottuun omaan pääomaan, ylikurssirahastoon.
</p>
      <p>
Verotarkastuskertomuksessa esitetty väite siitä, että taloudellisesti tarkasteltuna omista osakkeista saatu myyntivoitto ei poikkea muista riskisijoituksista saatavasta voitosta, ei pidä paikkaansa. Yhtiön hallussa olevat omat osakkeet eivät ole riskisijoituksia. Tämä ilmenee siten, että tavallisesti 
pörssiyhtiöt mitätöivät hallinnassaan olevat omat osakkeensa. Lisäksi omien osakkeiden hankintaan voidaan käyttää ainoastaan osakeyhtiön voitonjakokelpoisia varoja. Omista osakkeista saatu 
myyntivoitto ei millään tavalla vaikuta yhtiön jakokelpoisiin voittovaroihin.
</p>
      <p>
Yhtiöoikeuden ja kirjanpidon kannalta omien osakkeiden myynti on siten täysin pääomansijoitukseen rinnastuva tapahtuma. Kaikki kirjaukset tehdään pääomatileille eikä tulo- tai menotileille kuten normaalien vaihto- tai käyttöomaisuuteen kuuluvien osakekauppojen ollessa kysymyksessä. 
Oikeuskäytännössä on hyväksytty periaate, jonka mukaan verotuksessa tulee pyrkiä soveltamaan 
yhtiöoikeudessa ja kirjanpidossa noudatettavia periaatteita lukuun ottamatta tilanteita, joissa on kysymys tietoisesta veron kiertämisestä. Niin ei ole nyt edes väitetty.
</p>
      <p>
Helsingin hallinto-oikeuden ratkaisu
</p>
      <p>
A Oyj on myynyt tilikaudella 1.11.1996-31.10.1997 omia osakkeitaan voitollisesti. Omat osakkeet olivat tulleet yhtiön haltuun X Oy:n sulautuessa A Oyj:hin. Sulautuva yhtiö omisti 20,5 prosenttia vastaanottavan yhtiön osakekannasta. Vastaanottava yhtiö omisti 40prosenttia sulautuvan yhtiön osakekannasta, joten yhtiöiden välillä vallitsi ristiinomistus. A Oyj oli velvollinen luopumaan sille fuusiossa tulleista omista osakkeistaan osakeyhtiölain 1.9.1997 voimaan tulleen muutoksen 14.2.1997/145 siirtymäsäännösten kohdan 28 nojalla.
</p>
      <p>
Yhtiö on kirjannut omien osakkeiden myynnistä saatua myyntivoittoa satunnaisiin tuottoihin 23 990 208,60 markkaa. Tuloutettu myyntivoitto on syntynyt ennen 1.9.1997 voimaan tullutta 
osakeyhtiölain muutosta. Yhtiö oli luovuttanut myös 1.9.1997 jälkeen omia osakkeita ja luovutuksesta saatu voitto oli käsitelty pääomansijoituksena. Oikaisulautakunta on lisännyt yhtiön tuloon omien osakkeiden myynnistä saatuna luovutusvoittona 12 286 899,59 markkaa.
</p>
      <p>
Elinkeinotulon verottamisesta annetun lain 4 §:n mukaan veronalaisia elinkeinotuloja ovat 
elinkeinotoiminnasta rahana tai rahanarvoisena etuutena saadut tulot. Lain 6 §:n 1 momentin 2 
kohdan mukaan veronalaista tuloa eivät ole yhteisön osake- tai osuuspääomana ja muuna 
pääomansijoituksena saamat erät. Osakeyhtiön omien osakkeidensa myynnistä saamaa luovutusvoittoa ei ole säädetty verovapaaksi tuloksi.
</p>
      <p>
Yhtiön omien osakkeiden myynnistä saama myyntivoitto on 1.9.1997 voimaantulleen osakeyhtiölain 12 luvun 3 a §:n mukaan siirrettävä ylikurssirahastoon.
</p>
      <p>
Pääomansijoituksina pidetään omistajien sijoituksia, jotka osakepääoman tavoin suoritetaan yleensä tasa-arvoisten perusteiden mukaisesti ja ilman välitöntä ja suoranaista vastasuoritusta ja ovat pysyviä ja lopullisia. 
</p>
      <p>
Yhtiön omien osakkeiden myynnistä saama myyntivoitto ei ole muodostunut osakepääoman tavoin osakkaiden kesken tasa-arvoisten perusteiden mukaisesti maksetuista suorituksista vaan yhtiön osakkeiden myyntihinnan ja hankintamenon erotuksesta. Yhtiön myydessä omia osakkeitaan sen osakepääoma ja osakkeiden määrä ei kasva. Edellä lausutun perusteella hallinto-oikeus katsoo, ettei yhtiön omien osakkeiden myynnistä saamaa myyntivoittoa ole pidettävä uusmerkintänä eikä 
muunakaan pääomansijoituksena vaan yhtiön veronalaisena elinkeinotulona.
</p>
      <p>
Tämän vuoksi ja ottaen huomioon myös elinkeinotulon verottamisesta annetun lain 5 §:n 1 kohdan hallinto-oikeus on hylännyt yhtiön valituksen.
</p>
      <p>
Käsittely korkeimmassa hallinto-oikeudessa
</p>
      <p><em>Yhtiö</em> on pyytänyt lupaa valittaa hallinto-oikeuden päätöksestä ja on uudistanut hallinto-oikeudessa esittämänsä vaatimukset. Omien osakkeiden myyntivoitto tulee katsoa 
elinkeinotulon verottamisesta annetun lain 6 §:n 1 momentin 2 kohdan tarkoittamaksi 
pääomasijoitukseksi. Omien osakkeiden verottaminen voidaankin rinnastaa uusien osakkeiden 
merkitsemiseen.
</p>
      <p>
Osakeyhtiölain 7 luvun 7 §:n 1 momentin mukaan yhtiön omien osakkeiden luovuttamiseen 
sovelletaan soveltuvin osin, mitä osakepääoman korotuksesta 4 luvun 2, 2 a ja 4-7 §:ssä säädetään. Omien osakkeiden mitätöinnin, osakepääoman alentamisen ja tämän jälkeen tehdyn korottamisen jälkeen on saavutettu sama lopputulos kuin jos yhtiö myisi suoraan hallussaan olevia omia 
osakkeitaan. Osakeyhtiölain mukaan molemmissa tapauksissa voitto kirjataan ylikurssirahastoon.
</p>
    </div>
  </finlex:content>
</finlex:document>
