<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200303401</dcterms:identifier>
  <finlex:ecliIdentifier>ECLI:FI:KHO:2003:101</finlex:ecliIdentifier>
  <dcterms:title>31.12.2003/3401 KHO:2003:101</dcterms:title>
  <dcterms:description>
    <p>
      <span>Vammaispalvelu</span>
      <span>Kuljetuspalvelut</span>
      <span>Työmatkat</span>
      <span>Asiakaskäynnit</span>
      <span>Vanhuuseläke</span>
    </p>
  </dcterms:description>
  <finlex:registerNumber>3515/3/02</finlex:registerNumber>
  <dcterms:issued>2003-12-31</dcterms:issued>
  <finlex:fileCopyNumber>3401</finlex:fileCopyNumber>
  <dcterms:abstract>
    <p>Vaikeavammaisen henkilön hakemusta kuljetuspalvelujen myöntämisestä 
työmatkoja varten ei voitu hylätä sillä perusteella, että kuljetuspalveluja 
työmatkoihin ei myönnetä vanhuuseläkkeen saajille.</p>
    <p>Suomen perustuslaki 6 § 2 mom.<br/>Laki vammaisuuden perusteella 
järjestettävistä palveluista ja tukitoimista 1 §, 8 § 2 mom.<br/>Asetus 
vammaisuuden perusteella järjestettävistä palveluista ja tukitoimista 4 § 1 
mom., 5 §, 6 §</p>
  </dcterms:abstract>
  <finlex:content id="r200303401.kho">
    <div>
      <p>Asian aikaisempi käsittely</p>
      <p><em>Helsingin sosiaalilautakunnan ja terveyslautakunnan itäisen sosiaali- ja 
terveysjaoston alainen viranhaltija</em> on 19.2.2002 hylännyt A:n hakemuksen 
kuljetuspalvelujen myöntämisestä työmatkoja varten. Sosiaaliviraston 
soveltamisohjeiden mukaan vammaispalvelulain mukaisia työmatkoja ei myönnetä 
vanhuuseläkkeen saajille. A:n työmatkapäätös on lakkautettu 28.2.2002 
lukien.</p>
      <p>A:lle, joka on syntynyt vuonna 1929, oli myönnetty työmatkat vuodesta 1986 
lukien. Vanhuuseläkkeelle jäämisen jälkeen A on tehnyt töitä 0 - 3 päivänä 
viikossa. Kyse on ollut keikkatyöstä ja se on tehty tilausten mukaan. Hän on 
jatkanut työntekoa edelleen. Näkövammaisena henkilönä hän ei kykene yksinään 
käyttämään julkisia liikennevälineitä.</p>
      <p>Helsingin sosiaalilautakunnan ja terveyslautakunnan itäinen sosiaali- ja 
terveysjaosto on 21.3.2002 pysyttänyt viranhaltijan päätöksen. Yhtenäisen 
päätöksentekokäytännön tukemiseksi sosiaalivirasto on antanut ohjeen, jonka 
mukaan vanhuuseläkettä saaville ei myönnetä työmatkoja. A voi käyttää 
myönnettyjä vapaa-ajan matkoja virkistys- ja harrastusluontoiseen työntekoonsa, 
joka ei ole enää edellytys toimeentulolle. Hän voi myös laskuttaa matkakuluista 
työn tilaajaa.</p>
      <p>Helsingin hallinto-oikeuden ratkaisu</p>
      <p>Hallinto-oikeus on hylännyt A:n valituksen. Päätöksen perusteluina on 
lausuttu seuraavaa:</p>
      <p>Vammaisuuden perusteella järjestettävistä palveluista ja tukitoimista annetun 
lain 1 §:n mukaan tämän lain tarkoituksena on edistää vammaisen henkilön 
edellytyksiä elää ja toimia muiden kanssa yhdenvertaisena yhteiskunnan jäsenenä 
sekä ehkäistä ja poistaa vammaisuuden aiheuttamia haittoja ja esteitä. Saman 
lain 8 §:n 2 momentin mukaan kunnan on järjestettävä vaikeavammaiselle 
henkilölle kohtuulliset kuljetuspalvelut niihin liittyvine saattajapalveluineen, 
jos henkilö vammansa tai sairautensa johdosta välttämättä tarvitsee palvelua 
suoriutuakseen tavanomaisista elämän toiminnoista.</p>
      <p>Vammaisuuden perusteella järjestettävistä palveluista ja tukitoimista annetun 
asetuksen 4 §:n 1momentin mukaan kuljetuspalveluihin niihin liittyvine 
saattajapalveluineen kuuluu vaikeavammaisen henkilön työssä käymisen, opiskelun, 
asioimisen, yhteiskunnallisen osallistumisen, virkistyksen tai muun sellaisen 
syyn vuoksi tarpeelliset, jokapäiväiseen elämään kuuluvat kuljetukset. Saman 
asetuksen 6 §:ssä säädetään kuljetuspalvelujen laajuudesta: Kuljetuspalveluja on 
järjestettävä edellä 5 §:ssä tarkoitetulle henkilölle siten, että hänellä on 
mahdollisuus suorittaa välttämättömien työhön ja opiskeluun liittyvien matkojen 
lisäksi vähintään kahdeksantoista yhdensuuntaista jokapäiväiseen elämään 
kuuluvaa matkaa kuukaudessa.</p>
      <p>Lainsäädäntöä työmatkojen osalta on tulkittava siten, että kuljetuspalvelun 
tarkoituksena on poistaa työn tekemiseen liittyviä esteitä ja mahdollistaa 
vammaiselle toimeentulon hankkiminen. Näin ollen, kun otetaan huomioon, että A 
on vanhuuseläkkeellä päätoimestaan sekä hänen nykyisen toimintansa laajuus, 
puheena olevia matkoja ei voida pitää välttämättöminä työhön liittyvinä 
matkoina. Jaoston päätöstä ei voida pitää Suomen perustuslain 6 §:n vastaisena. 
Jaoston päätöstä ei ole syytä muuttaa.</p>
      <p><em>Sovellettuina oikeusohjeina</em> on päätöksen perusteluissa mainittujen 
säännösten lisäksi viitattu vammaisuuden perusteella järjestettävistä 
palveluista ja tukitoimista annetun asetuksen 5 §:ään.</p>
      <p>Käsittely korkeimmassa hallinto-oikeudessa</p>
      <p>
        <em>Vaatimukset korkeimmassa hallinto-oikeudessa:</em>
      </p>
      <p>A on valituksessaan vaatinut, että Helsingin hallinto-oikeuden ja jaoston 
päätökset kumotaan ja hänelle myönnetään kuljetuspalveluja työmatkoihin hänen 
hakemuksensa mukaisesti enintään 3 päivänä viikossa eli yhteensä enintään 24 
yhdensuuntaista työmatkaa kuukaudessa. Hän on vanhuuseläkkeellä oleva, 
syntymästään saakka sokea, yrittäjänä toimiva pianonvirittäjä, jonka työmatkoja 
ei ole pidetty välttämättöminä työhön liittyvinä matkoina. Perusteena 
hylkäävissä päätöksissä on käytetty A:lle hänen ikänsä vuoksi maksettavaa 
vanhuuseläkettä ja vedotaan sosiaaliviraston ohjeeseen, jonka mukaan 
vanhuuseläkettä saaville ei myönnetä työmatkoja. Vammaispalvelulainsäädäntöön ei 
sisälly mitään ikärajoja. Lainsäädäntöä sovellettaessa ei ole mahdollista tehdä 
sellaisia ohjeita, jotka estävät subjektiivisina oikeuksina turvattujen 
palvelujen myöntämisen vanhuuseläkeikäisille. Päätös asettaa A:n sekä hänen 
ikänsä että hänen vammansa perusteella eriarvoiseen asemaan terveisiin 
henkilöihin nähden ja on vastoin Suomen perustuslain 6 §:n 
yhdenvertaisuusperiaatetta. Vanhuuseläke edustaa sellaista eläkelajia, jonka 
saajien on mahdollista eläkkeen maksamisen ohella ansaita rajattomasti. 
Vammattomienkaan yrittäjien ei tarvitse lopettaa työntekoa 65 vuotta 
täytettyään.</p>
      <p>Myöskään ei voida edellyttää, että A käyttäisi virkistykseen myönnettyjä 
kuljetuspalveluja työmatkoihin. A:n työssä on kyse yritystoiminnasta eikä 
harrastuksesta. Väite, että A:n työnteko ei ole edellytys hänen 
toimeentulolleen, on tässä yhteydessä täysin epärelevantti ja lakiin 
perustumaton. Vammaispalvelulainsäädäntö ei sisällä mitään tulorajoja eikä 
varallisuusharkintaa. Päätöksessä oleva maininta, että A voisi laskuttaa 
matkakuluista työn tilaajaa, on epäasiallinen ja lakiin perustumaton. Jos A 
sisällyttäisi laskuun matkakulunsa eli taksimatkan hinnan, hänen työntekonsa 
olisi loppunut jo aikaa sitten tällaisen laskutustavan vuoksi.</p>
      <p>
        <em>Selvitykset korkeimmassa hallinto-oikeudessa:</em>
      </p>
      <p><em>Itäinen sosiaalikeskus</em> on antamassaan lausunnossa todennut, ettei 
vanhuuseläkkeen saaminen sinänsä estä yrittäjätoimintaa tai muutakaan työntekoa, 
joka puolestaan olisi esteenä kuljetuspalvelun myöntämiselle työmatkoihin. A 
toimii pianonvirittäjänä. Hän joutuu asioimaan ja tekemään työtään siellä, missä 
viritystä tarvitseva piano sijaitsee. Kysymyksessä olevat matkat ovat osa 
yrittäjäriskiä siten, että matkoista aiheutuneet kustannukset voidaan 
sisällyttää siihen laskutukseen, joka asiakkaalle esitetään pianon virityksestä. 
Mainitut kustannukset ovat myös verotuksessa yrittäjän menoja, jotka voidaan 
verotuksessa huomioida siltä osin, kuin niitä ei ole sisällytetty asiakkaalle 
esitettävään laskuun. Asiassa ei ole loukattu perustuslain 6 §:ssä säädettyä 
yhdenvertaisuusperiaatetta. A:ta on kohdeltu samalla lailla kuin muitakin 
yrittäjinä toimivia henkilöitä. Vammaispalvelulailla ei ole ollut tarkoitus 
siirtää työnantajalle tai yrittäjälle kuuluvia kustannuksia kunnan 
korvattaviksi. Kun nyt kysymyksessä olevat kustannukset (pianon virityksestä 
aiheutuneet matkat) ovat osa yrittäjäriskiä, ei näitä kustannuksia tule korvata 
vammaispalvelulain mukaisina työmatkoina. Vaikka A:lle on aikaisemmin myönnetty 
mainitut matkat vammaispalvelulain mukaisina työmatkoina, ei tällainen päätös 
saa sellaista pysyvyyttä, etteikö sitä voitaisi myöhemmin muuttaa. 
Oikeuskäytäntö on sittemmin selkiintynyt ja asiassa on otettu huomioon myös se, 
että A:n yritystoiminta ei ole hänelle enää hänen toimeentulonsa turvaamiseksi 
ehdottoman välttämätöntä.</p>
      <p><em>A</em> on antanut vastaselityksen ja siinä lausunut muun ohella, että 
pianonvirittäjä laskuttaa asiakasta yleensä vain tehdystä työstä eli pianon 
virityksestä. Näkevä pianonvirittäjä saattaa sisällyttää laskuun 4-5 euroa niin 
sanottua bensarahaa eli täysin nimellisen summan. Jos hän sisällyttäisi laskuun 
todelliset matkakulut eli taksimatkan hinnan, olisi hänen työntekonsa loppunut 
asiakaspulaan tällaisen laskutustavan johdosta. Näkevänä hänkin kulkisi omalla 
autollaan erityisesti, koska pianonvirittäjä kuljettaa itse yleensä noin 20 kg 
painavat työvälineet mukanaan.</p>
      <p>Korkeimman hallinto-oikeuden ratkaisu</p>
      <p>Hallinto-oikeuden ja Helsingin itäisen sosiaali- ja terveysjaoston päätökset 
kumotaan ja asia palautetaan jaostolle uudelleen käsiteltäväksi.</p>
      <p>
        <em>Perustelut:</em>
      </p>
      <p>Vammaisuuden perusteella järjestettävistä palveluista ja tukitoimista annetun 
lain (vammaispalvelulaki) 1 §:n mukaan lain tarkoituksena on edistää vammaisen 
henkilön edellytyksiä elää ja toimia muiden kanssa yhdenvertaisena yhteiskunnan 
jäsenenä sekä ehkäistä ja poistaa vammaisuuden aiheuttamia haittoja ja esteitä. 
Saman lain 8 §:n 2 momentin mukaan kunnan on järjestettävä vaikeavammaiselle 
henkilölle kohtuulliset kuljetuspalvelut niihin liittyvine saattajapalveluineen, 
jos henkilö vammansa tai sairautensa johdosta välttämättä tarvitsee palvelua 
suoriutuakseen tavanomaisista elämän toiminnoista.</p>
      <p>Vammaisuuden perusteella järjestettävistä palveluista ja tukitoimista annetun 
asetuksen 4 §:n 1 momentin mukaan kuljetuspalveluihin niihin liittyvine 
saattajapalveluineen kuuluu vaikeavammaisen henkilön työssä käymisen, opiskelun, 
asioimisen, yhteiskunnallisen osallistumisen,<br/>virkistyksen tai muun sellaisen 
syyn vuoksi tarpeelliset, jokapäiväiseen elämään kuuluvat kuljetukset.</p>
      <p>A on yksityisyrittäjänä toimiva pianonvirittäjä, joka oman ilmoituksensa 
mukaan jatkaa työntekoaan. Työtilauksia on hänen arvionsa mukaan korkeintaan 3 
päivänä viikossa. Hän on vanhuuseläkkeellä. Hänen työmatkoihinsa aikaisemmin 
myönnetyt kuljetuspalvelut on lakkautettu 28.2.2002 lukien sillä perusteella, 
että vammaispalvelulain mukaisia työmatkoja ei myönnetä vanhuuseläkkeen 
saajille.</p>
      <p>Suomen perustuslain 6 §:n 2 momentin mukaan ketään ei saa ilman hyväksyttävää 
syytä asettaa eri asemaan muun muassa iän perusteella. Vammaispalvelulaissa tai 
vastaavassa asetuksessa ei ole säännöstä, jonka mukaan vanhuuseläkkeelle 
siirtyminen estäisi kuljetuspalvelujen myöntämisen työmatkoihin. A:n 
kuljetuspalveluhakemusta ei näin ollen ole voitu hylätä sillä perusteella, että 
vanhuuseläkettä saavalle ei myönnetä edellä mainitun asetuksen 4 §:n mukaisia 
kuljetuspalveluja työmatkoihin. Tämän vuoksi hallinto-oikeuden ja itäisen 
sosiaali- ja terveysjaoston päätökset on kumottava ja asia palautettava 
jaostolle uudelleen käsiteltäväksi.</p>
      <p>Asian ovat ratkaisseet hallintoneuvokset Ilmari Ojanen, Pirkko Ignatius, 
Marita Liljeström, Niilo Jääskinen ja Heikki Jukarainen. Asian esittelijä 
Marja-Terttu Savolainen.</p>
    </div>
  </finlex:content>
</finlex:document>
