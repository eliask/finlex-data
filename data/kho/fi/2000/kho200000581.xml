<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200000581</dcterms:identifier>
  <finlex:ecliIdentifier>ECLI:FI:KHO:2000:T581</finlex:ecliIdentifier>
  <dcterms:title>21.03.2000/581</dcterms:title>
  <dcterms:description>
    <p>
      <span>Vesiasia</span>
      <span>Virka-apu</span>
      <span>Valvontaviranomainen</span>
      <span>Ympäristökeskus</span>
      <span>Oikeudenkäyntikulujen korvaaminen</span>
    </p>
  </dcterms:description>
  <finlex:registerNumber>578/3/99</finlex:registerNumber>
  <dcterms:issued>2000-03-21</dcterms:issued>
  <finlex:fileCopyNumber>581</finlex:fileCopyNumber>
  <dcterms:abstract>
    <p>Ympäristökeskuksen tehtyä vesioikeudelle vesilain 21 luvun 3 §:ssä tarkoitetun ilmoituksen vesioikeus oli velvoittanut A:n ja B Oy:n palauttamaan vesijättö- ja vesialueen kunnonmukaiseen kuntoon siten, että ympäristökeskuksen  hakemuksessa selostetut työt oli tehtävä syyskuun 1998 loppuun mennessä uhalla, että ympäristökeskus saa tehdä tai teettää työt A:n ja B Oy:n kustannuksella. A ja B Oy valittivat vesioikeuden päätöksestä ja vaativat, että päätös kumotaan ja  ympäristökeskuksen virka-apuhakemus hylätään. Lisäksi ympäristökeskus tuli velvoittaa korvaamaan A:n ja B Oy:n yhteiset oikeudenkäyntikulut vesioikeudessa ja vesiylioikeudessa yhteensä 55 754 markalla laillisine viivästyskorkoineen vesiylioikeuden päätöksen antopäivästä lukien.</p>
    <p>Vesiylioikeus kumosi vesioikeuden päätöksen, hylkäsi ympäristökeskuksen  virka-apuhakemuksen ja ottaen huomioon vesilain 16 luvun 50 §:n 2 momentin, hallintolainkäyttölain 74 §:n 1 ja 2 momentin sekä 75 §:n 2 momentin ja  oikeudenkäymiskaaren 21 luvun 8 §:n 2 momentin velvoitti ympäristökeskuksen korvaamaan puolet A:n ja B Oy:n yhteisistä oikeudenkäyntikuluista eli sekä  vesioikeuden että vesiylioikeuden osalta yhteensä 27 877 markalla. Korvaukselle oli maksettava vuotuista viivästyskorkoa siitä lukien, kun kuukausi oli kulunut vesiylioikeuden päätöksen antamispäivästä. Vesiylioikeus perusteli päätöstään oikeudenkäyntikulujen osalta sillä, että ottaen huomioon asiassa annettu ratkaisu olisi ollut kohtuutonta, jos A ja B Oy olisivat joutuneet pitämään  oikeudenkäyntikulunsa vahinkonaan. Harkitessaan ympäristökeskuksen  korvausvelvollisuutta vesiylioikeus oli ottanut erityisesti huomioon, ettei  oikeudenkäynti ollut aiheutunut ympäristökeskuksen virheestä.  Ympäristökeskuksella oli ollut perusteltu syy hakea virka-apua asiassa. Hallituksen esityksessä 217/1995 on muun muassa asian tulkinnanvaraisuus todettu perusteeksi vähentää julkisen asianosaisen korvausvelvollisuutta.</p>
    <p>Vesiylioikeus katsoi, että ottaen huomioon asian vaiheet ja ympäristökeskuksen esittämät vaatimukset tämä virka-apuasia oli ollut tulkinnanvarainen. Näillä  perusteilla vesiylioikeus oli velvoittanut ympäristökeskuksen korvaamaan puolet A:n ja B Oy:n oikeudenkäyntikuluista sekä vesioikeudessa että vesiylioikeudessa.</p>
    <p>Korkein hallinto-oikeus ympäristökeskuksen valitukseen antamallaan päätöksellä kumosi vesiylioikeuden päätöksen siltä osin kuin ympäristökeskus oli velvoitettu korvaamaan A:n ja B Oy:n oikeudenkäyntikuluja. A:n toimet olivat olleet  mittasuhteiltaan ja vesistövaikutuksiltaan sellaisia, että niihin olisi vesilain 1 luvun 15 §:n 1 momentin 2 ja 3 kohdan perusteella vaadittu vesioikeuden lupa.  Ympäristökeskuksella vesilain 21 luvun 1 §:n mukaisena valvontaviranomaisena oli ollut perusteltu syy vesilain 21 luvun 3 §:ssä tarkoitetun ilmoituksen tekemiseen vesioikeudelle, jotta oikeudettomasti tehdyt toimet saataisiin oikaistuiksi. Kysymys ympäristökeskuksen esittämien toimien tarkoituksenmukaisuudesta oli  tulkinnanvarainen ja vesiylioikeus oli arvioinut toimien tarkoituksenmukaisuuden toisin kuin vesioikeus. Ratkaisun lopputulos vesiylioikeudessa ei siten ollut  johtunut ympäristökeskuksen virheestä. Näissä oloissa ei ollut kohtuutonta, että A ja B Oy ratkaisun lopputuloksesta huolimatta saivat pitää oikeudenkäyntikulunsa vahinkonaan.</p>
  </dcterms:abstract>
  <p>Vesilaki 16 luku 50 § 2 mom.</p>
  <p>Hallintolainkäyttölaki 74 § 1 ja 2 mom.</p>
</finlex:document>
