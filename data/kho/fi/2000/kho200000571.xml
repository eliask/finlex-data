<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200000571</dcterms:identifier>
  <finlex:ecliIdentifier>ECLI:FI:KHO:2000:22</finlex:ecliIdentifier>
  <dcterms:title>16.03.2000/571 KHO:2000:22</dcterms:title>
  <dcterms:description>
    <p>
      <span>Arvonlisävero</span>
      <span>Verovelvollisuus</span>
      <span>Alkutuottaja</span>
      <span>Vähennettävä vero</span>
      <span>Hevostaloustoiminta</span>
      <span>Ravikilpailutoiminta</span>
    </p>
  </dcterms:description>
  <finlex:registerNumber>514/2/99</finlex:registerNumber>
  <dcterms:issued>2000-03-16</dcterms:issued>
  <finlex:fileCopyNumber>571</finlex:fileCopyNumber>
  <dcterms:abstract>
    <p>A harjoitti maatilallaan muun alkutuotannon ohella hevostaloutta.  Hevostalouden liikevaihto oli 105 025 markkaa vuonna 1995, josta  ravikilpailutoiminnasta saatujen tulojen osuus oli 73 550 markkaa ja  vieraiden hevosten hoitotoiminnasta saatujen tulojen osuus 31 475 markkaa. Hevostaloutta oli tuloverotuksessa verotettu A:n maatalouden tulolähteeseen kuuluvana. Hevosten määrä eri toiminnoissa samoin kuin niistä saatujen tulojen määrä vaihtelivat vuosittain. Pääosan A:n itse  kasvattamista hevosista voitiin kuitenkin katsoa olevan siitos-, kasvatus- ja jalostustoiminnassa, joita ravikilpailutoiminta palveli. A:n harjoittama hevostaloustoiminta oli paitsi vieraiden hevosten hoitotoiminnan myös A:n itse kasvattamien hevosten siitos-, kasvatus- ja jalostustoiminnan osalta arvonlisäverolain 1 §:n 1 momentin 1 kohdassa tarkoitettua verollista  liiketoimintaa. A sai näin ollen lain 102 §:n 1 momentin 1 kohdan ja 2 momentin nojalla vähentää tätä verollista hevostaloustoimintaansa varten hankkimiensa tavaroiden ja palvelujen ostohintaan sisältyvän arvonlisäveron.</p>
    <p>A:n harjoittama ravikilpailutoiminta, joka käsitti hevosen osallistumisen ravikilpailuihin, ei sitä vastoin ollut arvonlisäverolaissa tarkoitettua  verollista liiketoimintaa vaan verotonta raviurheilukilpailuun osallistumista. A:n ravikilpailutoiminnasta saamat palkkiot ja muut tulot olivat arvonlisäverotuksessa verottomia arvonlisäverolain 45 §:n 1 momentin 1 ja 2 kohdan nojalla. Ravikilpailutoiminnassa käytettäviä tavaroita ja palveluja ei näin ollen ollut hankittu A:n verollista  hevostaloustoimintaa varten vaan A:n verotonta ravikilpailutoimintaa varten. Vähennyskelvottomia olivat kuitenkin ainoastaan välittömästi ravikilpailutoimintaan kohdistuvat kulut. Muut kulut olivat  kokonaisuudessaan vähennyskelpoisia riippumatta siitä, kohdistuivatko ne ravikilpailuihin osallistuviin vai muihin hevosiin. Maksuunpano  joulukuulta 1995.</p>
    <p>Arvonlisäverolaki 1 § 1 mom. 1 kohta, 45 § 1 mom. 1 ja 2 kohta ja 102 § 1 mom. 1 kohta ja 2 mom.</p>
  </dcterms:abstract>
</finlex:document>
