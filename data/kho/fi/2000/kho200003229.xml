<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200003229</dcterms:identifier>
  <finlex:ecliIdentifier>ECLI:FI:KHO:2000:T3229</finlex:ecliIdentifier>
  <dcterms:title>15.12.2000/3229</dcterms:title>
  <dcterms:description>
    <p>
      <span>Maksuton oikeudenkäynti</span>
      <span>Oikeudenkäyntikulut</span>
      <span>Hallintoviranomaisen korvausvastuu</span>
      <span>Asianosainen</span>
      <span>Vastapuoli</span>
    </p>
  </dcterms:description>
  <finlex:registerNumber>3701/3/99</finlex:registerNumber>
  <dcterms:issued>2000-12-15</dcterms:issued>
  <finlex:fileCopyNumber>3229</finlex:fileCopyNumber>
  <dcterms:abstract>
    <p>Lääninoikeus oli henkilön valituksesta kumonnut  sosiaalilautakunnan päätöksen ja katsonut, toisin  kuin sosiaalilautakunta, että asianomainen  henkilö oli sellainen vammaispalvelulaissa  tarkoitettu vaikeavammainen henkilö, jolla oli  oikeus saada viimeksi mainitun lain mukaiset  kohtuulliset kuljetuspalvelut.</p>
    <p>Lääninoikeus, joka oli myöntänyt asianomaiselle  henkilölle maksuttoman oikeudenkäynnin, velvoitti  asianomaisen kaupungin korvaamaan valtiolle  maksuttoman oikeudenkäynnin kustannukset.</p>
    <p>Korkein hallinto-oikeus kumosi lääninoikeuden  päätöksen kaupungin korvausvelvollisuuden osalta  seuraavin perusteluin:</p>
    <p>Maksuttomasta oikeudenkäynnistä annetun lain  (87/1973) 21 §:n 1 momentin mukaan, jos  maksuttoman oikeudenkäynnin saaneen vastapuoli  häviää asian, hänet on velvoitettava korvaamaan  valtiolle sen varoista tämän lain nojalla asiassa  maksettaviksi määrätyt kustannukset samojen perusteiden  mukaan kuin asianosaisten keskeisten  oikeudenkäyntikulujen korvaamisesta on säädetty.</p>
    <p>Edellä mainittua lainkohtaa vuonna 1973  säädettäessä ei ollut yleistä säännöstä siitä,  että päätöksen tehnyt hallintoviranomainen  voidaan velvoittaa korvaamaan asianosaisen  oikeudenkäyntikulut. Tällainen säännös on  sisällytetty vasta 1.12.1996 voimaan tulleeseen  hallintolainkäyttölakiin. Maksuttomasta oikeudenkäynnistä  annetun lain 21 §:n 1 momentissa vastapuolella ei  siten lakia säädettäessä ole tarkoitettu asiassa  päätöksen tehnyttä hallintoviranomaista vaan  kaksiasianosaissuhteisen asian toista  asianosaista. Hallintolainkäyttölain 74 §:n  tarkoitus on yksityisen asianosaisen  suojaamiseksi laajentaa asianosaisen käsitettä  niin, että se voi tarkoittaa myös muita tahoja  kuin muodollista vastapuolta  (HE 217/1995 vp s. 87). Hallintolainkäyttölain  74 §:ssä säädetty laajennus on lisäksi  nimenomaisesti rajattu koskemaan vain tuota  pykälää ja hallintolainkäyttölain 75 §:ää.  Maksuttomasta oikeudenkäynnistä annetun lain  21 §:n 1 momentin tarkoituksena on puolestaan  estää yksityistä asianosaista saamasta  perusteetonta etua sen perusteella, että hänen vastapuolelleen  on myönnetty maksuton oikeudenkäynti.  Säännöksillä on siten myös erilainen tarkoitus.  Näillä perusteilla korkein hallinto-oikeus  katsoo, että vaikka hallintolainkäyttölain  74 §:ssä päätöksen tehnyt hallintoviranomainen on  oikeudenkäyntikulujen korvaamisen osalta rinnastettu  asianosaiseen, ei tämä säännös aiheuta muutosta  siihen, miten maksuttomasta oikeudenkäynnistä  annetun lain 21 §:n 1 momentissa tarkoitettu  vastapuolen käsite on ymmärrettävä. Päätöksen  tehnyttä hallintoviranomaista ei siten  pelkästään hallintolainkäyttölain 74 ja 75 §:n  perusteella voida pitää maksuttomasta  oikeudenkäynnistä annetun lain 21 §:n 1 momentissa  tarkoitettuna maksuttoman oikeudenkäynnin saaneen  vastapuolena. Maksuttoman oikeudenkäynnin  kustannuksien säätäminen päätöksen tehneen hallintoviranomaisen  korvattaviksi edellyttää nimenomaista ja selvää  lainsäännöstä.  Äänestys 6-2.</p>
  </dcterms:abstract>
  <p>Laki maksuttomasta oikeudenkännistä 21 §</p>
  <p>Hallintolainkäyttölaki 74 ja 75 §</p>
</finlex:document>
