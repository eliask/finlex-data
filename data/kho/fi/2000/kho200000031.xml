<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200000031</dcterms:identifier>
  <finlex:ecliIdentifier>ECLI:FI:KHO:2000:2</finlex:ecliIdentifier>
  <dcterms:title>13.01.2000/31 KHO:2000:2</dcterms:title>
  <dcterms:description>
    <p>
      <span>Kilpailuasia</span>
      <span>Määräävä markkina-asema</span>
      <span>Kilpailuneuvoston toimivalta</span>
      <span>Toissijainen esityksenteko-oikeus</span>
    </p>
  </dcterms:description>
  <finlex:registerNumber>877/1/98</finlex:registerNumber>
  <dcterms:issued>2000-01-13</dcterms:issued>
  <finlex:fileCopyNumber>31</finlex:fileCopyNumber>
  <dcterms:abstract>
    <p>Kilpailuneuvosto oli tutkinut Suomen Koripalloliitto ry:n ja Suomen Liikunta ja Urheilu ry:n hakemuksesta, oliko kilpailuvirasto päätöksessään, jolla se on  poistanut Joensuun Kataja-Basket Oy:n aloitteesta vireille tulleen Suomen  Koripalloliitto ry:n määräävän markkina-aseman väärinkäyttöä koskevan asian käsittelystä, voinut katsoa, että Suomen Koripalloliitto oli määräävässä  markkina-asemassa päätöksessä määritellyillä relevanteilla markkinoilla.</p>
    <p>Korkein hallinto-oikeus katsoi asiassa, jossa sovellettiin kilpailunrajoituksista annettua lakia sen 30.9.1998 asti voimassa olleessa muodossa, ettei  kilpailuneuvostolla ollut ollut toimivaltaa tutkia hakemusta, ja kumosi  kilpailuneuvoston päätöksen ja jätti kilpailuneuvostolle tehdyn hakemuksen tutkimatta.</p>
    <p>Päätöksen perustelut:</p>
    <p>Kilpailunrajoituksista annetun lain 21 §:n 3 momentin mukaan, sellaisena kuin se on ollut voimassa kilpailuviraston antaessa päätöksen tässä asiassa, kilpailuviraston kilpailunrajoituksista annetun lain nojalla antamaan päätökseen ei saa hakea muutosta valittamalla.</p>
    <p>Kilpailuneuvoston toimivallasta on kilpailunrajoituksista annetussa laissa  tarkoitettujen asioiden osalta säädetty kilpailunrajoituksista annetussa laissa (480/1992) ja kilpailuneuvostosta annetusta laissa (481/1992).</p>
    <p>Kilpailuneuvostosta annetun lain 1 §:n mukaan kilpailuneuvosto käsittelee ja ratkaisee sille kilpailunrajoituksista annetun lain mukaan kuuluvat asiat.</p>
    <p>Kilpailunrajoituksista annetun lain 8 §:n (480/1992) mukaan kilpailuneuvoston toimivaltaan kuuluu seuraamusmaksun määrääminen kilpailuviraston esityksestä. Lisäksi kilpailuneuvosto voi määrätä elinkeinonharjoittajan tai näiden  yhteenliittymän lopettamaan lain 4-7 §:n vastaisen menettelyn. Lain 16 §:ssä (480/1992) on säädetty kilpailuneuvoston kilpailunrajoitusten 9 §:ssä tarkoitettujen vahingollisten vaikutusten poistamista koskevasta toimivallasta.</p>
    <p>Kilpailuneuvoston toimivaltaan kuuluu kilpailunrajoituksista annetun lain (480/1992) 19 §:n 2 ja 3 momentin nojalla poikkeuslupa-asioiden käsittely sekä uhkasakkoa koskevien päätösten tekeminen lain (480/1992) 14 §:n 4 momentin, 17 §:n ja 25 §:n nojalla. Vielä kilpailuneuvostolla on 17 §:n 3 momentin nojalla  kilpailuviraston asettamaa väliaikaista kieltoa koskeva toimivalta.</p>
    <p>Kilpailuneuvostolle ei näin ollen ole kilpailunrajoituksista annetun lain toimivaltaa koskevissa säännöksissä annettu toimivaltaa tutkia itsenäisenä kysymyksenä  yksinomaan sitä, onko tietyllä luonnollisella henkilöllä tai oikeushenkilöllä  kilpailunrajoituksista annetun lain 3 §:ssä tarkoitettu määräävä markkina-asema.</p>
    <p>Kilpailunrajoitusta koskeva asia tulee kilpailuneuvostossa kilpailuneuvostosta annetun lain 6 §:n 1 momentin (481/1992) mukaan vireille kilpailunrajoituksista annetun lain (480/1992) 8 tai 12-14 §:ssä tarkoitetulla esityksellä. Tässä asiassa ei ole kysymys lain 8 §:ssä tai 14 §:ssä tarkoitetusta asiasta.</p>
    <p>Kilpailunrajoituksista annetun lain kilpailunrajoitusten vahingollisten vaikutusten poistamista koskevaan 4 lukuun sisältyvässä 12 §:n 3 momentissa on ensinnäkin säädetty kilpailuvirastolle velvollisuus esityksen tekemiseen kilpailuneuvostolle, mikäli kilpailunrajoituksen vahingollisia vaikutuksia ei ole neuvotteluin tai muulla tavoin kyetty poistamaan. Siltä varalta, että kilpailuvirasto ei tee tätä lain 12 §:n 3 momentissa edellytettyä esitystä kilpailunrajoituksen vahingollisten vaikutusten poistamiseksi, lain 13 §:ssä on säädetty niin sanotusta toissijaisesta  esityksenteko-oikeudesta. Tämä toissijainen esityksenteko-oikeus koskee vain 12 §:ssä tarkoitettuja esityksiä eli esityksiä kilpailunrajoitusten vahingollisten vaikutusten poistamiseksi, mistä tässä asiassa ei ole myöskään kysymys.</p>
    <p>Kilpailuneuvostolla ei ole edellä olevien kilpailuneuvoston toimivaltaa tai asian vireillepanoa kilpailuneuvostossa koskevien säännösten perusteella tai muullakaan perusteella ollut toimivaltaa tutkia Suomen Koripalloliitto ry:n ja Suomen Liikunta ja Urheilu ry:n hakemuksesta kysymystä Koripalloliiton määräävän  markkina-aseman olemassaolosta.</p>
  </dcterms:abstract>
</finlex:document>
