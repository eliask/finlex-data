<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200000498</dcterms:identifier>
  <finlex:ecliIdentifier>ECLI:FI:KHO:2000:19</finlex:ecliIdentifier>
  <dcterms:title>15.03.2000/498 KHO:2000:19</dcterms:title>
  <dcterms:description>
    <p>
      <span>Autovero</span>
      <span>Arvonlisävero</span>
      <span>Ennakkoratkaisupyyntö Euroopan yhteisöjen tuomioistuimelle</span>
      <span>Autovero yksityisen henkilön toisesta Euroopan unionin jäsenvaltiosta maahantuomasta käytetystä ajoneuvosta</span>
      <span>Arvonlisäveron määrääminen autoverolle</span>
      <span>Euroopan yhteisön perustamissopimuksen 90 artikla</span>
      <span>Syrjintäkielto</span>
      <span>Arvonlisäverodirektiivin tulkinta</span>
    </p>
  </dcterms:description>
  <finlex:registerNumber>2485/2/99</finlex:registerNumber>
  <dcterms:issued>2000-03-15</dcterms:issued>
  <finlex:fileCopyNumber>498</finlex:fileCopyNumber>
  <dcterms:abstract>
    <p>A oli tuonut Suomeen 20.4.1998 Saksasta  autoliikkeestä 7 350 Saksan markalla 2.3.1998  ostamansa 1.1.1986 valmistuneen ja 13.11.1986  käyttöönotetun Mercedes Benz 190 2.0  Diesel -henkilöauton, jolla oli ajettu noin  180 000 km. Autoveroa määrättäessä oli auton  verotusarvona pidetty 136 851 markkaa, joka  vastaa 44 980 Saksan markkaa. Teknisiltä ja  muilta ominaisuuksiltaan lähinnä vastaavana  autona oli pidetty Mercedes Benz C 220 D -henkilöautoa,  jonka veroton listahinta (tax free -hinta)  Saksassa oli 41 100 Saksan markkaa. Autossa  olleiden automaattivaihteen ja kattoluukun  vuoksi vertailuautona käytetyn uuden auton tax  free -hintaan oli lisätty 3 880 Saksan markkaa  (automaattivaihteen perusteella 2 200 ja  kattoluukun perusteella 1 680 Saksan markkaa).  Ikävähennyksenä oli käytetty 65 prosenttia eli  85 963 markkaa. Autoverolle suoritettavaksi  arvonlisäveroksi oli määrätty 22 prosenttia  46 288 markasta.</p>
    <p>A:n valitukseen annetun lääninoikeuden päätöksen  mukaan autovero oli määrätty autoverolain  7 §:ssä säädetyn laskentakaavan mukaisesti  siten, että ajoneuvon arvon todellista  alenemista ei ollut selvitetty. Euroopan  yhteisön perustamissopimuksen 95 (nyk. 90)  artiklan ja Euroopan yhteisöjen tuomioistuimen  asiassa (C-345/93) Fazenda Pública ja Ministério  Público vastaan Américo João Nunes Tadeu  9.3.1995 antamasta tuomiosta ilmenevän  tulkintaohjeen nojalla toisesta jäsenvaltiosta  tuodusta käytetystä autosta määrättävää  autoveroa ei voida vahvistaa suuremmaksi kuin  mikä olisi vastaavan Suomessa rekisteröidyn  käytetyn, samaa merkkiä ja vuosimallia olevan  auton arvoon sisältyvä veron jäljellä oleva  osuus. Kun piiritullikamari ei ollut tutkinut,  ylittikö vahvistettu autoveron määrä vastaavan  Suomessa rekisteröidyn käytetyn, samaa merkkiä  ja vuosimallia olevan auton arvoon sisältyvän  veron jäljellä olevan osuuden ja oliko vahvistettua veroa tämän vuoksi pidettävä edellä  mainitussa artiklassa tarkoitetulla tavalla  syrjivänä, lääninoikeus kumosi piiritullikamarin  päätöksen autoveron osalta ja palautti asian  uudelleen käsiteltäväksi piiritullikamarille,  jonka tuli ennen autoverotuksen uudelleen  toimittamista hankkia selvitystä vastaavien  käytettyjen autojen hinnoista Suomessa.</p>
    <p>Autoverolle suoritettavan arvonlisäveron osalta  lääninoikeus katsoi, viitaten jäsenvaltioiden  liikevaihtoverolainsäädännön yhdenmukaistamisesta  annetun kuudennen neuvoston direktiivin  77/388/ETY 2 ja 33 artiklaan, sekä yhteisöjen  tuomioistuimen asioissa (C-318/96) SPAR  Österreichishe Warenhandels AG vastaan  Finanzlandesdirektion für Salzburg 19.2.1998,  (C-130/96) Fazenda Pública vastaan  Solisnor-Estaleiros Navais SA 17.9.1997 ja  (C-347/95) Fazenda Pública vastaan União das  Cooperativas Abasterecodoras de Leite de Lisboa,  UCRL (UCAL) 17.9.1997 antamiin tuomioihin  katsoi, että kysymyksessä ei ollut keskeisiltä  ominaisuuksiltaan arvonlisäverodirektiivissä  tarkoitettu arvonlisävero eikä direktiivin 33  artiklassa tarkoitettu kielletty  liikevaihtovero. Tämän vuoksi arvonlisäveron  suorittaminen autoverolle ei ollut direktiivin  vastaista. Kun autoveroon sidottu arvonlisävero  oli kuitenkin saattanut muodostua liian  suureksi, asia tältäkin osin palautettiin  piiritullikamarille käsiteltäväksi.</p>
    <p>Tulliasiamiehen pyydettyä valituslupaa  lääninoikeuden päätöksestä autoveron ja  A:n arvonlisäveron osalta korkein hallinto-oikeus  katsoi, että asiassa tarvitaan yhteisön  oikeussääntöjen tulkintaa. Tästä syystä korkein  hallinto-oikeus päätti pyytää Euroopan  yhteisöjen tuomioistuimelta Euroopan yhteisön  perustamissopimuksen 234 artiklassa tarkoitetun  ennakkoratkaisun seuraaviin Euroopan yhteisön  oikeutta koskeviin tulkintakysymyksiin:</p>
    <p>1. Autoverolain 11 §:n mukaan autoveroa  määrättäessä yhteisötavarana maahan tuodusta  ajoneuvosta on ajoneuvon verotusarvon perustana  ajoneuvon hankinta-arvo verovelvolliselle.  Hankinta-arvona käytetään soveltuvin osin  ajoneuvon tullikoodeksissa ja sen  soveltamisasetuksessa tarkoitettua tullausarvoa.</p>
    <p>Voidaanko Euroopan yhteisön perustamissopimuksen  90 artiklaa (entinen 95 artikla) tulkita niin,  että tällainen kansallinen säännös autoveron  perusteena olevan verotusarvon määrittelystä ei  ole syrjivä, kun otetaan erityisesti huomioon  ajoneuvon verotusarvon muodostuminen eri  suuruiseksi siitä riippuen, missä kaupan  vaiheessa (kaupan portaassa) ajoneuvon  maahantuoja toimii eli toimiiko tuoja  tukkuportaassa, vähittäisportaassa vai  kuluttajana.</p>
    <p>2. Autoverolain 7 §:n 1 momentin mukaan  käytettynä maahantuodusta ajoneuvosta  kannettavan autoveron perusteena käytetään  vastaavan uuden ajoneuvon veroa säännöksessä  määritellyllä tavalla alennettuna. Sellaisena  kuin säännös oli laissa 1482/1994 käytettynä  maahantuodusta ajoneuvosta kannettiin vastaavan  uuden ajoneuvon vero alennettuna 0,5 prosentin  määrällä jokaista täyttä kalenterikuukautta  kohden, laskettuna ajankohdasta, jona ajoneuvo  oli ollut 6 kuukautta rekisterissä tai käytössä,  ja veroa alennettiin vain 150 ensimmäiseltä  käyttökuukaudelta. Nykyisin voimassa olevan lain  1160/1998 mukaan käytettynä maahan tuodusta  ajoneuvosta kannetaan vastaavan uuden ajoneuvon  vero alennettuna 0,6 prosentin määrällä  käyttökuukautta kohden kultakin ensimmäiseltä  sadalta käyttökuukaudelta ja tämän jälkeisiltä  sadalta käyttökuukaudelta 0,9 prosentin määrällä  käyttökuukautta kohden veron kunkin edellisen  kuukauden loppuun lasketusta jäännösarvosta sekä  edelleen tuon jälkeisiltä käyttökuukausilta 0,4  prosenttia veron kunkin edellisen kuukauden  loppuun lasketusta jäännösarvosta.  Käyttökuukausiksi luetaan ajoneuvon  ensimmäisestä käyttöönotosta tai  rekisteröinnistä kuluneet täydet  kalenterikuukaudet.</p>
  </dcterms:abstract>
  <p>Voidaanko Euroopan yhteisön perustamissopimuksen  90 artiklaa (entinen 95 artikla) tulkita niin,  että tämäntyyppinen kansallinen verosäännös ei  ole syrjivä, kun otetaan erityisesti huomioon,  että</p>
  <p>- lähtökohtana on vastaavan uuden auton vero,</p>
  <p>- aikaisemmin voimassa olleen säännöksen mukaan  autoveroa alennettiin vasta kuukauden määräajan  jälkeen ja</p>
  <p>- sekä aikaisemman että nykyisen säännöksen  mukaan veroa alennetaan selostetuin tavoin  lineaarisesti.</p>
  <p/>
  <p>3. Onko kansallisessa verosäännöksessä  määriteltyjen laskentaperusteiden lisäksi aina  selvitettävä ajoneuvon yksilölliset ominaisuudet  sen varmistamiseksi, että autoveron kantaminen  ei johda yksittäisessä tapauksessa  perustamissopimuksen 90 artiklan (entinen 95  artikla) vastaiseen syrjintään.</p>
  <p/>
  <p>4. Voidaanko arvonlisäverodirektiiviä tulkita  niin, että autoverolain 5 §:n 1 momentissa ja  arvonlisäverolain 1 §:n 5 momentissa tarkoitettu  autoverolle suoritettava arvonlisäveroksi  nimitetty vero on arvonlisäverodirektiivissä  tarkoitettu arvonlisävero, kun otetaan huomioon,  että vero kansallisten säännösten mukaan  kannetaan yksinomaan autoveron perusteella.</p>
  <p/>
  <p>5. Jos vastaus kohdassa 4 esitettyyn kysymykseen  on kielteinen, voidaanko tämän kaltaista veroa  kuitenkin pitää sellaisena verona tai maksuna,  jonka kantaminen on arvonlisäverodirektiivin 33  artiklan mukaan sallittua.</p>
  <p/>
  <p>6. Jos tällaisia kansallisia verosäännöksiä ei  pidetä arvonlisäverodirektiivin vastaisina,  voidaanko Euroopan yhteisön perustamissopimuksen  90 artiklaa (entinen 95 artikla) tulkita niin,  että nämä verosäännökset eivät ole artiklassa  tarkoitetuin tavoin syrjiviä.</p>
</finlex:document>
