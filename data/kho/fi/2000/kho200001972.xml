<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200001972</dcterms:identifier>
  <finlex:ecliIdentifier>ECLI:FI:KHO:2000:39</finlex:ecliIdentifier>
  <dcterms:title>26.06.2000/1972 KHO:2000:39</dcterms:title>
  <dcterms:description>
    <p>
      <span>Apteekki</span>
      <span>Apteekkimaksu</span>
    </p>
  </dcterms:description>
  <finlex:registerNumber>2231/3/98</finlex:registerNumber>
  <dcterms:issued>2000-06-26</dcterms:issued>
  <finlex:fileCopyNumber>1972</finlex:fileCopyNumber>
  <dcterms:abstract>
    <p>Lääkelaitos vahvisti apteekkarin suoritettavan  apteekkimaksun apteekin liikevaihdon ja sen  yhteydessä toimivan osakeyhtiön liikevaihtojen  yhteissumman perusteella. Lääninoikeus hylkäsi  apteekkarin valituksen.</p>
    <p>Korkein hallinto-oikeus kumosi lääninoikeuden ja  lääkelaitoksen päätökset ja palautti asian  lääkelaitokselle uudelleen käsiteltäväksi.  Korkein hallinto-oikeus katsoi, että  asianomaisen osakeyhtiön liikevaihtoa ei voitu  lukea apteekin liikevaihtoon apteekkimaksua  määrättäessä.</p>
    <p>Korkeimman hallinto-oikeuden päätöksen  perustelut: Apteekin yhteydessä harjoitti  liiketoimintaa myös osakeyhtiö. Sen toimialana  oli kaupparekisterimerkintöjen mukaan  homeopaattisten, fytoterapeuttisten ja  kosmeettisten aineiden ja luontaistuotteiden  maahantuonti ja kauppa, kemikaliokaupan  harjoittaminen ja alan yleisten  terveystuotteiden kauppa, alan kirjallisuuden  kustantaminen, maahantuonti ja kauppa sekä alan  koulutus ja konsultointi. Toimintaansa varten  yhtiö oli alivuokrannut apteekista 18 m<sup>2</sup>:n  suuruisen tilan apteekin perältä. Yhtiöllä oli  oma henkilökunta. Sillä oli apteekin kanssa  yhteinen kassajärjestelmä, joka erotteli  apteekin ja yhtiön lukuun myydyt tuotteet.</p>
    <p>Apteekkimaksusta annetun lain 1 §:n mukaan  apteekkiliikkeestä on apteekkarin vuosittain  suoritettava liikevaihdon mukaan määrätty maksu.  Lain 2 §:n 1 momentin mukaan apteekkimaksua  suoritetaan apteekin liikevaihdon mukaan sen  jälkeen kun siitä on vähennetty arvonlisävero.  Apteekkiliikkeen liikevaihdon määräämistä varten  apteekkarin tulee mainitun lain 3 §:n 1 momentin  mukaan toimittaa lääkelaitokselle ilmoitus  liikkeen tuloista ja menoista kunakin  kalenterivuonna viimeistään seuraavan vuoden  huhtikuun 1 päivänä.</p>
    <p>Hallituksen esityksessä Eduskunnalle laiksi  apteekkimaksusta (HE 111/1945 vp) lausutaan,  että kun apteekkimaksua on luonteeltaan  pidettävä erikoisena maksuna, jonka  apteekkioikeuden haltija suorittaa valtiolle  apteekkiliikkeen monopolioikeuden tuottamasta  hyödystä, on katsottu, että apteekkimaksun  suuruus olisi määrättävä liikevaihdon mukaan.  Liikevaihtoon sisältyy tosin myös se tulo, joka  on saatu apteekissa myydystä muusta kuin  apteekkitavarasta, mutta kun muun kuin  apteekkitavaran myynti apteekeista vaihtelee  suuressa määrin ja siitä johtuvan liikevaihdon  erikseen laskeminen tuottaisi käytännössä suuria  vaikeuksia näyttää olevan tarkoituksenmukaista  määrätä apteekkimaksun perusteeksi apteekin  liikevaihto, tekemättä eroa apteekkitavaran ja  muun tavaran myynnin välillä. Jos  apteekinhaltija sen sijaan harjoittaa  apteekkiliikkeestä erillään muuta  liiketoimintaa, esimerkiksi kemikaliokauppaa, ei  tällaisesta liiketoiminnasta ole suoritettava  apteekkimaksua.</p>
    <p>Lääkelaitos on lähettänyt 20.1.1995  apteekkareille kirjeen (Dn:o 199/819/95), jonka  mukaan liiketoimintojen erillään pito on  mahdollista silloin, kun tällä muulla  liiketoiminnalla on eri toiminimi, josta on  tehty asianmukainen ilmoitus elinkeinotoimintaa  valvovalle viranomaiselle, omalla  sisäänkäynnillä varustettu selvästi erillinen  myymälätila sekä oma rahaliikenne ja erillinen  kirjanpito.</p>
    <p>Lääkelaitoksen edellä mainittu kirje sisältää  vain lääkelaitoksen käsityksen muun  liiketoiminnan harjoittamisesta, koska  apteekkimaksulaissa ei ole nimenomaista  valtuussäännöstä, jonka mukaan lääkelaitos voisi  antaa sitovia määräyksiä apteekkimaksulain  soveltamisesta.</p>
    <p>Asianomainen osakeyhtiö oli apteekista erillään  oleva oikeushenkilö, jonka toimiala oli apteekin  toimialasta poikkeava. Yhtiö oli asianmukaisesti  perustettu. Kun otettiin huomioon  apteekkimaksulain säännökset, joiden mukaan  apteekkimaksua suoritetaan apteekkiliikkeestä  sekä apteekkimaksun luonne ja tarkoitus,  osakeyhtiön liiketoiminta oli apteekin  toiminnasta niin erillään, että sen liikevaihtoa  ei voitu lukea apteekin liikevaihtoon.</p>
    <p>Laki apteekkimaksusta 1 ja 2 §</p>
  </dcterms:abstract>
</finlex:document>
