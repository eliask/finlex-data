<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200002302</dcterms:identifier>
  <finlex:ecliIdentifier>ECLI:FI:KHO:2000:T2302</finlex:ecliIdentifier>
  <dcterms:title>19.09.2000/2302</dcterms:title>
  <dcterms:description>
    <p>
      <span>Lastensuojelu</span>
      <span>Sijaishuollon muuttaminen</span>
      <span>Perhe-elämän suoja</span>
      <span>Perheen jälleenyhdistäminen</span>
      <span>Ihmisoikeussopimukset</span>
    </p>
  </dcterms:description>
  <finlex:registerNumber>4419/3/98</finlex:registerNumber>
  <dcterms:issued>2000-09-19</dcterms:issued>
  <finlex:fileCopyNumber>2302</finlex:fileCopyNumber>
  <dcterms:abstract>
    <p>Vuonna 1989, 1990 ja 1992 syntyneet lapset oli  sijoitettu perhehoitoon X:n perheeseen  lokakuussa 1994 aluksi avohuollon tukitoimin ja  sittemmin huostaanotettuna. Huostaanoton syynä  oli ollut kodin olosuhteiden vaarantuminen isän  liiallisen alkoholinkäytön vuoksi. Lasten äiti  oli tehnyt aiemmin itsemurhan. Lasten isä ja  isän sekä äidin puoleiset sukulaiset olivat  ilmaisseet perhehoidon alusta asti  tyytymättömyytensä yhteydenpitoon lapsiin sekä  lasten kohteluun, kasvatukseen ja hoitoon  sijaisperheessä. Lautakunta hylkäsi isän  vaatimuksen lasten sijaishuollon muuttamisesta  ja lasten sijoittamisesta heidän tätinsä eli  äidin sisaren perheeseen.</p>
    <p>Lääninoikeus totesi muun ohella, että  sijaishuollon aikana lasten terveydentilassa oli  tapahtunut vakaata suotuisaa kehitystä. Lapset  olivat kuitenkin edelleen erityistä hoitoa ja  huolenpitoa vaativia lapsia. He tarvitsivat  pitkäaikaisesti heidän erityistarpeitaan  ymmärtäviä ja tukevia vanhempia, säännöllistä  elämänrytmiä, selkeitä rajoja ja vakaita  olosuhteita. Saatu selvitys osoitti, että  sijaisvanhemmat olivat selviytyneet  sijaisvanhemman tehtävästään hyvin ja lapset  olivat heihin kiintyneitä. Lääninoikeus hylkäsi  isän valituksen ja katsoi, ettei sijaisperheen  vaihtaminen ollut lasten edun mukaista.</p>
    <p>Korkeimman hallinto-oikeuden päätös:</p>
  </dcterms:abstract>
  <p>
    <em>Sovellettavat säännökset: </em>
  </p>
  <p>Sijaishuoltopaikasta päätettäessä on otettava  huomioon lastensuojelulain 9 §:n, 10 §:n ja 22  §:n lisäksi myös Suomea sitovat ja  valtionsisäisesti voimaansaatetut  ihmisoikeussopimukset. Lapsen oikeuksia koskeva  yleissopimus (1130/1991) korostaa lapsen edun  ensisijaista huomioon ottamista kaikessa  viranomaisten ja tuomioistuinten toiminnassa  sekä asianmukaisen huomion kiinnittämistä  jatkuvuuteen lapsen kasvatuksessa. Toisaalta  sopimus kieltää lapsen erottamisen vanhemmistaan  ilman erityistä perustetta ja sallii tämän vain  edellytyksin, että se on lapsen edun mukaista.  Lapselle, joka kykenee muodostamaan omat  näkemyksensä, taataan oikeus vapaasti ilmaista  nämä näkemyksensä kaikkia lasta koskevissa  asioissa. Lapsen näkemykset on otettava huomioon  lapsen iän ja kehitystason mukaisesti. Tämän  toteuttamiseksi lapselle on annettava tilaisuus  tulla kuulluksi häntä koskevissa oikeudellisissa  ja hallinnollisissa toimissa.</p>
  <p/>
  <p>Euroopan neuvoston ihmisoikeussopimuksen  (439/1990) 8 artikla korostaa puolestaan  perhe-elämän suojaa, johon puuttumista lapsen  huostaanotto ilman asianomaisten suostumusta  merkitsee. Euroopan ihmisoikeustuomioistuin on 8  artiklan soveltamista koskevassa käytännössään  todennut, että huostaanoton tulisi normaalisti  olla väliaikainen toimenpide, joka pitäisi  lopettaa heti kun olosuhteet sen sallivat. Kaikkien toimenpiteiden tulisi tähdätä perheen  jälleenyhdistämiseen. Olisi löydettävä  oikeudenmukainen tasapaino toisaalta lapsen  intressissä tapahtuvan huostassapidon ja  toisaalta vanhempien intressissä olevan perheen  jälleenyhdistämisen välillä. Punnitessaan näitä  etuja tuomioistuin asettaa erityistä merkitystä  lapsen edulle, joka tapauksen luonteen ja  vakavuuden perusteella saattaa olla painavampi  kuin vanhempien etu. Erityisesti vanhemmat eivät  8 artiklan nojalla voi olla oikeutettuja  toimenpiteisiin, jotka saattavat haitata lapsen  terveyttä ja kehitystä. Vaikka viitatussa  oikeuskäytännössä oli kysymys huostaanotosta,  oli siitä ilmenevät periaatteet sovellettavissa  myös tässä tapauksessa, koska sijaishuoltoon  sijoittaminen vaikuttaa osaltaan  oikeuskäytännössä ilmaistun tavoitteen  toteutumiseen.</p>
  <p/>
  <p>
    <em> Korkeimmassa hallinto-oikeudessa saatu uusi  selvitys: </em>
  </p>
  <p>Lääninhallituksen sosiaali- ja terveysosasto  kuuli korkeimman hallinto-oikeuden pyynnöstä  lapsia ja antoi asiassa lausunnon. Lausunnon  mukaan X:n sijaisperheessä lapsista pidettiin  hyvää huolta. Myös tädin perhe ja koti olisivat  lausunnon mukaan tarjonneet hyvät olosuhteet  lasten hoidolle. Lapset olivat lausunnon mukaan  keskustelussa lääninhallituksen edustajien  kanssa ilmoittaneet haluavansa asua mieluiten  isänsä luona ja toiseksi mieluiten tätinsä  luona. Koska tädin perhe ja olosuhteet  tarjosivat hyvät olosuhteet lasten hoidolle eikä  lasten sijaishuoltopaikan muuttamiseen ollut  sinänsä olennaista estettä ja koska lasten isä  ja lukuisat muut sukulaiset sekä lapset itse  toivoivat sijaisperheen muuttamista, tulisi  siihen lausunnon mukaan suostua.</p>
  <p/>
  <p>Sosiaali- ja terveyslautakunta totesi  selityksessään, että X:n perheessä pidettiin  hyvää huolta lapsista eikä kotikäynnillä ja  muissakaan yhteyksissä ollut tullut esiin  sellaisia seikkoja, jotka puoltaisivat  sijaiskodin vaihtoa. Lasten isän elämässä oli  tapahtunut myönteistä kehitystä kesän 1999  jälkeen ja tarkoitus oli jatkaa työskentelyä  isän vanhemmuuden tukemiseksi.</p>
  <p/>
  <p>
    <em> Johtopäätökset:</em>
  </p>
  <p>Korkein hallinto-oikeus totesi  johtopäätöksenään, että lapset olivat asuneet  X:n perheessä jo vuodesta 1994 lähtien. Lapset  menestyivät koulussa hyvin ja heillä oli omia  ystäviä. Nämä seikat olisivat puoltaneet lasten  asuinpaikan jatkamista X:n perheessä.</p>
  <p/>
  <p>Korkein hallinto-oikeus katsoi, kuten  lääninoikeus, ettei mitään merkittäviä puutteita  lasten huolenpidossa X:n sijaisperheessä ollut  asiakirjojen mukaan osoitettu ilmenneen. Lasten  ja isän ja toisaalta lasten ja sukulaisten  välisessä yhteydenpidossa oli ollut ongelmia,  mutta näiden ongelmien ei ollut osoitettu  johtuneen ainakaan yksinomaan X:n perheestä.  Korkein hallinto-oikeus totesi, että  asiakirjojen mukaan ei ollut syytä epäillä,  etteikö X:n perhe kykenisi tarjoamaan lasten  tarpeiden vaatimia olosuhteita.</p>
  <p/>
  <p>Toisaalta lasten isä oli perhesijoituksesta  lähtien ollut tyytymätön hänen ja lasten  väliseen yhteydenpitoon, lasten kohteluun,  kasvatukseen ja hoitoon sijaisperheessä. Myös  lasten sekä isän että äidin puoleiset sukulaiset  olivat ilmaisseet tyytymättömyytensä  yhteydenpitoon lapsiin sekä lasten kohteluun,  kasvatukseen ja hoitoon sijaisperheessä.</p>
  <p/>
  <p>Lapset olivat iältään 8, 9 ja 11 vuotta. He  olivat asiakirjojen mukaan eri yhteyksissä  ilmaisseet haluavansa asua ensisijaisesti isän  luona ja toissijaisesti tätinsä luona. Tämän  olivat vahvistaneet myös lääninhallituksen  edustajat kuultuaan lapsia. Isän lisäksi myös  muut lasten sukulaiset olivat puoltaneet tädin  luona asumista. Perheneuvolan lausunnoissa oli  todettu, että lapset olivat joutuneet elämään  keskellä voimakkaita lojaliteettiristiriitoja,  jotka olivat käyneet lasten voimille. Sosiaali-  ja terveyslautakunnan lausunnon mukaan estettä  tädin perheen määräämiseksi sijaishuoltoperheeksi  ei ollut. Perheneuvolassa oli aloitettu  työskentely isän vanhemmuuden tukemiseksi.  Lasten siirtäminen isän ja muiden sukulaisten  hyväksymään sijaiskotiin voitiin näissä oloissa  arvioida olevan myös omiaan edesauttamaan  ihmisoikeussopimuksen 8 artiklasta ja sen  soveltamiskäytännöstä ilmenevää pyrkimystä  perheen jälleenyhdistymiseen.</p>
  <p/>
  <p>Edellä mainittujen seikkojen perusteella korkein  hallinto-oikeus kumosi lääninoikeuden sekä  sosiaali- ja terveyslautakunnan sijaishuoltoa  koskevat päätökset ja palautti asian lasten  sijaishuollon järjestämistä varten lautakunnalle  uudelleen käsiteltäväksi. Korkein hallinto-oikeus  lausui vielä, että lasten sijoituspaikan  muuttamisen yhteydessä oli erityistä huomiota  kiinnitettävä heidän psyykkisen terveydentilansa  edellyttämän hoidon jatkumiseen sekä heidän  mahdollisuuksiinsa lastensuojelulain 24 §:n  mukaisesti pitää yhteyttä X:n perheeseen.</p>
  <p/>
  <p>Lastensuojelulaki 9, 10, 19 ja 22 §</p>
  <p>Euroopan neuvoston ihmisoikeussopimus 8 artikla</p>
  <p>Yleissopimus lapsen oikeuksista 3, 9, 12 ja 20 artikla</p>
</finlex:document>
