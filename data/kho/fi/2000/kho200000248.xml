<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200000248</dcterms:identifier>
  <finlex:ecliIdentifier>ECLI:FI:KHO:2000:10</finlex:ecliIdentifier>
  <dcterms:title>09.02.2000/248 KHO:2000:10</dcterms:title>
  <dcterms:description>
    <p>
      <span>Kunnallisasia</span>
      <span>Valtuuston työjärjestys</span>
      <span>Sananvapaus</span>
      <span>Hallitusmuoto</span>
      <span>Puheenvuoron rajoittaminen</span>
    </p>
  </dcterms:description>
  <finlex:registerNumber>1287/1/98</finlex:registerNumber>
  <dcterms:issued>2000-02-09</dcterms:issued>
  <finlex:fileCopyNumber>248</finlex:fileCopyNumber>
  <dcterms:abstract>
    <p>Kaupunginvaltuusto oli päättänyt hyväksyä valtuuston työjärjestyksen, johon sisältyy muun muassa seuraavan sisältöinen 18 §:</p>
    <p>Puheenvuoron saaneen on puhuttava puhujakorokkeelta. Vastauspuheenvuorot sekä muutkin enintään kaksi minuuttia kestävät puheenvuorot saa esittää kuitenkin paikallaan seisoen.</p>
    <p>Puhujan on pyrittävä esittämään asiansa lyhyesti ja hänen on pysyttävä käsiteltävänä olevassa asiassa. Jos hän tästä poikkeaa tai käyttää loukkaavaa tai muutoin sopimatonta sanontaa tai puhetapaa tai tarkoituksella pidentää asian käsittelyä esimerkiksi toistamalla tässä mielessä sitä, mitä kokousasiakirjoissa tai aikaisemmissa puheenvuoroissa on esitetty tai puhumalla muutoin siten, että tämä voidaan tulkita asian käsittelyn tahalliseksi pitkittämiseksi, puheenjohtajan on muistutettava puhujaa tämän velvollisuudesta. Jos puhuja ei noudata muistutusta, puheenjohtajan on kiellettävä puhujaa jatkamasta puhettaan.</p>
    <p>Työjärjestys tulee voimaan 1.8.1997 lukien. Samalla valtuusto on päättänyt kumota samasta ajankohdasta lukien voimassa olevan 7.3.1977 hyväksytyn kaupunginvaltuuston työjärjestyksen siihen myöhemmin tehtyine muutoksineen. Työjärjestykseen ei siten enää sisältynyt määräystä, joka velvoittaa keskusviraston osoittamaan valtuustoryhmille tilat sekä edellytykset kokouksien pitämiselle.</p>
  </dcterms:abstract>
  <p>
    <strong>Valtuuston päätöksestä tehty valitus</strong>
  </p>
  <p><strong>Kaupunginvaltuutettu Olavi Mäenpää</strong> on valituksessaan lääninoikeudelle vaatinut, että  kaupunginvaltuuston päätös kumotaan siltä osin kun sillä on poistettu keskusviraston velvollisuus osoittaa valtuustoryhmille tilat sekä edellytykset kokouksien pitämiselle. Lisäksi Mäenpää on vaatinut, että kaupunki velvoitetaan korvaamaan hänen oikeudenkäyntikulunsa 1 000 markalla.</p>
  <p>Edelleen Mäenpää on vaatinut, että kaupunginvaltuuston päätös kumotaan työjärjestyksen 18 §:n osalta, koska se on Suomen Hallitusmuodon sananvapauden periaatteen vastainen. Puheenvuorojen rajoittaminen sillä perusteella, että puhuja toistaa sitä, mitä kokousasiakirjoissa tai aikaisemmissa puheenvuoroissa on esitetty, ei voi olla mahdollista. Uuden työjärjestyksen 18 §:ssä esitetty kielto-oikeus antaa puheenjohtajalle varsin rajattoman mahdollisuuden rajoittaa valtuutettua esittämästä näkökantaansa riittävän perustellusti ja rajoittaa oleellisesti kritiikin esittämistä toisen valtuutetun kannanottoihin.</p>
  <p><strong>Kaupunginhallitus</strong> on selityksessään muun ohella lausunut, että kunnalla ei ole mitään lakisääteisiä velvoitteita kokoustilojen järjestämiseen. Näin ollen ei katsottu tarpeelliseksi ottaa työjärjestykseen nimenomaista määräystä valtuustoryhmien kokoustiloista tai kansliatehtävien hoitamisesta.</p>
  <p>Työjärjestyksen 18 §:ssä olevan, valtuutetun puheenvuoron rajoittamista koskevan, määräyksen tarkoituksena ei ole estää puhujaa viittaamasta kokousasiakirjoihin tai aikaisempiin puheenvuoroihin taikka käsittelemästä tarkemmin jotakin niissä esitettyä asiaa. Vasta jos kokousasiakirjoissa tai aikaisemmissa puheenvuoroissa esitettyä toistetaan ilmeisenä tarkoituksena vain pitkittää asian käsittelyä, voi puheenjohtaja muistuttaa asiasta puhujalle ja, jos tämä ei noudata muistutusta, kieltää puhujaa jatkamasta puhettaan. Määräyksen tarkoituksena on näin ollen mahdollistaa puuttuminen puhujan epäasialliseen käyttäytymiseen, joka voi ilmetä myös mainituin tavoin. Kaupunginhallitus katsoo, että valtuusto on voinut harkintansa mukaan päättää tällaisen valtuuston kokousten asiallisuutta turvaavan määräyksen ottamisesta työjärjestykseen.</p>
  <p><strong>Mäenpää</strong> on antanut vastaselityksen.</p>
  <p>
    <strong>Turun ja Porin lääninoikeuden ratkaisu</strong>
  </p>
  <p>1. Valtuuston kokoustilojen järjestäminen</p>
  <p>Kuntalain mukaan valtuuston hyväksymässä työjärjestyksessä annetaan määräyksiä valtuuston toiminnasta, varavaltuutetun kutsumisesta valtuutetun tilalle, valtuutetun aloitteen käsittelystä ja valtuutettujen valtuustotyöskentelyä varten muodostamista valtuustoryhmistä.</p>
  <p>Kunnalla ei ole velvollisuutta järjestää valtuustoryhmille kokoustiloja tai muita edellytyksiä kokouksien pitämiselle. Sillä, että valtuuston työjärjestykseen ei ole otettu määräyksiä näiden järjestämisestä, ei eri valtuustoryhmiä ole asetettu eriarvoiseen asemaan. Valtuusto ei asiasta päättäessään ole käyttänyt harkintavaltaansa muuhun kuin mihin se lain mukaan on ollut käytettävissä eikä siten ylittänyt toimivaltaansa. Päätös ei tältä osin ole muutenkaan lainvastainen.</p>
  <p>Tämän vuoksi lääninoikeus on, ottaen huomioon kuntalain 15 ja 90 §:n, hylännyt valituksen siltä osin kuin hyväksyttyyn työjärjestykseen ei ole sisällytetty aikaisemman työjärjestyksen 5 §:n määräyksiä valtuustoryhmän kokoustiloista ja kansliatehtävien hoitamisesta.</p>
  <p>2. Valtuutetun puheenvuoron rajoittaminen</p>
  <p>Kaupunginvaltuuston työjärjestyksen 18 §:ään on valtuutetun asiassapysymisvelvollisuuden lisäksi otettu määräys, jonka mukaan puheenjohtaja voi puuttua siihen, että puhuja pitkittää tahallisesti asian käsittelyä esimerkiksi toistamalla sitä, mitä kokousasiakirjoissa tai aikaisemmissa puheenvuoroissa on esitetty.</p>
  <p>Suomen Hallitusmuodon 10 §:n mukaan jokaisella on sananvapaus. Sananvapauteen sisältyy oikeus ilmaista, julkistaa ja vastaanottaa tietoja, mielipiteitä ja muita viestejä kenenkään ennakolta estämättä. Tarkempia säännöksiä sananvapauden käyttämisestä annetaan lailla. Sananvapaus on poliittinen perusoikeus, jonka tarkoituksena on taata vapaa mielipiteenmuodostus, avoin julkinen keskustelu ja mahdollisuus vallankäytön julkiseen kritiikkiin.</p>
  <p>Työjärjestysmääräys ei rajoita puheenvuoron saamista, mutta rajoittaa puheenvuoron käyttöä ja siten valtuutetun oikeutta mielipiteen ilmaisemiseen. Työjärjestysmääräykseen sisältyy näin ollen sananvapauden rajoitus.</p>
  <p>Määräyksen sallittavuutta arvioitaessa tulee verrata työjärjestysmääräyksen tavoitetta ja sen sananvapaudelle aiheuttamaa rajoitusta keskenään. Arvioinnissa tulee ottaa myös huomioon, että kuntalain 1 §:n 2 momentin mukaan kunnan päätösvaltaa käyttää asukkaiden valitsema valtuusto. Työjärjestysmääräyksen tarkoituksena on huolehtia kokouksen järjestyksenpidosta ja valtuuston ajankäytön tehostamisesta. Tätä tarkoitusta ei voida pitää sellaisena, että sen vuoksi voitaisiin asiassapysymisvelvollisuuden lisäksi valituksenalaisessa päätöksessä mainituin tavoin rajoittaa valtuutetulle kuuluvaa oikeutta ilmaista mielipiteensä käsiteltävästä asiasta. Valtuuston päätös on tältä osin lainvastainen.</p>
  <p>Näillä perusteilla, ja ottaen huomioon Suomen Hallitusmuodon 10 §:n sekä kuntalain 1, 15, 32 ja 90 §:t, lääninoikeus on  kumonnut valtuuston työjärjestyksen 18 §:n hyväksymistä koskevan päätöksen ja palauttanut asian valtuustolle uudelleen käsiteltäväksi.</p>
  <p>Lääninoikeus on velvoittanut Turun kaupungin korvaamaan Mäenpään oikeudenkäyntikulut 500 markalla. Koska Mäenpää on vain osittain voittanut asian, lääninoikeus on katsonut, ettei ole kohtuutonta, että hän joutuu pitämään osan oikeudenkäyntikuluistaan vahinkonaan.</p>
  <p>
    <strong>Käsittely korkeimmassa hallinto-oikeudessa</strong>
  </p>
  <p>
    <strong>1. Valtuuston kokoustilojen järjestäminen</strong>
  </p>
  <p><strong>Mäenpää</strong> on vaatinut, että lääninoikeuden ja kaupunginvaltuuston päätökset kumotaan siltä osin kuin työjärjestykseen ei ole sisällytetty määräystä kokoustilojen järjestämisestä. Lisäksi hän on vaatinut oikeudenkäyntikulujensa korvaamista.</p>
  <p>
    <strong>2. Valtuutetun puheenvuoron rajoittaminen</strong>
  </p>
  <p><strong>Turun kaupunginhallitus</strong> on vaatinut lääninoikeuden päätöksen kumoamista siltä osin kuin sillä on kumottu valtuuston työjärjestyksen 18 §:n hyväksymistä koskeva päätös ja asia palautettu valtuustolle uudelleen käsiteltäväksi. Lisäksi kaupunki on vaatinut, että lääninoikeuden päätös kumotaan siltä osin kuin kaupunki on velvoitettu korvaamaan Mäenpään oikeudenkäyntikulut.</p>
  <p>Valituksessaan kaupunginhallitus on muun ohella lausunut, että jos valtuuston työjärjestyksen kyseessä olevaa määräystä analysoidaan tarkemmin, sen voidaan todeta mainitsevan kolme tilannetta, joissa puheenjohtaja voi puuttua puheenvuoron käyttämiseen, ensiksi antamalla puhujalle muistutuksen ja sen jälkeen, jos muistutus ei tehoa, kieltämällä häntä jatkamasta puhettaan. Nämä kolme tilannetta ovat 1) poikkeaminen käsiteltävänä olevasta asiasta, 2) loukkaava tai muutoin sopimaton puhetapa, sekä 3) käsittelyn tahallinen pitkittäminen.</p>
  <p>Asian käsittelyn tahallista pitkittämistä koskeva kielto koskee niin sanottuja  "filibustering" -tilanteita, joissa valtuutettu ilmeisenä tarkoituksenaan pitkittää asian käsittelyä ja haitata tällä tavoin päätöksentekoprosessia käyttää ylipitkiä puheenvuoroja pysyen muodollisesti asiassa, mutta esimerkiksi pelkästään toistaen jo kokousasiakirjoista luettavissa olevaa tekstiä taikka aikaisemmin pidettyjä puheenvuoroja. Kyseeseen voi tulla esimerkiksi tilanne, jossa muutamat valtuutetut käyttävät asiassa vuorotellen aivan samansisältöisen pitkän puheenvuoron ja pitkittävät tällä menettelyllään asian käsittelyä tuntikausia ja viimekädessä saattavat jopa estää päätöksen tekemisen siinä kokouksessa, jossa päätös aikataulullisista syistä olisi tehtävä.</p>
  <p>Työjärjestyksen 18 §:n 2 momentti ei estä pitkienkään puheenvuorojen käyttämistä valtuustossa. Määräyksellä voidaan puuttua vain sellaisiin puheenvuoroihin, joiden ilmeisenä tarkoituksena on asian käsittelyn tahallinen pitkittäminen. Kyseisen työjärjestyksen määräyksen tulkinta jää viimekädessä valtuuston puheenjohtajalle. Jos puheenjohtaja tulkitsee määräystä virheellisesti, hän voi omalla menettelyllään syyllistyä sananvapauden rikkomiseen.</p>
  <p><strong>Mäenpää</strong> ja <strong>kaupunginhallitus</strong> ovat puolin ja toisin antaneet selityksen.</p>
  <p><strong>Kaupunginhallitus</strong> ja <strong>Mäenpää</strong> ovat puolin ja toisin antaneet vastaselityksen.</p>
  <p>
    <strong>Korkeimman hallinto-oikeuden ratkaisu</strong>
  </p>
  <p>
    <strong>1. Mäenpään valitus</strong>
  </p>
  <p>
    <strong>Valtuuston kokoustilojen järjestäminen</strong>
  </p>
  <p>Korkein hallinto-oikeus on tutkinut asian. Kun otetaan huomioon asiassa esitetyt vaatimukset, saatu selvitys, lääninoikeuden päätöksestä ilmenevät lainkohdat ja muut perustelut, päätöksen muuttamiseen ei ole syytä.</p>
  <p>Asian näin päättyessä Mäenpään vaatimus oikeudenkäyntikulujensa korvaamisesta hylätään.</p>
  <p>
    <strong>2. Kaupunginhallituksen valitus</strong>
  </p>
  <p>
    <strong>Valtuutetun puheenvuoron rajoittaminen</strong>
  </p>
  <p>Suomen Hallitusmuodon 10 §:n mukaan jokaisella on sananvapaus. Sananvapauteen sisältyy oikeus ilmaista, julkistaa ja vastaanottaa tietoja, mielipiteitä ja muita viestejä kenenkään ennakolta estämättä. Tarkempia säännöksiä sananvapauden käyttämisestä annetaan lailla.</p>
  <p>Kunnanvaltuuston jäsenen puheoikeuden käyttäminen valtuuston kokouksessa on keskeinen osa hallitusmuodon 10 §:ssä turvattua sananvapautta. Kysymyksessä olevalla työjärjestyksen 18 §:n määräyksen kohdalla voidaan vaikuttaa merkityksellisellä tavalla rajoittavasti siihen, miten tätä puheoikeutta käytetään.</p>
  <p>Työjärjestys ja siihen kuuluva 18 § on annettu kuntalain 15 §:n nojalla. Tämän säännöksen mukaan valtuuston hyväksymässä työjärjestyksessä tai muussa johtosäännössä annetaan määräyksiä valtuuston toiminnasta, varavaltuutetun kutsumisesta valtuutetun tilalle, valtuutetun aloitteen käsittelystä ja valtuutettujen valtuustotyöskentelyä varten muodostamista valtuustoryhmistä. Myöskään muualla kuntalaissa ei säädetä tarkemmin valtuutetun puheoikeuden käyttämisestä.</p>
  <p>Näin ollen, kun otetaan huomioon hallitusmuodon 10 §:n 1 momentin säännös tarkempien säännösten sananvapauden käyttämisestä antamisesta lailla, ei kaupunginvaltuusto ole voinut työjärjestyksellä määrätä valtuutetun puheoikeuden käyttämisestä siten kuin työjärjestyksen 18 §:n nyt kysymyksessä olevassa kohdassa määrätään.</p>
  <p>Tämän vuoksi korkein hallinto-oikeus katsoo, ettei ole syytä muuttaa lääninoikeuden päätöksen lopputulosta, joka siis jää pysyväksi.</p>
  <p>Tätä kaikki asianomaiset noudattakoot.</p>
</finlex:document>
