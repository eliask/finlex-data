<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200000987</dcterms:identifier>
  <finlex:ecliIdentifier>ECLI:FI:KHO:2000:T987</finlex:ecliIdentifier>
  <dcterms:title>29.05.2000/987</dcterms:title>
  <dcterms:description>
    <p>
      <span>Asiakirjajulkisuus</span>
      <span>Viranomaisen asiakirja</span>
      <span>Kunniamerkkiesitys</span>
    </p>
  </dcterms:description>
  <finlex:registerNumber>236/1/00</finlex:registerNumber>
  <dcterms:issued>2000-05-29</dcterms:issued>
  <finlex:fileCopyNumber>987</finlex:fileCopyNumber>
  <dcterms:abstract>
    <p>A oli pyytänyt opetusministeriöltä kopioita  yliopiston vuosina 1997, 1998 ja 1999 tekemistä  kunniamerkkiesityksistä. Hän oli sittemmin  täsmentänyt pyyntöään koskemaan vain nimilistoja  ja lisäksi erästä henkilöä koskevia esityksen  perusteluja.</p>
    <p>Opetusministeriö hylkäsi pyynnön lausuen  perusteluissaan, että kunniamerkkiesitysten  ratkaiseminen kuuluu Suomen Valkoisen Ruusun ja  Suomen Leijonan ritarikuntien suurmestarille.  Mainittujen ritarikuntien suurmestarina toimii  tasavallan presidentti. Tasavallan presidentti  ei toimi tehtävässään tasavallan presidentin  asemassa valtiosäännön nojalla, vaan  ritarikuntien sääntöjen antamin valtuuksin.  Tässä mielessä esimerkiksi ritarikunnan  kunniamerkin myöntäminen ei ole valtion vaan  ritarikunnan päätös. Ritarikuntia ja niiden  suurmestaria instituutiona ei näistä syistä  voida pitää valtiokoneiston osina vaan sui  generis -tyyppisinä yhteisöinä.  Valmisteluprosessi, joka liittyy ritarikuntien  kunniamerkkien myöntämiseen, perustuu  suurmestarin antamiin määräyksiin aloitteiden  tekemisestä ja edelleen toimittamisesta  ritarikuntien valmisteluun. Tätä on pidettävä  ritarikunnan kokoamis- ja valmistelutoimintana.  Siihen ei liity lakisääteistä julkisen vallan  käyttöä. Näin ollen ritarikuntiin liittyvä  toiminta ei opetusministeriön mielestä ollut  viranomaisten toiminnan julkisuudesta annetussa  laissa tarkoitettua viranomaistoimintaa.</p>
    <p>Korkein hallinto-oikeus kumosi päätöksen ja  palautti asian ministeriölle uudelleen  käsiteltäväksi. Perusteluinaan korkein  hallinto-oikeus lausui, että A:n asiakirjapyyntö  on koskenut yliopiston tekemiä  kunniamerkkiesityksiä, jotka yliopisto on  toimittanut opetusministeriölle.  Kunniamerkkiesitysten tekeminen perustui Suomen  Valkoisen Ruusun ja Suomen Leijonan  ritarikuntain suurmestarin 7.9.1945 vahvistamaan  määräykseen näiden ritarikuntien kunniamerkkien  antamisesta. Viranomaisen eli yliopiston  laatimat esitykset on toimitettu toiselle  viranomaiselle eli ministeriölle asian  käsittelyä varten. Esitykset eivät ole  ritarikuntien toimeksiannosta viranomaiselle  annettuja asiakirjoja, joiden suhteen  määräysvalta olisi ritarikunnilla. Esitykset on  toimitettu ministeriölle sen tehtäviin  kuuluvassa asiassa. Ne eivät ole viranomaisten  toiminnan julkisuudesta annetun lain 5 §:n 3  momentissa tarkoitettuja asiakirjoja, joita ei  pidetä viranomaisen asiakirjana. Sillä seikalla,  että esitysten ministeriölle toimittaminen on  liittynyt ritarikuntien päätöksenteon  valmisteluun, ei ole merkitystä esitysten  julkisuuden kannalta. Ministeriö ei ole voinut  päätöksessään mainituilla perusteilla hylätä A:n  pyyntöä. Päätös on lainvastainen.</p>
    <p>Laki viranomaisten toiminnan julkisuudesta  1 § 1 mom., 5 § 2 ja 3 mom. sekä 9 § 1 mom.</p>
  </dcterms:abstract>
</finlex:document>
