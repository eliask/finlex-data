<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200500091</dcterms:identifier>
  <finlex:ecliIdentifier>ECLI:FI:KHO:2005:5</finlex:ecliIdentifier>
  <dcterms:title>20.1.2005/91 KHO:2005:5</dcterms:title>
  <dcterms:description>
    <p>
      <span>Maankäyttö ja rakentaminen</span>
      <span>Asemakaava</span>
      <span>Maanomistaja</span>
      <span>Yhdenvertaisuus</span>
      <span>Maankäyttösopimus</span>
      <span>Rakennusoikeus</span>
    </p>
  </dcterms:description>
  <finlex:registerNumber>1529/1/04</finlex:registerNumber>
  <dcterms:issued>2005-01-20</dcterms:issued>
  <finlex:fileCopyNumber>91</finlex:fileCopyNumber>
  <dcterms:abstract>
    <p>Kaupunginvaltuusto oli hyväksynyt asemakaavan, jossa oli osoitettu alueita pääasiassa asuinrakentamiseen (AO, AR) ja lähivirkistysalueiksi (VL). Kaupunginvaltuusto oli samalla päätöksellä hyväksynyt myös neljä kaupungin ja maanomistajien välillä allekirjoitettua maankäyttösopimusta. Nähtävillä olleeseen kaavaehdotukseen perustuneet maankäyttösopimukset koskivat kaava-alueen pohjoisosan alueita. Valittajan tilalle, joka sijaitsi kaava-alueen eteläosassa, oli osoitettu tilan kokonaispinta-alaan suhteutettuna huomattavasti vähemmän rakennusoikeutta asuinrakentamiseen ja vastaavasti enemmän lähivirkistysalueita kuin edellä mainittujen, maankäyttösopimusten tehneiden maanomistajien omistamille alueille.</p>
    <p>Suomen perustuslain 6 §:stä ilmenevää yhdenvertaisuusperiaatetta oli sovellettava myös maankäyttö- ja rakennuslain mukaisessa kaavoituksessa. Periaate, jonka toteutumistapa viime kädessä riippui kulloinkin kysymyksessä olevasta kaavamuodosta, edellytti muun ohella, ettei alueiden omistajia kaavassa aseteta toisistaan poikkeavaan asemaan, ellei siihen kaavan sisältöä koskevat säännökset huomioon ottaen ole maankäytöllisiä perusteita. Alueiden erilaiselle osoittamiselle asuinrakentamiseen oli kuitenkin hyväksyttävät maankäytölliset perusteet, minkä vuoksi kaavaratkaisulla ei ollut syrjäytetty vaatimusta maanomistajien yhdenvertaisesta kohtelusta.</p>
    <p>Suomen perustuslaki 6 §<br/>Maankäyttö- ja rakennuslaki 11 § (132/1999), 42 § 1 mom. ja 54 §<br/>Ks. myös KHO:1997:30 ja KHO:2003:37.</p>
    <p>
      <viite tyyppi="www" kohde="http://www.kho.fi/paatokset/31333.htm">Kort referat på svenska</viite>
    </p>
  </dcterms:abstract>
  <p>1. Espoon kaupunginvaltuuston päätös</p>
  <p>Espoon kaupunginvaltuusto on 25.8.2003 hyväksynyt asemakaavan, jolla on muodostettu Espoon kaupungin 81. kaupunginosan eli Niipperin korttelit 81109, 81111, 81112, 81114 ja 81116-81130, osa korttelista 81051 sekä katu- ja virkistysalueita (<em>Nikunmäki</em>), sekä asemakaavan muutoksen, joka on koskenut Espoon kaupungin 81. kaupunginosan eli Niipperin katualuetta (<em>Koskelo II</em>).</p>
  <p>Kaupunginvaltuusto on samalla päätöksellä hyväksynyt Espoon kaupungin ja Kapiteeli Oy:n välillä 6.5.2003 allekirjoitetun maankäyttösopimuksen sekä esisopimuksen maa-alueiden luovuttamisesta, Espoon kaupungin ja NCC Rakennus Oy:n välillä 26.5.2003 allekirjoitetun maankäyttösopimuksen, Espoon kaupungin ja YIT Rakennus Oy:n välillä 9.5.2003 allekirjoitetun maankäyttösopimuksen sekä Espoon kaupungin ja 90-Kiinteistöt Oy:n konkurssipesän välillä 21.5.2003 allekirjoitetun sopimuksen maankäytöstä sekä esisopimuksen maan luovuttamisesta.</p>
  <p>Kaava-alue, joka on pinta-alaltaan noin 38 hehtaaria, sijaitsee Niipperintien, Juvankartanontien ja Espoon Ringside Golfin golfkentän välisellä alueella. Kaava-alueen pohjoisosa on länsiosastaan golfkenttään rajautuvaa peltoaluetta. Kaava-alueen eteläosassa on lännessä golfkenttään rajautuva peltovyöhyke. Muutoin eteläosa on metsäistä rinnealuetta, jolla on vanhaa pientaloasutusta. Asemakaavan ja asemakaavan muutoksen tarkoituksena on kysymyksessä olevalla Nikunmäen alueella olemassa olevan pientaloalueen täydennysrakentaminen voimassa olevan yleiskaavan mukaisesti.</p>
  <p>2. Käsittely Helsingin hallinto-oikeudessa</p>
  <p>2.1. Valitus Helsingin hallinto-oikeudessa</p>
  <p>A on valittanut Espoon kaupunginvaltuuston päätöksestä Helsingin hallinto-oikeuteen ja vaatinut, että päätös kumotaan. Lisäksi A on vaatinut, että Espoon kaupunki velvoitetaan korvaamaan hänen oikeudenkäyntikulunsa laillisine korkoineen.</p>
  <p>Vaatimustensa tueksi A on esittänyt muun ohella seuraavaa:</p>
  <p>
    <em>Kohtuuttomuus ja tasapuolisen kohtelun vaatimus</em>
  </p>
  <p>Asemakaavan laatimisperusteisiin on perinteisesti kuulunut maanomistajien tasapuolisen kohtelun vaatimus, vaikkei sitä olekaan suoranaisesti kirjattu kaavan laatimisperusteita koskevaan säännökseen. Maanomistajien tasapuolisen kohtelun sivuuttamista on kaavan yhteydessä pidettävä joko harkintavallan väärinkäyttönä tai se johtaa suoranaisesti maankäyttö- ja rakennuslain 54 §:n 3 momentissa tarkoitettuun kaavan kohtuuttomuuteen. Pelkästään kaavan maanomistajalle tuottama lisärakennusoikeus ei tarkoita sitä, että kaavan ei voitaisi katsoa aiheuttavan maanomistajalle kohtuutonta haittaa, jos kaava-alueen maanomistajia ei ole kohdeltu maankäyttö- ja rakennuslain asemakaavan laatimisperusteiden valossa tasapuolisesti.</p>
  <p>Maankäyttö- ja rakennuslain 11 §:n vastaista on, että kaavassa otetaan rakennusoikeuksia määritettäessä ja kaavavarauksia laadittaessa huomioon mainitun lain laatimisperusteissa mainitsemattomia seikkoja, kuten esimerkiksi maankäyttösopimuksia. Jos vain osa maanomistajista on tehnyt maankäyttösopimuksen ja saa sen sitoumusten perusteella enemmän rakennusoikeutta tai "kärsii" pienemmät rakentamattomiksi jäävien alueiden varaukset kuin muut kaava-alueen maanomistajat, on kyse harkintavallan väärinkäyttötilanteesta, ellei erilaiseen kohteluun ole muuta, todellista ja maankäyttö- ja rakennuslain hyväksymää perustetta. Oikeuskäytännössä on katsottu, että kaavapäätös oli lainvastainen, kun valittajan omistamille maille oli kaavoitettu enemmän yleisiä alueita kuin muiden maanomistajien alueille. Kehittämiskorvauksesta säätäminen maankäyttö- ja rakennuslain muutoksella pyrkii juuri poistamaan mainitun eron sopimuksen tehneiden ja ei-tehneiden maanomistajien välillä lopullisesti. Säännöstö ei kuitenkaan ole sovellettavissa tässä tapauksessa sen voimaantulosäännöksen perusteella, mutta kuvastaa mainittuun lakiin jo alun perin sisältynyttä yleistä kaavoitusta ohjaavaa periaatetta maanomistajien tasapuolisesta kohtelusta.</p>
  <p>
    <em>Kohtuullisuuden ja tasapuolisen kohtelun toteutuminen</em>
  </p>
  <p>Nikunmäen asemakaavan alueet ovat pääosin yksityisessä omistuksessa. Alueen suurimmat maanomistajat ovat Kapiteeli Oy, NCC Rakennus Oy ja YIT Rakennus Oy. Lisäksi merkittävää maanomistusta on ainakin 90-Kiinteistöt Oy:n konkurssipesällä ja valittajalla. Kaupunki on solminut maankäyttösopimuksen kaikkien muiden alueen merkittävien maanomistajien paitsi valittajan kanssa. Sopiminen vain maanomistajista osan kanssa ei sinänsä ole lainvastaista maankäyttö- ja rakennuslain järjestelmässä. Tässä valituksessa ei ole edes vaadittu maankäyttösopimusten katsomista lainvastaisiksi. Valitus perustuu kuitenkin näkemykseen, että kaavan aluevarausten sisältöön on vaikuttanut se, että kaupunki on tehnyt  maankäyttösopimukset kiinteistökehitysyhtiöiden ja rakennusliikkeiden kanssa, mikä on maankäyttö- ja rakennuslain 11 §:n vastaista. Se käy ensinnäkin ilmi jo pelkästään kaavakarttaa katsomalla. Verrattaessa VL- ja VP-alueiden sijaintia ja kokoa voidaan todeta, että suurin osa VL- ja VP-alueista sijoittuu kaavan eteläosaan eli juuri sinne, missä maankäyttösopimuksia ei ole tehty. Tästä poikkeuksena on vain golfkenttään rajoittuva, tilaan RN:o 6:336, oikeastaan RN:o 6:337,  kuuluva kaistale, josta Kapiteeli Oy saa maankäyttösopimuksen nojalla 85 500 euron suuruisen korvauksen. Alueen kymmenkertaistuvan väestön on siis tarkoitus lähivirkistäytyä niissä kaava-alueen osissa, joiden maanomistajat eivät ole hyötyneet kaavasta sanottavalla tavalla. Pohjoisosien voimakas rakennuskanta tasapainottuu siten kaavassa eteläisen osan laajoilla lähivirkistysalueilla. Ongelmana tässä on maanomistuksen erot: pohjoisosien maanomistajat saavat hyödyn eteläisen osan maanomistajien kustannuksella. Kaava-asiakirjojen väite alueen jakautumisesta virkistysaluein kolmeen eri osaan on siten olosuhteita vastaamaton. Alue jakautuu tosiasiassa kahteen osaan eli osaan, jolla on lähivirkistysalueita, ja osaan, jolla niitä ei ole. Toisaalta jakoperusteena saatetaan hyvin perustein väittää olevan alueet, joilla on maankäyttösopimus, ja alueet, joilla sitä ei ole. Rajat ovat molemmissa jaoissa samat.</p>
  <p>Tasapuolisen kohtelun sivuuttaminen kaavapäätöstä tehtäessä käy entistä selvemmin ilmi, mikäli vertaillaan karkeasti rakennusoikeuksien suhteellisia osuuksia tilojen pinta-aloista:</p>
  <p>
    <em>Valittaja</em>
  </p>
  <p>Tilan/alueen koko m² 33 200<br/>Rakennusoikeus 1 200<br/>Rak.oik/kiint. koko % 3,6<br/>VP/VL/Katu 27 200<br/>VP/VL/Katu/kiint. koko % 81,9</p>
  <p>
    <em>Kapiteeli</em>
  </p>
  <p>Tilan/alueen koko m² 65 900<br/>Rakennusoikeus 3 940<br/>Rak.oik/kiint. koko % 5,9<br/>VP/VL/Katu 49 900<br/>VP/VL/Katu/kiint. koko % 75</p>
  <p>
    <em>NCC</em>
  </p>
  <p>Tilan/alueen koko m² 11 014<br/>Rakennusoikeus 2 428<br/>Rak.oik/kiint. koko % 22,0<br/>VP/VL/Katu 1 300<br/>VP/VL/Katu/kiint. koko % 11,8</p>
  <p>
    <em>YIT</em>
  </p>
  <p>Tilan/alueen koko m² 29 600<br/>Rakennusoikeus 8 860<br/>Rak.oik/kiint. koko % 29,9<br/>VP/VL/Katu 0<br/>VP/VL/Katu/kiint. koko % 0</p>
  <p>
    <em>90-Kiinteistöt Oy kp.</em>
  </p>
  <p>Tilan/alueen koko m² 16 931<br/>Rakennusoikeus 3 155<br/>Rak.oik/kiint. koko % 18,6<br/>VP/VL/Katu 5 000<br/>VP/VL/Katu/kiint. koko % 29,5</p>
  <p>Asiakirjoista ei käy ilmi mitään sellaista, kaava-alueen olosuhde-eroihin perustuvaa oikeudellisesti relevanttia ja maankäyttö- ja rakennuslain hyväksymää seikkaa, jonka perusteella näin suuret erot olisivat selitettävissä. Jonkinasteiset kaava-alueen olosuhde-eroihin perustuvat erot rakentamiseen soveltuvien alueiden välillä vaikuttavat lain mukaankin rakennusoikeuden määrään, mutta tässä tapauksessa erot ovat liian suuret olosuhteisiin nähden. Kaavallisten olosuhteiden ja edellä esitetyn vertailun perusteella näyttää ilmeiseltä, että maankäyttösopimuksella on saanut "ostettua" rakennusoikeutta ja toisaalta taas on välttynyt VP- ja VL-aluevarausten sijoittamisesta omille alueilleen. Hyvänä esimerkkinä tästä on golfkentän vaikutus kaavaan. Arvioitaessa kortteleiden sijaintia suhteessa golfkenttään ja siihen liittyviä maisemallisia vaatimuksia, mikä näyttää kaava-asiakirjojen mukaan olleen eräs kaavavarausten perusta, ei ole mitenkään selitettävissä, että korttelissa 81119 tontit ulottuvat golfkentän rajaan saakka ja valittajan kiinteistöllä taas eivät likimainkaan. Vastaavalla perusteella kuin valittajan osalta on noudatettu VL-aluetta varattaessa, koko kortteli 81119 tai ainakin sen korttelin 81120 kohdalla oleva osa olisi tullut merkitä VL- tai VP-alueeksi. Näin ei kuitenkaan ole tapahtunut. Lisäksi Kapiteeli Oy:n muihin maankäyttösopimuksen tehneisiin yrityksiin verrattuna suurehkoihin VP- ja VL-aluevarauksiin saattaa olla vaikuttanut ainakin se, että Kapiteeli Oy saa maankäyttösopimuksen mukaan tuntuvan korvauksen eli 85 500 euroa tilan RN:o 6:337 VP- ja VL-alueista. Saattaa myös olla, että rakennusoikeuden ja VP- ja VL-alueiden määrään on vaikuttanut rakennuskortteleiden siirtyminen Skop-Kiinteistöt Oy:ltä edellä mainittujen rakennusliikkeiden omistukseen, vaikkei näitä kauppasopimuksia olekaan ollut valittajan käytössä.</p>
  <p>Valittajan tila tukeutuu olemassa olevaan asuinalueeseen ja rakennuskantaan sekä tulevaan rakennuskantaan ja sen edellyttämin palveluihin erittäin hyvin. Sinne on olemassa hyvä tieyhteys ja tilan muutkin kuin rakennuskortteliksi merkityt alueet soveltuvat maastonsa ja maaperänsä puolesta hyvin rakentamiseen. Rinne on pääosiltaan hyvää rakennusmaata, kuten vanha Nikunmäen asuntokannan sijoittuminenkin osoittaa. Kaavapäätöksen perusteluna pidettävä vastaus muistutukseen on tältä osin selvästi virheellinen. Näin ollen tilalle olisi maanomistajien tasapuolisen kohtelun vaatimuksen perusteella tullut osoittaa muistutuksessa esitetty AO-korttelin laajennus länteen päin. Tilalle olisi silti edelleen jäänyt VL-aluetta golfkentän ja rakennuskorttelin väliin toisin kuin esimerkiksi korttelissa 81119, jossa tontit ulottuvat golfkentän laitaan.</p>
  <p>Yksinomaan edellä esitetyn perusteella on kiistatonta, että kaava-alueen maanomistajia on perusteettomasti kohdeltu eriarvoisesti. Tästä on aiheutunut valittajalle kohtuutonta haittaa, ja kaavapäätös on siten kumottava ja palautettava tältä osin uudelleen käsiteltäväksi. Haittaa ei poista se muistutukseen annettu vastaus, että tonttitehokkuuslukua on valittajan osalta nostettu, etenkään kun korotettuakaan rakennustehokkuutta ei ole pidettävä erityisen korkeana. Saman kaava-alueen pohjoispäässä tehokkuudet ovat korkeampia. Tehokkuusluvun korottaminen ei sitä paitsi kumoa sitä tosiasiaa, että rakennuskorttelin pinta-ala on liian pieni ja VL-alueen varaus liian suuri.</p>
  <p>
    <em>Yleiskaava</em>
  </p>
  <p>Muistutukseen annetussa vastauksessa on todettu, että kaavatyö perustuu Espoon pohjoisosien lainvoimaiseen yleiskaavaan. Vastineen mukaan koko valittajan kiinteistö on merkitty virkistysalueeksi. Kaavamateriaalissa olevan kaavaotteen mukaan kyseinen väite ei kuitenkaan pidä paikkaansa. Valittajan kiinteistö on osin AP (pientalovaltainen asuinalue) ja osin M-aluevarauksen (maa- ja metsätalousvaltainen alue) alueella. Kaava ei siten ole voinut olla perusteena valittajan kiinteistön pääosan varaamisesta lähivirkistysalueeksi merkinnällä VL. Yleiskaavassa AP-alue ulottuu ainakin osin juuri muistutuksessa laajennettavaksi esitettyyn osaan. Yleiskaavasta olisi muistutuksessa esitetyllä tavalla voitu vähäisesti poiketa myös valittajan osalta merkitsemällä AO-aluetta M-alueelle. Kaavan pohjoisosassakin on yleiskaavan virkistysaluetta (V) otettu asemakaavan AO-varauksen piiriin. Tämän johdosta koko kaava on palautettava uudelleen valmisteltavaksi, jotta voidaan tasapuolisesti arvioida, kuinka suuret rakennuskorttelit suhteessa VL- ja VP-alueisiin kaavassa tarvitaan ja kuinka ne tulee sijoittaa kaikkien kaavan laatimisedellytysten, myös tasapuolisen kohtelun vaatimukset täyttäen.</p>
  <p>2.2. Lausunto, selitys ja vastaselitys Helsingin hallinto-oikeudessa</p>
  <p>Espoon kaupunginhallitus on valituksen johdosta antamassaan selityksessä esittänyt, että valitus hylätään. Lisäksi kaupunginhallitus on lausunut muun ohella seuraavaa:</p>
  <p>Nikunmäen asemakaavan alueella on voimassa oikeusvaikutteinen Espoon pohjoisosien yleiskaava, osa I. Valittajan omistama tila sijaitsee kokonaisuudessaan yleiskaavassa osoitetulla maa- ja metsätalousalueella (M). Mainittu yleiskaava on ollut ohjeena asemakaavaa laadittaessa. Yleiskaavasta on poikettu ainoastaan siltä osin kuin valittajan omistamaan tilaan kuuluvalle alueelle on osoitettu kortteliin 81129 kuuluvaa erillispientalojen korttelialuetta (AO). Asemakaavan laatiminen on aloitettu rakennuslain aikana, jolloin asemakaavaan ei ole voinut sisällyttää maa- ja metsätalousalueita. Tästä syystä yleiskaavan maa- ja metsätalousaluetta on asemakaavassa osoitettu lähivirkistysalueeksi (VL).</p>
  <p>Valittajan muistutusvaiheessa esittämä AO-korttelialueen laajennus länteen sijoittuisi hyvin jyrkkään mäenrinteeseen, joka soveltuu huonosti rakentamiseen. Tästä syystä puheena oleva alue on osoitettu pieneltä osalta korttelialueeseen kuuluvaksi istutettavaksi alueeksi ja muutoin virkistysalueeksi. Kysymyksessä olevan korttelin 81129 rakennustehokkuus e=0.20 on sama kuin sitä ympäröivissä kortteleissa.</p>
  <p>Maankäyttösopimuksilla ei ole ostettu ylimääräistä rakennusoikeutta, vaan asemakaavalla on toteutettu alueelle aiemmin vahvistettu yleiskaava. Maankäyttösopimusten tarkoituksena on ollut sopia asemakaavoitettavan alueen kunnallistekniikan rakentamisesta ja maa-alueiden luovutuksesta kaupungille sekä rahalla maksettavan korvauksen määrästä. Rakennusoikeuden tai puisto- ja lähivirkistysalueiden määrään ei ole vaikuttanut myöskään rakennuskortteleiden siirtyminen omistajalta toiselle. Nikunmäen asemakaava-alueeseen rajoittuvalla golfkentällä ei ole ollut vaikutusta valittajan omistamalle kiinteistölle osoitetun rakentamisen määrään tai sijoittumiseen.</p>
  <p>Kaavaa laadittaessa vaatimusta maanomistajien tasapuolisesta kohtelusta ei ole syrjäytetty. Valittajan vaatimuksiin suostuminen sitä vastoin vaikeuttaisi yleiskaavan toteutumista.</p>
  <p>Uudenmaan ympäristökeskus on valituksen johdosta antamassaan lausunnossa esittänyt seuraavaa:</p>
  <p>Merkittävä osa valittajan omistaman tilan alueesta on peltoa. Peltoalueiden osoittamista rakentamiseen on usein syytä rajoittaa.</p>
  <p>Kysymyksessä oleva tila sijaitsee alueella voimassa olevassa yleiskaavassa osoitetulla M-alueella. Yleiskaavasta poiketen asemakaavassa on tälle alueelle osoitettu maisemallisesti perusteltavissa olevaan osaan AO-aluetta. Yleiskaavassa AP-alueiksi osoitetut alueet on asemakaavassa yleisesti osoitettu AO-alueina.</p>
  <p>A on kaupunginhallituksen selityksen ja ympäristökeskuksen lausunnon johdosta antamassaan vastaselityksessä lausunut muun ohella seuraavaa:</p>
  <p>Espoon pohjoisosien yleiskaavalla on tarkoitus ohjata kaupungin suunnitellun yhdyskuntakehityksen kannalta olennaisia päälinjauksia. Tästä yleiskaavan yleispiirteisyydestä johtuen perusteltu poikkeaminen siitä on asemakaavaa laadittaessa mahdollista. Vasta asemakaavoituksessa määrätään yksityiskohtaisesti eri alueiden rajat. Yleiskaavan oikeusvaikutteisuus ei vaikuta sen suunnittelun tasoon tai yksityiskohtaisuuteen. Yleiskaavan tarkkuustasoa kuvastaa sekin, että valittajan muistutukseen annetussa vastineessa valittajan tilan ilmoitettiin sijaitsevan virkistysalueella.</p>
  <p>Yleiskaavan laatiminen ei ole perustunut kiinteistökohtaiseen tarkasteluun. Esimerkiksi valittajan omistama kiinteistö on ollut asumiskäytössä vuosikymmeniä. Yleiskaavasta ei kuitenkaan ole edellä lausuttu huomioon ottaen johdettavissa velvoitetta osoittaa aluetta asemakaavassa muuhun kuin asumiskäyttöön.</p>
  <p>Asiakirjojen mukaan asemakaavan pohjoisosassa ylitetään yleiskaavan aluetehokkuus e=0.15 sen ollessa asemakaavassa e=0.20. Käytännössä muutos koskee asemakaavan neljää pohjoisinta korttelia, joiden rakennustehokkuus on e=0.30. Puheena oleva poikkeama yleiskaavasta on suuri valittajan muistutusvaiheessa esittämään tontinosan laajennukseen nähden. Yleiskaavasta on muuten kuin pieninä rajojen tarkistuksina poikettu myös osoitettaessa kaava-alueelle liikerakennusten korttelialue (KL) ja yleisten rakennusten korttelialue (Y). Yleiskaava ei siten voi olla esteenä valittajan esittämän AO-korttelialueen laajennuksen osalta.</p>
  <p>Asemakaavaa laadittaessa on noudatettu valittajaa syrjivää mitoitusta AO-alueen ja VL-alueiden suhteen. Erot rakennusoikeuden määrässä eivät selity millään alueen olosuhteisiin liittyvillä eroilla, vaan maankäyttösopimukset ovat vaikuttaneet kaavan sisältöön. Lisäksi on ympäristökeskuksen lausuntoon nähden huomattava, että kaava-alueen pohjoisosan tiivein rakentaminen sijoittuu kokonaan pellolle.</p>
  <p>Valittajan esittämä AO-korttelialueen laajennus on ainakin Nikunniittyyn rajoittuvalta osaltaan rakentamiseen hyvin soveltuvaa. Vain kolmasosa esitetystä AO-korttelialueen laajennuksesta olisi jyrkähköä rinnettä, joka sekin soveltuisi maaperänsä johdosta hyvin rakentamiseen ja olisi muokattavissa rinnerakentamisen edellyttämällä tavalla.</p>
  <p>3. Helsingin hallinto-oikeuden päätös</p>
  <p>Helsingin hallinto-oikeus on hylännyt A:n valituksen ja vaatimuksen oikeudenkäyntikulujen korvaamisesta. Hallinto-oikeus on perustellut päätöstään seuraavasti:</p>
  <p>
    <em>Asemakaavan sisältövaatimukset</em>
  </p>
  <p>Maankäyttö- ja rakennuslain 54 §:n 1 momentin mukaan asemakaavaa laadittaessa on oikeusvaikutteinen yleiskaava otettava huomioon siten kuin siitä erikseen säädetään. Pykälän 2 momentissa on asemakaavan sisältövaatimuksista säädetty muun ohella, että asemakaava on laadittava siten, että luodaan edellytykset terveelliselle, turvalliselle ja viihtyisälle elinympäristölle, palvelujen alueelliselle saatavuudelle ja liikenteen järjestämiselle. Rakennettua ympäristöä ja luonnonympäristöä tulee vaalia eikä niihin liittyviä erityisiä arvoja saa hävittää. Kaavoitettavalla alueella tai sen lähiympäristössä on oltava riittävästi puistoja tai muita lähivirkistykseen soveltuvia alueita. Pykälän 3 momentin mukaan asemakaavalla ei saa aiheuttaa kenenkään elinympäristön laadun sellaista merkityksellistä heikkenemistä, joka ei ole perusteltua asemakaavan tarkoitus huomioon ottaen. Asemakaavalla ei myöskään saa asettaa maanomistajalle tai muulle oikeuden haltijalle sellaista kohtuutonta rajoitusta tai aiheuttaa sellaista kohtuutonta haittaa, joka kaavalle asetettavia tavoitteita tai vaatimuksia syrjäyttämättä voidaan välttää.</p>
  <p>
    <em>Asemakaavan ja -kaavamuutoksen lähtökohdat ja tavoitteet</em>
  </p>
  <p>Asemakaavaselostuksen mukaan kaavoituksen päätavoitteena on Nikunmäen pientaloalueen täydennysrakentaminen korkeatasoisella, vanhaa espoolaista kulttuurimaisemaa kunnioittavalla tavalla. Ratkaisun tavoitteena on kehittää alueen toiminnallista ja sosiaalista laatua. Nikunmäen alue on kaavaselostuksen mukaan suunniteltu Niipperintien varrella Juvanpuiston ja Juvankartanon asuinalueita täydentäväksi ja niiden rakentamistehokkuutta ja rakentamistapaa vastaavaksi alueeksi. Golfkentän puoleisella osalla rakentaminen madaltuu ja avautuu. Vanhan Nikunmäen asuinalueen rakentaminen on täydentävää, vanhaa tiestöä ja puustoa säilyttävää.</p>
  <p>
    <em>Yleiskaava</em>
  </p>
  <p>Maankäyttö- ja rakennuslain 42 §:n 1 momentin mukaan yleiskaava on ohjeena laadittaessa ja muutettaessa asemakaavaa sekä ryhdyttäessä muutoin toimenpiteisiin alueiden käytön järjestämiseksi. Pykälän 2 momentin mukaan viranomaisten on suunnitellessaan alueiden käyttöä koskevia toimenpiteitä ja päättäessään niiden toteuttamisesta katsottava, ettei toimenpiteillä vaikeuteta yleiskaavan toteutumista.</p>
  <p>A:n omistaman tilan Ekemon RN:o 4:76 alue on oikeusvaikutteisessa Espoon pohjoisosien yleiskaavassa osoitettu kokonaan maa- ja metsätalousvaltaiseksi alueeksi M eikä osaksikaan AP-alueeksi eli pientalojen rakentamiseen varatuksi alueeksi. Yleiskaava on voimassa maankäyttö- ja rakennuslain mukaisena oikeusvaikutteisena yleiskaavana maankäyttö- ja rakennuslain 211 §:n mukaisesti. Asemakaavassa on kuitenkin poikettu tältä osin yleiskaavasta siltä osin, että tilan alue on osaksi osoitettu AO-alueeksi eli erillispientalojen korttelialueeksi. Muilta osin tila alue on varattu lähivirkistysalueeksi (VL).</p>
  <p>Vaikka Espoon pohjoisosien yleiskaava onkin yleispiirteinen kaava, edellyttää siitä poikkeaminen asemakaavoituksessa erityistä, perusteltua ja hyväksyttävää syytä. Asemakaavaehdotus on pääsääntöisesti voimassa olevan, asemakaavoitusta ohjaavan oikeusvaikutteisen yleiskaavan mukainen. A:n rakennusoikeutta on lisätty voimassa olevaan yleiskaavaan nähden. Asemakaavaa ei tältä osin voida pitää lainvastaisena.</p>
  <p>
    <em>Maankäyttösopimukset</em>
  </p>
  <p>Maankäyttö- ja rakennuslain 11 §:n (132/1999) mukaan kunnan tekemät kaavoitukseen ja kaavojen toteuttamiseen liittyvät sopimukset eivät saaneet syrjäyttää kaavoitukselle maankäyttö- ja rakennuslaissa asetettuja tavoitteita tai sisältövaatimuksia. Säännös on kumottu 13.3.2003 annetulla lailla n:o 222, joka on tullut voimaan 1.7.2003. Koska kyseessä olevat maankäyttösopimukset on tehty toukokuussa 2003, sovelletaan asiassa maankäyttö- ja rakennuslain 11 §:ää.</p>
  <p>Asiakirjojen mukaan maakäyttösopimuksilla 6.5.2003, 9.5.2003, 21.5.2003 ja 26.5.2003 ei ole syrjäytetty kaavoitukselle laissa asetettuja tavoitteita tai sisältövaatimuksia taikka sovittu kaavan sisällöstä.</p>
  <p>
    <em>Rakennusoikeudet</em>
  </p>
  <p>A:n tilan alue kuuluu osaksi kortteliin 81129 eli erillispientalojen korttelialueeseen (AO). Suurin osa kaava-alueen muistakin asuinkortteleista on merkitty vastaavasti erillispientalojen korttelialueiksi. Tonttitehokkuusluku (e) vaihtelee välillä 0.20 - 0.30. Korttelin 81129 tehokkuusluku e=0.20 on kuten sitä ympäröivissä kortteleissakin. Kun otetaan huomioon oikeusvaikutteinen yleiskaava ja asemakaavaehdotuksessa määritellyt rakennusoikeudet, hallinto-oikeus katsoo, että A:lle ei ole maanomistajana asetettu kohtuutonta rajoitusta tai aiheutettu kohtuutonta haittaa sillä, että tilan Ekemon RN:o 4:76 alueesta suurin osa on osoitettu kaavassa lähivirkistysalueeksi. A:ta ei voida katsoa asetetun kaavaratkaisulla maanomistajana alueen muihin maanomistajiin nähden eriarvoiseen asemaan. Asemakaavamuutosehdotus ei ole muutoinkaan tältä osin maankäyttö- ja rakennuslain 54 §:ssä säädettyjen asemakaavan sisältövaatimuksien vastainen.</p>
  <p>
    <em>Lopputulos</em>
  </p>
  <p>Espoon kaupunginvaltuuston valituksenalainen päätös ei ole edellä todetun mukaisesti syntynyt virheellisessä järjestyksessä. Kaava tai kaavamuutos ei ole vastoin maankäyttö- ja rakennuslain mukaisia asemakaavan sisältövaatimuksia eikä päätös muutenkaan ole lainvastainen. Kaupunginvaltuuston päätöstä ei siten voida valituksen johdosta kumota.</p>
  <p>
    <em>Oikeudenkäyntikulut</em>
  </p>
  <p>Asianosainen on hallintolainkäyttölain 74 §:n 1 momentin nojalla velvollinen korvaamaan toisen asianosaisen oikeudenkäyntikulut kokonaan tai osaksi, jos erityisesti asiassa annettava ratkaisu huomioon ottaen on kohtuutonta, että tämä joutuu pitämään oikeudenkäyntikulunsa vahinkonaan. Mitä asianosaisesta säädetään, voidaan soveltaa myös päätöksen tehneeseen hallintoviranomaiseen. Pykälän 2 momentin mukaan harkittaessa julkisen asianosaisen korvausvelvollisuutta on otettava erityisesti huomioon se, onko oikeudenkäynti aiheutunut viranomaisen virheestä.</p>
  <p>Kun A:n valitus on hylätty, ei ole kohtuutonta, että hän joutuu pitämään oikeudenkäyntikulunsa vahinkonaan.</p>
  <p>
    <em>Sovelletut oikeusohjeet</em>
  </p>
  <p>Sovellettuina oikeusohjeina hallinto-oikeus on maininnut maankäyttö- ja rakennuslain 5, 11 (132/1999), 42, 50, 54 ja 211 §:n, kuntalain 90 §:n sekä hallintolainkäyttölain 74 §:n.</p>
  <p>4. Käsittely korkeimmassa hallinto-oikeudessa</p>
  <p>4.1. Valitus korkeimmassa hallinto-oikeudessa</p>
  <p>A on valituksessaan vaatinut, että Helsingin hallinto- oikeuden ja Espoon kaupunginvaltuuston päätökset kumotaan. Lisäksi A on vaatinut, että Espoon kaupunki velvoitetaan korvaamaan hänen oikeudenkäyntikulunsa korkeimmassa hallinto-oikeudessa ja Helsingin hallinto-oikeudessa laillisine korkoineen.</p>
  <p>Vaatimustensa tueksi A on uudistanut asiassa aikaisemmin esittämänsä sekä esittänyt muun ohella seuraavaa:</p>
  <p>Espoon kaupunginvaltuuston pöytäkirjanotteen mukaan alueen maankäyttö on jaettu kolmeen virkistysaluein toisistaan erotettuun osaan. Kaava-alueen tiivein rakentaminen sijoittuu pohjoisosaan lähelle kouluja ja päiväkotia, vastapäätä Niipperintien toisella puolella olevaa Juvanpuiston pienkerrostaloaluetta. Alueen rakennusoikeus asuinkortteleiden suhteen jakautuu siten, että kaava-alueen eteläosan pientalokortteleiden tehokkuusluku on e= 0.20 ja keski- ja pohjoisosan pientalokortteleiden e=0.25 ja 0.30. Valittajan omistama tila sijaitsee alueen eteläosassa, korttelissa 81129. Tehokkuusluku korttelissa on e=0.20. Tilan kokonaispinta-ala on 33 200 neliömetriä. Siitä on kaavassa erillispientalojen korttelialueeseen (AO) sisällytetty noin 5 500 - 6 000 neliömetriä, josta rakennusalaa on noin 3 000 neliömetrin suuruinen alue. Loppuosaa rakennuskorttelista koskee valittajan omistaman tilan alueella merkintä, joka edellyttää pitämään alueen istutettuna tai luonnonmukaisesti kasvullisena ja huolitellussa kunnossa. Muu osa tilasta on kaavassa merkitty lähivirkistysalueeksi (VL). Rakennusoikeutta valittajan tilalla on kaavan perusteella yhteensä 1 100 - 1 200 neliömetriä, mikä on hieman yli kolme prosenttia koko tilan pinta-alasta.</p>
  <p>Valittaja on Helsingin hallinto-oikeudelle tekemässään valituksessa perustanut vaatimuksensa kaavan kohtuuttomuuteen sekä tasapuolisen kohtelun vaatimuksen syrjäytymiseen ja kaavan sisältövaatimuksiin kuulumattomien maankäyttösopimusten huomioon ottamiseen kaavaa laadittaessa. Helsingin hallinto-oikeus ei ole kuitenkaan valituksenalaisen päätöksensä perusteluissa antanut mitään tapauksen olosuhteisiin ja asiakirjanäyttöön kytkeytyvää oikeudellisesti merkityksellistä perustelua sille, miksi valituksessa ja vastaselityksessä esitettyjä väitteitä ei ole hyväksytty.</p>
  <p>Espoon pohjoisosien yleiskaavan I osa käsittää noin 47 prosenttia koko Espoon pinta-alasta. Puheena olevan yleiskaavan ei ole tarkoitettu ohjaavan asemakaavan yksittäisen rakennuskorttelin pinta-alaa. Kyse on yleisestä kaupunkisuunnittelullisesta maankäytön suunnitelmasta, jossa aluevaraukset ja niiden rajat on tarkoitus yksityiskohtaisesti määritellä asemakaavoituksella. Valittajan jo muistutusvaiheessa esittämän vaatimuksen hylkäämistä ei siten voida perustaa Espoon pohjoisosien yleiskaavaan. Valittajan muistutukseen annetusta vastineesta on lisäksi pääteltävissä, että Espoon kaupunki ei ole kaavaa laatiessaan edes tiennyt, mikä aluevaraus kyseisessä yleiskaavassa on koskenut valittajan omistamaa tilaa. Yleiskaavan ohjausvaikutus on siten jopa asiallisestikin perustunut virheelliseen käsitykseen yleiskaavan aluevarauksesta valittajan omistaman tilan osalta.</p>
  <p>Kaavaa laadittaessa kaavoittajaa ohjaa, samoin kuin kaikkea hallintotoimintaa, yhdenvertaisen kohtelun vaatimus, jonka perussäännös on Suomen perustuslain 6 §:ssä ensimmäisenä perusoikeutena ja jonka merkitys hallintotoiminnassa on täysin vakiintunut. Pelkästään rakennusoikeuden osoittaminen tai tonttitehokkuuden vastaavuus ympäröivien alueiden kanssa ei siten tee kaavasta lainmukaista. Kokonaisrakennusoikeuden erot ovat riippuvaisia myös muiden kuin AO-kortteleiden koosta kunkin maanomistajan alueilla. Maankäyttösopimuksen tehneen rakennusliikkeen VP-, VL- ja katualueiden ollessa 0 prosenttia suhteessa koko alueen pinta-alaan ja sen ollessa valittajalla 81,9 prosenttia, on yhdenvertaisuus jäänyt kiistatta toteutumatta. Valittajan omistaman tilan lähialueiden korttelit ovat jo rakennettuja pientalokortteleita, joiden vertaaminen hänen pääosin rakentamattomaan tilaansa ei ole perusteltua.</p>
  <p>Maankäyttösopimuksilla on ollut kiistatta merkitystä kaavaa laadittaessa. Sopimuksiin perustuen alueen maanomistajia ei ole kohdeltu yhdenveroisesti kaavaa laadittaessa, jolloin kaavan sisältövaatimukset on syrjäytetty. Maankäyttösopimusten tekemisen edellytyksenä on ollut kaavan laatiminen siten, että sopimusten liitteissä esitetyt määrällisesti yksilöidyt rakennusoikeudet toteutuvat. Maankäyttö- ja rakennuslain 54 §:n mukaan kaavoitettavalla alueella tai sen lähiympäristössä on oltava riittävästi puistoja tai muita lähivirkistykseen soveltuvia alueita. Koska valituksenalaisen asemakaavan alueelle on maankäyttösopimuksin sitouduttu suuriin rakennusoikeuksiin joidenkin maanomistajien tiloilla, on VL- ja VP-alueita ollut pakko varata muiden kuin sopimuksen tehneiden maanomistajien alueista eli pääasiassa valittajan tilan alueista. Tämä on johtanut maanomistajien eriarvoiseen kohteluun, koska maankäyttösopimukset tehneiden maanomistajien rakennusoikeudessa suhteessa valittajan rakennusoikeuteen on valituksessa esitetyt valtavat erot.</p>
  <p>Hallinto-oikeuden päätös on virheellinen ja siksi se on kumottava. Alkuperäinen kaavan hyväksymispäätös on lainvastainen. Se kohtelee kaava-alueen maanomistajia eriarvoisesti, merkitsee harkintavallan väärinkäyttöä maankäyttösopimuksille annetun kiistattoman vaikutuksen johdosta ja perustuu virheelliseen tulkintaan lainvoimaisesta yleiskaavasta sekä sen aluevarauksesta. Kaavapäätös olisi näin ollen tullut kumota hallinto-oikeudessa sekä määrätä oikeudenkäyntikulujen korvaamisesta valittajan eduksi.</p>
  <p>Kaavan hyväksymisestä on aiheutunut valittajalle kohtuutonta haittaa, joka olisi ollut vältettävissä syrjäyttämättä kaavan tavoitteita. Valituksenalainen päätös johtuu siten viranomaisen virheestä ja olisi kohtuutonta, että valittaja joutuisi kärsimään oikeudenkäyntikulunsa vahinkonaan. Valituksenalaista päätöstä ei voida muuttaa muutoin kuin oikeudenkäynnillä hallinto-oikeudessa, joten valittaja ei ole voinut välttää kulujen syntymistä. Näin ollen Espoon kaupunki tulee velvoittaa korvaamaan valittajan oikeudenkäyntikulut sekä Helsingin hallinto-oikeudessa että korkeimmassa hallinto-oikeudessa täysimääräisesti laillisine korkoineen.</p>
  <p>4.2. Selitys ja vastaselitys korkeimmassa hallinto-oikeudessa</p>
  <p>Espoon kaupunginhallitus on antamassaan selityksessä esittänyt, että A:n valitus hylätään. Muutoin kaupunginhallitus on lausunut muun ohella seuraavaa:</p>
  <p>
    <em>Yleiskaavan ohjausvaikutus</em>
  </p>
  <p>Maankäyttö- ja rakennuslain 54 §:n 1 momentin mukaan oikeusvaikutteinen yleiskaava on otettava huomioon asemakaavaa laadittaessa. Hallituksen esityksen (101/1998 vp) mainittua pykälää koskevissa perusteluissa on todettu ohjeena olemisen tarkoittavan asemakaavaa laadittaessa sitä, että yleispiirteisissä kaavoissa tehdyt maankäytölliset ratkaisut on otettava asemakaavan laatimisen perustaksi ja niissä tehdyistä maankäyttöä koskevista perusratkaisuista voidaan poiketa vain rajoitetusti.</p>
  <p>Nikunmäen asemakaavan alueella on voimassa oikeusvaikutteinen Espoon pohjoisosien yleiskaava, osa I. Kysymyksessä oleva yleiskaava kattaa Espoon kokonaispinta-alasta 26,2 prosenttia. Valittajan ilmoitus siitä, että tämä osuus olisi 47 prosenttia, on siten virheellinen. Puheena oleva yleiskaava on laadittu sillä tarkkuudella, että sen on tarkoitus ohjata alueen käyttötarkoituksen osalta myös noin rakennuskorttelin kokoisia alueita tilanteissa, joissa ne kokonaan sijoittuvat jollekin yleiskaavassa merkitylle aluevaraukselle.</p>
  <p>Edellä mainittua yleiskaavaa on käytetty maankäyttö- ja rakennuslain mukaisesti ohjeena laadittaessa Nikunmäen asemakaavaa. Valittajan korttelissa 81129 omistama kiinteistö RN:o 4:76 sijoittuu kokonaisuudessaan yleiskaavan maa- ja metsätalousalueelle (M). Yleiskaavasta on poikettu siten, että osalle valittajan omistamaa kiinteistöä on osoitettu AO-alue erillispientalojen rakentamista varten. Suurin osa muiden yksityisten maanomistajien kiinteistöistä on sijoittunut yleiskaavan AP-alueelle, joten ne siitä johtuen on varattu rakentamistarkoitukseen myös asemakaavassa. Nikunmäen asemakaavassa ei valittajan omistaman kiinteistön osalta ole kysymys yleiskaavan mukaisten aluevarausten rajojen tarkistamisesta, vaan melko suuren kiinteistön käyttötarkoituksesta. Valittajan esittämä vaatimus johtaisi yleiskaavan vastaiseen kaavoittamiseen.</p>
  <p>Maankäyttö- ja rakennuslain 54 §:n 2 momentin mukaan on varattava riittävästi alueita virkistystä varten. Virkistykseen tarkoitetun alueen sijoitus on laajassa mittakaavassa harkittu yleiskaavavaiheessa ja sijoitettu jo silloin muun muassa valittajan omistamalle kiinteistölle.</p>
  <p>
    <em>Maanomistajien tasapuolinen kohtelu</em>
  </p>
  <p>Maankäyttösopimuksilla on sovittu asemakaavoitettavan alueen kunnallistekniikan rakentamisesta ja maa-alueiden luovutuksesta kaupungille sekä rahalla maksettavan korvauksen määrästä. Maankäyttösopimuksilla ei ole sovittu mitään rakennustehokkuuksien määristä. Maankäyttösopimusten valokopiot sisältyvät asiakirja-aineistoon.</p>
  <p>Valittajan omistama kiinteistö ei suinkaan ole ainoa Nikunmäen asemakaava-alueella sijaitseva kiinteistö, josta suuri osa on varattu virkistystarkoituksiin, vaan laajoja viheralueita on kaavoitettu myös muiden yksityisten maanomistajien maille. Asemakaavaa ja asemakaavan muutosta laadittaessa pidettiin kohtuuttomana jättää valittajan omistama tila kokonaan ilman rakennusoikeutta, ja sen vuoksi yleiskaavasta poikettiin siten, että myös valittajan omistamalle kiinteistölle osoitettiin rakennusoikeutta.</p>
  <p>Valittajan kiinteistön hyvin jyrkkä mäenrinne soveltuu huonosti rakentamiseen ja on yleiskaavamääräysten lisäksi myös sen vuoksi suurimmalta osalta virkistysaluetta ja pieneltä osin AO-korttelialueen mukaista istutettavaa tontinosaa. Valittaja voi kuitenkin käyttää hyväkseen koko kiinteistön AO-korttelialueen pinta-alan mukaisen rakennustehokkuuden, vaikka jyrkin ja siksi rakentamisen kannalta erittäin vaikea kohta kiinteistöstä on merkitty istutettavaksi tontinosaksi. Korttelin 81129 rakennustehokkuus e=0.20 on sama kuin rakennustehokkuus sitä ympäröivissä kortteleissa.</p>
  <p>Asemakaavaa ja asemakaavan muutosta valmisteltaessa harkittiin mahdollisuutta kaavoittaa enemmän rakennusoikeutta jyrkän mäenrinteen länsipuolelle. Alueen kaavoittaminen asuintarkoitukseen osoittautui kuitenkin mahdottomaksi, sillä järkevää ajoyhteyttä ei ollut järjestettävissä, rakentaminen olisi rikkonut avoimena säilytettäväksi tarkoitetun maiseman ja alueen kaavoittaminen AO-korttelialueeksi olisi ollut räikeästi yleiskaavan vastaista.</p>
  <p>Edellä mainituilla perusteilla maanomistajia on kohdeltu tasapuolisesti.</p>
  <p>
    <em>Oikeudenkäyntikulut</em>
  </p>
  <p>Hallintolainkäyttölain 74 §:n 2 momentin mukaan harkittaessa julkisen asianosaisen korvausvelvollisuutta on otettava erityisesti huomioon, onko oikeudenkäynti aiheutunut viranomaisen virheestä. Tässä tapauksessa valitus ei johdu millään tavoin viranomaisen virheestä. Näin ollen Espoon kaupunki ei ole velvollinen korvaamaan valittajan oikeudenkäyntikuluja.</p>
  <p>A on antamassaan vastaselityksessä lausunut muun ohella seuraavaa:</p>
  <p>Kaupunginhallituksen selityksessä esitetty väite siitä, että yleiskaavan tarkoituksena on ollut ohjata "noin rakennuskorttelin kokoisia alueita tilanteissa, joissa ne kokonaan sijoittuvat jollekin yleiskaavassa merkitylle aluevaraukselle", on täysin perusteeton ja yleiskaavaselostus sekä kaavan pinta-ala huomioon ottaen virheellinen.</p>
  <p>Valittaja on vaatinut muistutusvaiheessa tilan AO-korttelialueeksi osoitettavan alueen laajentamista länteen. Esitetyn laajennuksen pinta-ala oli noin 11 000 neliömetriä. Laajennus olisi suoraan liittynyt ehdotettuun ja lopulta kaavassa hyväksyttyyn AO-kortteliin. Vaatimus ei edes lähtökohtaisesti voi olla vastoin yleiskaavan suunnittelutavoitteita, jotka ovat tasoltaan esitetyn laajennusvaatimuksen kanssa täysin erimitallisia. Näin ollen yleiskaavan M-aluevaraus ei ole voinut olla esteenä valittajan vaatimalle, nykyisin asuinkäytössä olevaan tilan osaan välittömästi liittyvälle AO-korttelin laajennukselle.</p>
  <p>Yleiskaavan oikeusvaikutuksen korostaminen ainoastaan yhden tilan rakennuskorttelin pinta-alan osalta ja toisaalta vaikeneminen siitä, miksi neljä pohjoisinta korttelia saa yleiskaavassa asetettua korkeamman aluetehokkuusluvun, on ristiriitaista.</p>
  <p>Kaupunginhallituksen selityksessä esitetty väite siitä, ettei maankäyttösopimuksissa ole sovittu mitään rakennustehokkuuden määristä, on virheellinen, koska maankäyttösopimusten liitteissä on suoraan sovittu kerrosneliömetreittäin kaavan tuottamasta rakennusoikeudesta. Rakennusoikeus on laskettu rakennustehokkuusluvun perusteella, joka on kunkin korttelin osalta liitteessä mainittu. Sopimusten liitteissä oleva rakennusoikeuksien määrä, joka on lopputulos huomioon ottaen kiistatta vaikuttanut kaavan sisältöön, on johtanut maanomistajien tasapuolisen kohtelun syrjäytymiseen siten, että kaava-alueen ainoa maankäyttösopimusten ulkopuolinen maanomistaja, jolla on alueella merkittävää maanomistusta, on joutunut muita vastaavia maanomistajia huonompaan asemaan kompensoimalla VL-alueeksi merkityillä maillaan sopimusten mukaisia suuria rakennusoikeuksia kaavan sisältövaatimusten edellyttämillä riittävillä virkistysaluevaatimuksilla.</p>
  <p>Tästä on seurannut, että solmimalla maankäyttösopimukset ja toimimalla kaavaa valmisteltaessa sopimusvelvoitteidensa mukaisesti kaupunki on sivuuttanut kaavan sisältövaatimukset. Kaavaprosessin lopputuloksena hyväksytty kaava varaa valittajan tilasta massiiviset virkistysalueet. Osittain tästä johtuen on voitu minimoida virkistysalueet ja maksimoida rakennusoikeudet kaavan pohjoisosassa. Näin kaupungille on myös syntynyt oikeus saada maankäyttösopimuksissa tarkoitetut korvaukset kunnallistekniikan rakentamisesta. Rakennusoikeuden olennainen muutos johtaisi epäilemättä kuhunkin sopimukseen sisältyvän raukeamispykälän soveltamiseen ja mahdollisesti uuden sopimuksen laatimiseen. Maankäyttösopimuksilla on siten ollut vaikutus siihen, että valittajan yli kolmen hehtaarin suuruisesta tilasta on yhdenvertaisen kohtelun vaatimus syrjäyttäen varattu kaavassa valtaosa VL-alueeksi.</p>
  <p>Kaupunginhallituksen selityksessä esitetty väite siitä, että laajoja viheralueita on varattu myös muiden yksityisten maanomistajien kiinteistöille, on riittämättömästi yksilöity. Väitettä ajoyhteyden järjestämisen mahdottomuudesta ei ole myöskään perusteltu. Valittajan käsityksen mukaan ajoyhteys voidaan pistokadulla helposti toteuttaa valittajan tilan AO-korttelialueen pohjoisreunaa pitkin asemakaavaan merkityltä Vilhelmintieltä, jonne taas on pääsy Nikunmäki-nimiseltä kadulta. Samalla tavoin väite avoimeksi tarkoitetun maiseman säilyttämisestä on perustelematon. Kaupunginhallitus ei ole tältä osin esittänyt selvitystä siitä, että juuri valittajan tarkoittaman laajennusalueen maiseman avonaisuus olisi ollut peruste asemakaavan laatimisen yhteydessä.</p>
  <p>5. Korkeimman hallinto-oikeuden ratkaisu</p>
  <p>Korkein hallinto-oikeus on tutkinut asian.</p>
  <p>1. Korkein hallinto-oikeus hylkää valituksen. Helsingin hallinto-oikeuden päätöksen lopputulosta ei muuteta.</p>
  <p>2. Vaatimus oikeudenkäyntikulujen korvaamisesta hylätään.</p>
  <p>
    <em>Perustelut</em>
  </p>
  <p>
    <em>1. Pääasia</em>
  </p>
  <p>Suomen perustuslain 6 §:stä ilmenevää yhdenvertaisuusperiaatetta on sovellettava myös maankäyttö- ja rakennuslain mukaisessa kaavoituksessa. Periaate, jonka toteutumistapa viime kädessä riippuu kulloinkin kysymyksessä olevasta kaavamuodosta, edellyttää muun ohella, ettei alueiden omistajia kaavassa aseteta toisistaan poikkeavaan asemaan, ellei siihen kaavan sisältöä koskevat säännökset huomioon ottaen ole maankäytöllisiä perusteita.</p>
  <p>Asemakaava-alueella on oikeusvaikutteisena yleiskaavana voimassa vuonna 1996 vahvistettu Espoon pohjoisosien yleiskaava, osa I. A:n omistama tila RN:o 4:76, joka sijaitsee asemakaava-alueen lounaisosassa, sijaitsee yleiskaavassa osoitetulla maa- ja metsätalousvaltaisella alueella (M). Keskeiset osat asemakaava-alueen etelä- ja pohjoisosista sijaitsevat yleiskaavassa osoitetuilla pientalovaltaisilla asuntoalueilla (AP). Asemakaava-alueen itäosan ja pohjoisosan reuna-alueet sijaitsevat yleiskaavan virkistysalueilla (V). Asemakaava-alueen keskellä olevalle alueelle on yleiskaavassa lisäksi merkitty virkistysalueyhteys.</p>
  <p>Edellä mainitun yleiskaavan yleiskaavakartan liitekartoissa on osoitettu yleiskaavakartan aluevarausten jäsentely sekä annettu suunnittelumääräyksiä ja -suosituksia yksityiskohtaisempaa maankäytön suunnittelua varten. Asemakaavoittamattomien asuntoaluevarausten aluetehokkuusluokittelua koskevan liitteen mukaan asemakaava-alueen etelä- ja keskiosan AP-aluevarausten alueilla aluetehokkuus (ea) on vaihteluvälillä noin 0.06 - 0.10, mikä vastaa likimäärin tonttitehokkuutta (e) 0.08 - 0.15. Saman liitteen mukaan asemakaava-alueen pohjoisosan AP-aluevarauksen alueella aluetehokkuus (ea) on vaihteluvälillä noin 0.11 - 0.20, mikä vastaa likimäärin tonttitehokkuutta (e) 0.15 - 0.25.</p>
  <p>Asemakaavassa asuinrakentamiseen tarkoitetut korttelialueet (AO ja AR) on sijoitettu yleiskaavan AP-aluevarausten mukaisesti. AO-korttelialuetta 81129 on lisäksi laajennettu yleiskaavassa osoitetulle maa- ja metsätalousvaltaiselle alueelle (M) A:n omistaman tilan RN:o 4:76 kohdalla. AO-korttelialueiden tonttitehokkuus kaava-alueen etelä- ja keskiosassa on 0.20. AO- ja AR-korttelialueiden tonttitehokkuus kaava-alueen pohjoisosassa vaihtelee välillä 0.25 - 0.30.</p>
  <p>Kaavaehdotus on ollut nähtävillä 29.10.-27.11.2001. Valituksessa tarkoitetut maankäyttösopimukset on allekirjoitettu eri aikoina toukokuussa vuonna 2003. Asiakirjoihin liitetyistä sopimuksista ja niiden liitteistä ilmenee, että ne ovat perustuneet kaavaehdotuksen mukaiseen kaavaratkaisuun.</p>
  <p>Asiakirjoihin liitetystä kaavakartasta ja muusta karttamateriaalista ilmenee myös, että asemakaava-alueen lounais- ja eteläosassa on A:n omistaman tilan lisäksi myös muita suurehkoja tiloja, joiden alueita on osoitettu lähivirkistysalueiksi (VL). Näitä ovat A:n omistaman tilan eteläpuolella oleva tila RN:o 4:77 sekä asemakaava-alueen kaakkoisosassa olevat tilat RN:ot 4:23 ja 4:149.</p>
  <p>Yleiskaava on maankäyttö- ja rakennuslain 42 §:n 1 momentissa tarkoitetulla tavalla tullut olla ohjeena asemakaavaa laadittaessa ja muutettaessa. Asemakaava-alueen eri osien välillä on yleiskaavassa merkittäviä eroja siinä osoitettujen M-, AP- ja V-alueiden jakautumisessa. Kun otetaan huomioon myös asemakaavoitukselle asetetut sisältövaatimukset ja nyt kysymyksessä olevan asemakaavan yleiset maankäytölliset lähtökohdat sekä kaava-alueen eri osien maankäyttöön vaikuttavista ominaisuuksista saatava selvitys, kaavalla on valituksessa tarkoitetuilta osin ollut hyväksyttävät maankäytölliset perusteet. Valituksessa tarkoitetut maankäyttösopimukset eivät, kun otetaan huomioon myös maankäyttö- ja rakennuslain 11 § (132/1999),  sellaisenaan osoita, että kaavaratkaisussa olisi syrjäytetty vaatimus maanomistajien yhdenvertaisesta kohtelusta.</p>
  <p>Sillä valituksessa esitetyllä perusteella, että A:n muistutuksen johdosta annetussa vastineessa hänen omistamansa tilan on virheellisesti ilmoitettu sijaitsevan yleiskaavan virkistysalueella, ei ole yleiskaavan todellinen sisältö ja ohjausvaikutus huomioon ottaen tosiasiallista merkitystä kaavan lainmukaisuutta arvioitaessa.</p>
  <p>Asiassa ei ole esitetty muutakaan sellaista perustetta, jonka nojalla A:n vaatimus hänen tilansa osoittamisesta enemmässä määrin asuinrakentamiseen tulisi hyväksyä.</p>
  <p>Tämän vuoksi ja kun muutoin otetaan huomioon edellä ilmenevät muutoksenhaun kohteena olevan hallinto-oikeuden antaman päätöksen perustelut ja siinä mainitut oikeusohjeet sekä korkeimmassa hallinto-oikeudessa esitetyt vaatimukset ja asiassa saatu selvitys, hallinto-oikeuden päätöksen lopputuloksen muuttamiseen ei ole perusteita.</p>
  <p>
    <em>2. Oikeudenkäyntikulujen korvaaminen</em>
  </p>
  <p>Asian näin päättyessä ja kun otetaan huomioon hallintolainkäyttölain 74 §, A:lle ei määrätä maksettavaksi korvausta oikeudenkäyntikuluista.</p>
  <p>Asian ovat ratkaisseet hallintoneuvokset Esa Aalto, Lauri Tarasti, Pekka Vihervuori, Marjatta Kaján ja Kari Kuusiniemi. Asian esittelijä Riitta Mutikainen.</p>
  <finlex:content id="r200500091.kho">
    <div>
</div>
  </finlex:content>
</finlex:document>
