<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200500083</dcterms:identifier>
  <finlex:ecliIdentifier>ECLI:FI:KHO:2005:3</finlex:ecliIdentifier>
  <dcterms:title>20.1.2005/83 KHO:2005:3</dcterms:title>
  <dcterms:description>
    <p>
      <span>Maankäyttö ja rakentaminen</span>
      <span>Kunnallisasia</span>
      <span>Rakennusjärjestys</span>
      <span>Suunnittelutarvealue</span>
      <span>Edellytykset</span>
      <span>Selvitysten riittävyys</span>
    </p>
  </dcterms:description>
  <finlex:registerNumber>3822/1/02</finlex:registerNumber>
  <dcterms:issued>2005-01-20</dcterms:issued>
  <finlex:fileCopyNumber>83</finlex:fileCopyNumber>
  <dcterms:abstract>
    <p>Sipoon kunnanvaltuuston hyväksymässä rakennusjärjestyksessä koko kunnan asemakaavoitetun tai ranta-asemakaavoitetun alueen ulkopuolinen alue oli osoitettu maankäyttö- ja rakennuslain 16 §:n 3 momentissa tarkoitetuksi suunnittelutarvealueeksi. Rakennusjärjestyksen mukaan määräys oli annettu kuntaan suuntautuvan pääkaupunkiseudun rakentamispaineen vuoksi.</p>
    <p>Rakennusjärjestyksen liitteinä olivat kartat kunnan pohjavesialueista, mahdollisesti saastuneista maa-alueista, Natura 2000 -kohteista sekä luonnonsuojelualueista. Kunta oli lisäksi toimittanut erilaista tilasto- ja kartta-aineistoa valituksenalaisen asian asiakirjojen liitteeksi.</p>
    <p>Kunnan sijainti ja rakentamistilastot huomioon ottaen asiassa katsottiin selvitetyksi, että pääkaupunkiseudun rakentamispaine kohdistui erityisen voimakkaana kunnan alueeseen. Kunnan alueesta ei ollut myöskään selkeästi erotettavissa sellaista laajahkoa aluetta, johon tämä rakentamispaine ei lainkaan ulottuisi. Kunnan alueella oli lisäksi osia, joilla maankäytön suunnittelutarve perustui erityisiin ympäristöarvoihin tai ympäristöhaittoihin. Kunnan lähivuosien kaavoitusohjelmaan oli sisällytetty muun ohella koko kunnan aluetta koskevan yleiskaavoituksen valmistelu. Suunnittelutarvealuetta koskevan määräyksen katsottiin täyttävän maankäyttö- ja rakennuslain 16 §:n 3 momentissa asetetut edellytykset. Myös maankäyttö- ja rakennuslain 137 §:ssä tarkoitetun lupaharkinnan perusteeksi oli olemassa riittävästi selvitystä osa-alueiden mahdollisista erityispiirteistä.</p>
    <p>Maankäyttö- ja rakennuslaki 14 § 2 ja 3 mom., 16 § 1 ja 3 mom. ja 137 §</p>
    <p>Kuntalaki 90 § 2 mom.</p>
    <p>Ks. ja vrt. KHO 20.1.2005 T 84.</p>
    <p>
      <viite tyyppi="www" kohde="http://www.kho.fi/paatokset/31331.htm">Kort referat på svenska</viite>
    </p>
  </dcterms:abstract>
  <p>1. Sipoon kunnanvaltuuston päätös</p>
  <p>Sipoon kunnanvaltuusto on 25.2.2002 tekemällään päätöksellä (17 §) hyväksynyt Sipoon kunnan rakennusjärjestyksen.</p>
  <p>Rakennusjärjestyksen 6. kohta koskee suunnittelutarvealuetta. Mainittu kohta kuuluu seuraavasti:</p>
  <p>"Maankäyttö- ja rakennuslain 16 §:n 3 momentin mukaista suunnittelutarvealuetta on koko Sipoon kunnan asemakaavoitetun tai ranta-asemakaavoitetun alueen ulkopuolinen alue kuntaan suuntautuvan pääkaupunkiseudun rakentamispaineen vuoksi, ellei kaavassa toisin määrätä. Suunnittelutarvealueella lupahakemuksen arviointi perustuu maankäyttö- ja rakennuslain 137 §:ssä säädettyihin erityisiin edellytyksiin sen lisäksi, mitä luvan edellytyksistä muutoin säädetään.</p>
  <p>Suunnittelutarvealueelle rakentaminen edellyttää pääsääntöisesti asemakaavaa tai erityistä laajennettua lupaharkintaa. Lupaa haetaan, kuten poikkeamislupaakin, tekniikka- ja ympäristölautakunnan lupajaostolta.</p>
  <p>Suunnittelutarpeesta ranta-alueella säädetään MRL:n 72 §:ssä. Ranta-alueen osalta poikkeuksen uuden rakennuksen rakentamista ja vähäistä suurempaa laajennusta varten myöntää alueellinen ympäristökeskus (MRL 171 § 2 mom.)."</p>
  <p>2. Asian käsittely Helsingin hallinto-oikeudessa</p>
  <p>A on valituksessaan vaatinut, että Sipoon kunnanvaltuuston päätös kumotaan siltä osin kuin se koskee rakennusjärjestyksen 6. kohtaa. Lisäksi A on vaatinut, että Sipoon kunta velvoitetaan korvaamaan hänen oikeudenkäyntikulunsa.</p>
  <p>Vaatimuksensa tueksi A on esittänyt seuraavaa:</p>
  <p>Suunnittelutarvealueen määräämiseksi vaadittavaa rakentamispainetta eiole selvitetty riittävästi. Lisäksi päätös on vastoin tarkoitussidonnaisuuden periaatetta. Määräys on kohtuuton kunnan maanomistajien näkökulmasta ja vastoin suhteellisuusperiaatetta. Lisäksi päätöksen perustelut ovat riittämättömät.</p>
  <p>Suurinta osaa Sipoon haja-asutusalueesta koskee kunnan haja-asutusalueiden yleiskaava. Kaavassa alueita on varattu muun muassa merkinnöillä M, MT, Ml, S1, S2, AT ja V. Tällä yleiskaavalla kunta ohjaa rakentamista haja-asutusalueilla. Esimerkiksi merkintää MT, joka kattaa yli 50 prosenttia yleiskaavan alueesta, koskee määräys: "Mikäli mahdollista, hajarakennusoikeus on siirrettävä MT-alueelta toiseen paikkaan saman maanomistusyksikön alueella". S2-aluetta koskee samanlainen määräys. S1-aluetta koskee määräys: "Vahvistetun kaavan mukaiselle alueelle ei osoiteta rakennusoikeutta". AT-alue osoittaa kyläkeskusalueen, joka soveltuu uudisrakentamiseen.</p>
  <p>Nyt kunta on rakennusjärjestyksessä määrännyt kaikki asemakaavojen ulkopuoliset alueet, muun muassa haja-asutusalueen yleiskaavan alueet, suunnittelutarvealueeksi. Perusteluna on esitetty, että määräys tarvitaan kuntaan suuntautuvan pääkaupunkiseudun rakentamispaineen vuoksi. Kunnan tulkinnan mukaan haja-asutusalueen yleiskaava nykyisine määräyksineen ei aiheuta sitä, että rakennusjärjestyksen määräystä suunnittelutarvealueesta ei sovellettaisi kaava-alueella. Kunnan tulkinnan mukaan rakennusjärjestyksen suunnittelutarvemääräystä sovelletaan yleiskaava-alueella kokonaisuudessaan. Tämä tarkoittaa muun muassa sitä, että rakennuslupa kaava-alueella voidaan evätä jo siinä esiharkinnassa, joka suoritetaan maankäyttö- ja rakennuslain 137 §:n nojalla. Näin ollen rakennusluvan epääminen ei johda kohtuusharkintaan ja siitä mahdollisesti seuraavaan korvausvelvollisuuteen.</p>
  <p>Kunta voi nimetä suunnittelutarvealueiksi sellaisia kunnan osa-alueita, joihin kohdistuu erityisiä syitä tai rakentamispaineita. Mikäli kunnan jotkin osat täyttävät suunnittelutarvealueeksi osoittamisen tunnusmerkit, koko kuntaa ei kuitenkaan voida nimetä suunnittelutarvealueeksi. Sipoon kunnan mukaan siitä syystä, että kunta on muuttovoittokunta, koko kunnan alueeseen kohdistuu sellaisia rakentamispaineita, että suunnittelutarve on olemassa tai syntymässä. Suunnittelutarvealuetta ei kuitenkaan voida osoittaa sen vuoksi, että halutaan ohjata tavanomaista hajarakentamista. Tätä varten kunnalla on lisäksi olemassa toisia instrumentteja, kuten yleiskaava. Ylipäätään syntyviä rakentamispaineita tulisi verrata asemakaavan laatimisen tarpeeseen. Mikäli rakentamispaineet eivät johda siihen, että asemakaavan laatiminen olisi näköpiirissä seuraavan 10-20 vuoden aikana, on lainkohdassa tarkoitettu suunnittelutarve vielä kaukana. On epärealistista ajatella, että koko Sipoon kunta asemakaavoitettaisiin.</p>
  <p>Kunta on kuulemisvaiheen vastineessa perustellut suunnittelutarveratkaisuaan myös seuraavasti: "Muuttuvan maankäytön paineet kohdistuvat myös alueisiin, jotka edellyttävät ympäristö- ja maisemallisten arvojen, yhtenäisen kulttuurimaiseman tai virkistyskäytön turvaamisen vuoksi maankäytön suunnittelua. Tällaisia ovat muun muassa avoimet peltoaukeat, jokilaakso- ja pohjavesialueet, Sipoonkorven - Hindsbyn alueet sekä muutkin laajemmat, vielä suhteellisen yhtenäiset metsäalueet". Myös tässä kohdassa kunta on ajatellut, että mitkä tahansa ympäristölliset ja maisemalliset arvot oikeuttavat suunnittelutarvealuepäätöksen tekemiseen. Lainkohdassa edellytetään kuitenkin erityisiä ympäristöarvoja. Mikäli tätä verrataan esimerkiksi vanhaan poikkeuslupakäytäntöön, on erityisinä ympäristöarvoina, jotka estävät rakentamisen, pidetty valtakunnallisesti arvokkaita kohteita. Ylipäätään nämä erityiset ympäristöarvot pitäisi pystyä todentamaan. Lisäksi varsinaiset instrumentit maiseman-, luonnon-, metsien- tai virkistyskäytön suojeluun löytyvät muista laeista ja lainkohdista kuin suunnittelutarvealuesäännöksestä. Suunnittelutarvealueeksi nimeäminen voi olla vain poikkeuksellinen keino suojella erityisiä luonto- ja ympäristöarvoja.</p>
  <p>Kunta on jo suunnannut hajarakentamisen haja-asutusalueilla oikeusvaikutteisen yleiskaavan avulla. Kunta ei voi määritellä koko kuntaa suunnittelutarvealueeksi sen vuoksi, että se haluaa ohjata hajarakennustyyppistä rakentamista. Suunnittelutarvealueen käsite on tarkoitettu niitä alueita varten, joille on muodostumassa sellaista tiivistä rakentamista, joka noin kymmenen vuoden kuluessa edellyttää asemakaavan laatimista.</p>
  <p>Ennen ratkaisun tekemistä viranomaisen on huolehdittava asian selvittämisestä. Sipoon kunta ei ole selvittänyt, mille kunnan alueelle pääkaupunkiseudun rakentamispaine suuntautuu sillä tavalla, että on muodostumassa "taaja-asutusta". Kunta ei ole myöskään selvittänyt, minne kohdistuu hallitsemattomia rakentamispaineita. Kunnan ilmoittamia "hallitsemattomia rakentamispaineita" ei voi muodostua esimerkiksi oikeusvaikutteisen yleiskaavan alueille, koska kunta voi estää rakentamisen, joka ei ole kaavan mukaista. Näin ollen taaja-asutusta ei synny kunnan tahdon vastaisesti ja hallitsemattomasti. Kunnan tulisi ennen päätöksentekoa tarkemmin eritellä, minne suunnittelemattoman rakentamisen paine tosiasiassa kohdistuu, kuinka suuri tämä paine on ja eikö jokin vähemmän rajoittava toimenpide jo ratkaise kyseistä rakentamispaineen hallintaa.</p>
  <p>Kunta ei ole myöskään perusteluissa ilmoittanut, mille kunnan alueille rakentamispaineet kohdistuvat. Riittävien perusteluiden ilmoittaminen suunnittelutarvealueen nimeämisratkaisun yhteydessä on erityisen tärkeää, koska kyseinen alueiden osoittaminen vaikuttaa välittömästi ja sitovasti maankäyttö- ja rakennuslain 137 §:n nojalla tehtävään harkintaan. Jotta maanomistajat pystyisivät ennakoimaan mainitun harkinnan tulokset ja jotta tulevien ratkaisujen johdonmukaisuutta pystyttäisiin arvioimaan, on vaadittava paljon täsmällisempiä perusteluita.</p>
  <p>Ne erityiset ympäristö- tai maisemalliset arvot, jotka ovat vaikuttaneet rakennusjärjestyksessä omaksuttuun suunnittelutarvealueratkaisuun, ovat myös jääneet selvittämättä. Kunta on viitannut vain yleisiin ympäristö- ja maisema-arvoihin. Näin ollen myöskään päätöksen perusteluissa ei kerrota, millä alueilla ratkaisu perustuu erityisiin ympäristöarvoihin. Perustelut ovat tärkeitä sen vuoksi, että maanomistajat ja muut pystyvät arvioimaan, minne rakennusluvan voi saada. Ratkaisun perusteluiden tulisi olla selkeät, koska suunnittelutarvealueeksi osoittaminen voi johtua eri syistä ja nämä syyt vaikuttavat eri tavalla rakentamisen sallittavuuteen.</p>
  <p>Ympäristö- ja maisema-arvot suunnittelutarvealueeksi osoittamisen perusteena eivät esiinny varsinaisen päätöksen perusteluissa vaan vastineessa, jonka kunta on antanut kuulemisen johdosta. Perusteet tulisi mainita tarkennettuina myös varsinaisen päätöksen yhteydessä. Maankäyttö- ja rakennuslakia koskeneen hallituksen esityksen yksityiskohtaisten perusteluiden mukaan, kun kunta päättää suunnittelutarvealueesta, tulisi samalla esittää, miten alueella tarvittava suunnittelu hoidetaan. Tällaisia suunnitelmia ei ainakaan nähtävillä pidettävässä aineistossa ole esitetty. Tätä asiaa ei ole kunnassa nähtävästi vielä selvitetty.</p>
  <p>Rakennusjärjestyksen määräykset eivät saa olla maanomistajalle kohtuuttomia. Kunnan haja-asutusalueiden nimeäminen suunnittelutarvealueeksi ilman välttämättömiä syitä johtaa kohtuuttomuuteen. Tähän vaikuttaa ensinnäkin se, että rakentamiseen liittyvä esiharkinta suunnittelutarvealueella on erittäin joustavaa ja antaa kunnalle laajan harkintavallan. Näin ollen maanomistaja ei pysty lain perusteella päättelemään, saako hän rakentaa vai ei. Suunnittelutarveharkintaan ei myöskään liity vastaavaa kohtuullisuusharkintaa kuin esimerkiksi kaavojen yhteydessä. Näin ollen kunnat voivat evätä rakennusluvan ilman, että harkintaa rajoittaa kohtuuttoman haitan kunnalle aiheuttama korvausvelvollisuus.</p>
  <p>Suunnittelutarvepäätös on voimassa kymmenen vuotta kerrallaan, mutta päätös voidaan tehdä aina uudestaan kymmenen vuoden välein. Ehdotonta takarajaa ei ole. Rajoitusten perusoikeuksiin tulisi olla mahdollisimman tarkkarajaisia ja täsmällisiä. Alueen nimeäminen suunnittelutarvealueeksi rajoittaa perusrakentamisoikeutta, joka on osa perusoikeuksiin kuuluvaa omaisuuden suojaa. Myös perustuslakivaliokunta ja ympäristövaliokunta ovat todenneet tämän ja rajoittaneet tämän vuoksi suunnittelutarvealuetta koskevan määräyksen pituuden 10 vuodeksi kerrallaan. Tämän lisäksi on kuitenkin muistettava, että rajoitettaessa perusoikeuksia on rajoitusten oltava suppeita. Tämä rajoittaa kunnan harkintavaltaa silloin, kun se osoittaa alueita suunnittelutarvealueiksi. Kunta ei voi ajatella, että mikäli vain lain sanamuodon vastaisesti ei toimita, se on toiminut lainmukaisesti. Myös perusoikeusmyönteinen tulkinta vaikuttaa harkintavallan käyttöön. Rakennuslain uudistuksella ei ollut tarkoitus puuttua perusrakennusoikeuteen. Koko kunnan nimeäminen suunnittelutarvealueeksi kuitenkin johtaisi kyseisen oikeuden kohtuuttomaan kaventumiseen. Päätös johtaa myös yhdenvertaisuusperiaatteen loukkaamiseen, sillä toisessa kunnassa vastaavassa asemassa olevaan maanomistajaan eivät kohdistu yhtä suuret rajoitukset. Rakennusjärjestyksen määräys on maanomistajalle kohtuuton.</p>
  <p>Määräys on myös suhteellisuusperiaatteen vastainen. Koko kuntaan ei nimittäin todellisuudessa kohdistu sellaista hallitsematonta rakentamispainetta, joka oikeuttaisi näin tiukasti oikeuksia rajoittavaan päätökseen. Lisäksi sekä kunnan alueella voimassa oleva oikeusvaikutteinen hajaasutusalueiden yleiskaava että yleiskaava-aluetta koskeva rakennuskielto riittävät - kumpikin jo yksinäänkin - kuntaan suuntautuvan rakentamispaineen hallintaan. Haja-asutusalueiden yleiskaavan M-, MT-, Ml-, S1- ja S2-alueet ovat rakentamiskiellossa kunnanhallituksen päätöksellä 12.12.2000 vuoteen 2006 asti. Vastaava rakennuskielto yleiskaavan laatimista varten tuli voimaan heti yleiskaavan laatimisen jälkeen ensimmäisen kerran ja sitä jatkettiin vuoden 2000 joulukuussa viidellä vuodella. Itse asiassa Sipoon kunnan haja-asutusalueita on koskenut katkeamaton rakennuskielto jo vuodesta 1965. Rakentamisen salliminen alueille vaatii poikkeusluvan ja on näin ollen kunnan tarkoituksenmukaisuusharkinnan alaista. Mitään tarvetta "lievempään" suunnittelutarveratkaisuun ei näillä alueilla ole. Koska rakennuskiellot on tarkoitus lakkauttaa vasta silloin, kun yleiskaava uudistetaan, voidaan suunnittelutarvealueet määritellä tarkoituksenmukaisesti vasta kyseisessä kaavassa.</p>
  <p>On täysin suhteetonta kohdistaa alueelle päätökset, jotka johtavat kolminkertaiseen rakentamisedellytysten harkintaan: 1) poikkeuslupaharkinta, 2) suunnittelutarveharkinta, 3) kaavan mukaisuuden harkinta ja 4)varsinainen rakennuslupaharkinta. Päätös johtaa myös turhan monimutkaiseen lupamenettelyyn eli on epäselvää mitä lupia, missä järjestyksessä ja millä perusteilla rakennusluvan hakijan on ennen rakennuslupaa haettava.</p>
  <p>Sipoon kunnanhallitus on valituksen johdosta antamassaan lausunnossa esittänyt, että valitus hylätään. Kunnanhallitus on muutoin lausunut muun ohella seuraavaa:</p>
  <p>Sipoon kuntaan suuntautuu voimakkaita rakentamispaineita. Kunta sijaitsee voimakkaasti kasvavalla pääkaupunkiseudulla. Kasvua osoittavat prosentuaalisen väestönkasvun lisäksi kunnassa tehtyjen rakennus- ja poikkeamislupapäätösten suuri määrä ja alueellinen hajanaisuus. Sipoon kunnassa on tehty yli 200 poikkeamispäätöstä sekä vuonna 2000 että vuonna 2001. Kuntaan jätettyjen hakemusten perusteella on arvioitavissa, että määrä lisääntyy entisestään.</p>
  <p>Osa esitetystä suunnittelutarvealueesta on myös melualuetta ja osalla alueesta on erityisiä ympäristöarvoja. Esimerkiksi Sipoonkorven alueella on huomattava merkitys virkistysalueena koko pääkaupunkiseudulla. Suunnittelutarvealueita määritettäessä ei edellytetä, että kysymys olisi valtakunnallisesti merkittävistä ympäristöarvoista. Suunnittelutarvealueeksi nimeäminen ei tarkoita rakentamisen estämistä, vaan sitä, että lupa-asia ratkaistaan maankäyttö- ja rakennuslain 137 §:n mukaisesti.</p>
  <p>Mikäli kunnan haja-asutusalueita ei käsiteltäisi suunnittelutarvealueina, lisääntyisi suunnittelematon rakentaminen haja-asutusalueilla. Tämä johtaisi yhdyskuntarakenteellisesti sekä ympäristöllisesti haitalliseen kehitykseen.</p>
  <p>Maankäyttö- ja rakennuslaissa ei säädetä, miten suunnittelutarvealueiden suunnittelu tulisi hoitaa. Suunnittelutarve poistuu, kun alueelle laaditaan joko asemakaavoja tai riittävän yksityiskohtaisia oikeusvaikutteisia yleiskaavoja. Koko Sipoon kuntaa ei asemakaavoiteta, mutta tulevaisuudessa on tarkoitus saada tehdyksi rakennusoikeuden määrän ja sijainnin määrittävät osayleiskaavat.</p>
  <p>Valituksessa tarkoitetun oikeusvaikutteisen haja-asutusalueiden yleiskaavan mitoitusta ei vahvistettu, joten rakennusoikeuksiakaan ei voida siirtää. Kaava salli rakentamisen lähes koko kaava-alueelle. Kaavan maa- ja metsätalousalueita (MT) koskeva kaavamääräys ei kiellä rakentamista. Käytäntö on osoittanut, ettei kysymyksessä oleva kaava ohjaa rakentamista riittävästi. Huomattavaa rakentamispainetta kohdistuu maa- ja metsätalousalueille. Myöskään kunnan kaikilla osayleiskaava-alueilla ei ole tällä hetkellä voimassa rakennuskieltoa.</p>
  <p>Alueen nimeäminen suunnittelutarvealueeksi ei merkitse rakennuskieltoa, mutta se voi aiheuttaa rajoituksia tavanomaisena pidettävään hajarakentamiseen. Haja-asutusluonteinen rakentaminen ei kuitenkaan nauti perustuslain 15 §:ssä säädettyä omaisuudensuojaa. Suunnittelutarvealueen nimeämistä koskeva 10 vuoden määräaika on säädetty pitkäjänteisen maankäytön suunnittelun turvaksi.</p>
  <p>Maankäyttö- ja rakennuslain 14 §:n mukaan rakennusjärjestyksessä annetaan paikallisista oloista johtuvat suunnitelmallisen ja sopivan rakentamisen, kulttuuri- ja luonnonarvojen huomioon ottamisen sekä hyvän elinympäristön toteutumisen ja säilyttämisen kannalta tarpeelliset määräykset. Olemassa olevat kaavat ja rakennuskiellot eivät turvaa suunnitelmallisen ja sopivan rakentamisen, kulttuuri- ja luonnonarvojen huomioon ottamisen sekä hyvän elinympäristön toteutumista, joten kysymyksessä oleva rakennusjärjestyksen määräys on tarpeen siltäkin kannalta.</p>
  <p>A on antanut vastaselityksen. Hän on muun ohella esittänyt, että poikkeuslupien määrä on suuri suuren osan kunnasta ollessa rakennuskiellossa. Selvitykset melualueista ja erityisesti ympäristöarvoista olisi tullut esittää kuulemisvaiheessa ja päätöksen perusteluissa. Suunnittelutarvealueeksi määrääminen kaventaa maankäyttö- ja rakennuslakiin perustuvaa hajarakennusoikeutta.</p>
  <p>3. Helsingin hallinto-oikeuden ratkaisu</p>
  <p>Helsingin hallinto-oikeus on 13.11.2002 antamallaan valituksenalaisella päätöksellä kumonnut Sipoon kunnanvaltuuston päätöksen siltä osin kuin se on koskenut rakennusjärjestyksen 6. kohtaa sekä velvoittanut Sipoon kunnan korvaamaan A:n oikeudenkäyntikulut 500 eurolla. Hallinto-oikeus on perustellut päätöstään seuraavasti:</p>
  <p>
    <em>Sovellettavat säännökset</em>
  </p>
  <p>Maankäyttö- ja rakennuslain 14 §:n 1 ja 2 momentin mukaan kunnassa tulee olla rakennusjärjestys. Rakennusjärjestyksen määräykset voivat olla erilaisia kunnan eri alueilla. Rakennusjärjestyksessä annetaan paikallisista oloista johtuvat suunnitelmallisen ja sopivan rakentamisen, kulttuuri- ja luonnonarvojen huomioon ottamisen sekä hyvän elinympäristön toteutumisen ja säilyttämisen kannalta tarpeelliset määräykset. Rakennusjärjestyksen määräykset eivät saa olla maanomistajalle tai muulle oikeuden haltijalle kohtuuttomia.</p>
  <p>Maankäyttö- ja rakennuslain 16 §:n 1 ja 2 momentin mukaan suunnittelutarvealueella tarkoitetaan aluetta, jonka käyttöön liittyvien tarpeiden tyydyttämiseksi on syytä ryhtyä erityisiin toimenpiteisiin, kuten teiden, vesijohdon tai viemärin rakentamiseen taikka vapaa-alueiden järjestämiseen. Suunnittelutarvealuetta koskevia säännöksiä sovelletaan myös sellaiseen rakentamiseen, joka ympäristövaikutusten merkittävyyden vuoksi edellyttää tavanomaista lupamenettelyä laajempaa harkintaa.</p>
  <p>Edellä mainitun lain 16 §:n 3 momentin mukaan kunta voi oikeusvaikutteisessa yleiskaavassa tai rakennusjärjestyksessä osoittaa suunnittelutarvealueeksi myös alueen, jolla sen sijainnin vuoksi on odotettavissa suunnittelua edellyttävää yhdyskuntakehitystä tai jolla erityisten ympäristöarvojen tai ympäristöhaittojen vuoksi on tarpeen suunnitella maankäyttöä. Yleiskaavan tai rakennusjärjestyksen määräys alueen osoittamisesta suunnittelutarvealueeksi on voimassa enintään 10 vuotta kerrallaan. Rakennusluvan erityisistä edellytyksistä suunnittelutarvealueella säädetään mainitun lain 137 §:ssä.</p>
  <p>Hallituksen esityksessä eduskunnalle rakennuslainsäädännön uudistamiseksi (HE 101/1998) on yleisperusteluissa todettu suunnittelutarvealueen ja yksityiskohtaisissa perusteluissa erityisesti maankäyttö- ja rakennuslain 16 §:n 3 momentin osalta seuraavaa:</p>
  <p>"Lakiin otettaisiin uusi suunnittelutarvealueen käsite. Suunnittelutarvealueeseen sisältyy ensinnäkin suoraan lain nojalla alueita, jotka vastaavat nykyistä taaja-asutuksen käsitettä. Tällä tarkoitetaan myös sellaista yksittäistä rakentamista, joka ympäristövaikutusten merkittävyyden vuoksi edellyttää tavanomaista lupamenettelyä laajempaa harkintaa. Muita suunnittelutarvealueita kunta voi määritellä joko rakennusjärjestyksessä tai oikeusvaikutteisessa yleiskaavassa. Tällaisia alueita voidaan osoittaa siellä, missä alueen sijainnin vuoksi on odotettavissa suunnittelua edellyttävää yhdyskuntakehitystä tai jolla maankäytön suunnittelu on tarpeen erityisten ympäristöarvojen tai ympäristöhaittojen vuoksi. Näitä suunnittelutarvealueita voivat olla muun muassa taajamien lievealueet, keskeisten liikenneväylien varsilla sijaitsevat alueet ja kaupunkiseuduilla keskusta ympäröivissä kunnissa sellaiset alueet, joihin kaupungin rakentamispaineet merkittävimmin heijastuvat. Suunnittelutarvealue voi liittyä myös sellaiseen tilanteeseen, jossa erityisharkinta on tarpeen tärkeiden suojelu- tai virkistysintressien takia. Tärkeisiin suojeluintresseihin voi kuulua esimerkiksi yhtenäinen kulttuurimaisema. Myös liikenteen melualueisiin voi liittyä suunnittelutarvetta. Suunnittelutarvealueella rakentaminen edellyttää pääsääntöisesti asemakaavaa. Myös erityinen lupaharkinta rakennuslupamenettelyssä voi tulla kysymykseen, mikäli rakentaminen ei aiheuta haittaa kaavoitukselle, alueiden käytön muulle järjestämiselle eikä yhdyskuntakehitykselle ja on ympäristöllisesti sopivaa. Suunnittelutarvealuetta koskevia rakentamisedellytyksiä on lievennetty kyläalueilla ja muilla rakentamispaineiltaan vähäisillä maaseutualueilla niiden yleiskaavanmukaisen rakentamisen helpottamiseksi.</p>
  <p>- - -</p>
  <p>Kunnan mahdollisuuksia ohjata maankäyttöä ehdotetaan parannettavaksi siten, että kunta voisi osoittaa yleiskaavassa tai rakennusjärjestyksessä alueita, joilla suunnittelutarve on olemassa. Pykälän 3 momenttiin ehdotetut perusteet liittyvät odotettavissa olevaan yhdyskuntakehitykseen, erityisiin ympäristöarvoihin tai ympäristöhaittoihin. Tällainen alue voisi olla esimerkiksi taajaman lievealue tai suurimmilla kaupunkiseuduilla laajempikin rakentamisen painealue. Suunnittelutarve voisi myös perustua esimerkiksi alueen erityisiin maisemallisiin tai rakennuskulttuurin arvoihin. Suunnittelua edellyttäviä ympäristöhaittoja saattaa esiintyä esimerkiksi vilkkaasti liikennöidyn liikenneväylän tai teollisuusalueen lähistöllä. Kun kunta päättää tässä momentissa tarkoitetusta suunnittelutarvealueesta, tulisi samalla esittää, miten alueella tarvittava suunnittelu hoidetaan."</p>
  <p>
    <em>Sipoon kunnanvaltuuston 25.2.2002 hyväksymä rakennusjärjestys valituksenalaiselta osalta</em>
  </p>
  <p>Rakennusjärjestyksen 6. kohdan mukaan maankäyttö- ja rakennuslain 16 §:n 3 momentin mukaista suunnittelutarvealuetta on koko Sipoon kunnan asemakaavoitetun tai ranta-asemakaavoitetun alueen ulkopuolinen alue kuntaan suuntautuvan pääkaupunkiseudun rakentamispaineen vuoksi, ellei kaavassa toisin määrätä. Suunnittelutarvealueella lupahakemuksen arviointi perustuu maankäyttö- ja rakennuslain 137 §:ssä säädettyihin erityisiin edellytyksiin sen lisäksi, mitä luvan edellytyksistä muutoin säädetään. Suunnittelutarvealueelle rakentaminen edellyttää pääsääntöisesti asemakaavaa tai erityistä laajennettua lupaharkintaa. Suunnittelutarpeesta ranta-alueella säädetään maankäyttö- ja rakennuslain 72 §:ssä.</p>
  <p>
    <em>Asian oikeudellinen arviointi ja johtopäätökset</em>
  </p>
  <p>Rakennusjärjestyksessä osoitettu suunnittelutarvealue käsittää koko Sipoon kunnan asema- tai ranta-asemakaavoitetun alueen ulkopuolisen alueen ranta-alueita lukuun ottamatta. Perusteena tällaiselle suunnittelutarvealueen osoittamiselle on esitetty se, että Sipoon kuntaan suuntautuva pääkaupunkiseudun rakentamispaine aiheuttaa kysymyksessä olevalla alueella suunnittelua edellyttävää yhdyskuntakehitystä tai että erityisten ympäristöarvojen tai ympäristöhaittojen vuoksi on tarpeen suunnitella maankäyttöä. Tämän hyvin laajan suunnittelutarvealueen alueittaisia erityispiirteitä ei ole asiakirjojen mukaan mitenkään selvitetty eikä rajattu eikä kunnan erityyppisten alueiden osalta ole esitetty sitä, millainen rakennuspaine alueella on ja minkälaista yhdyskuntakehitystä kunkin alueen osalta muutoin on odotettavissa ja miksi kyseinen kehitys edellyttäisi suunnittelua maankäyttö- ja rakennuslain 16 §:n 3 momentin tarkoittamalla tavalla. Myöskään eri alueiden mahdollisiin erityisiin ympäristöarvoihin tai ympäristöhaittoihin perustuvaa maankäytön suunnittelutarvetta ei ole selvitetty. Suunnittelutarvealueeksi osoittamisen tulee perustua riittäviin tutkimuksiin ja selvityksiin. Päätös on tältä osin maankäyttö- ja rakennuslain vastainen.</p>
  <p>
    <em>Oikeudenkäyntikulut</em>
  </p>
  <p>Asianosainen on hallintolainkäyttölain 74 §:n 1 momentin nojalla velvollinen korvaamaan toisen asianosaisen oikeudenkäyntikulut kokonaan tai osaksi, jos erityisesti asiassa annettava ratkaisu huomioon ottaen on kohtuutonta, että tämä joutuu pitämään oikeudenkäyntikulunsa vahinkonaan. Mitä asianosaisesta säädetään, voidaan soveltaa myös päätöksen tehneeseen hallintoviranomaiseen. Saman pykälän 2 momentin mukaan harkittaessa julkisen asianosaisen korvausvelvollisuutta on otettava erityisesti huomioon se, onko oikeudenkäynti aiheutunut viranomaisen virheestä.</p>
  <p>Sipoon kunnanvaltuusto on tehnyt päätöksen tosin tulkinnanvaraisessa asiassa, mutta kuitenkin selvästi virheellisin perustein. Kysymyksessä on sellainen viranomaisen virhe, jonka johdosta asian laatu huomioon otettuna olisi pidettävä kohtuuttomana, että A joutuisi pitämään oikeudenkäyntikulunsa kokonaan vahinkonaan. A ei ole esittänyt oikeudenkäyntikuluistaan euromääräistä vaatimusta eikä laskuerittelyä. Tämän vuoksi hallinto-oikeus on velvoittanut Sipoon kunnan korvaamaan A:lle oikeudenkäyntikulut kohtuulliseksi arvioidulla 500 eurolla.</p>
  <p>
    <em>Sovelletut oikeusohjeet</em>
  </p>
  <p>Perusteluissa mainittujen säännösten lisäksi hallinto-oikeus on viitannut kuntalain 90 §:ään.</p>
  <p>4. Käsittely korkeimmassa hallinto-oikeudessa</p>
  <p>4.1. Valitus korkeimmassa hallinto-oikeudessa</p>
  <p>Sipoon kunnanhallitus on valituksessaan vaatinut, että Helsingin hallinto-oikeuden päätös kumotaan ja että A:n valitus hylätään.</p>
  <p>Vaatimuksensa tueksi kunnanhallitus on viitannut asiassa aikaisemmin lausumaansa sekä esittänyt korkeimmalle hallinto-oikeudelle 13.1.2003 saapuneessa valituksen täydennyksessään seuraavaa:</p>
  <p>
    <em>Rakennusjärjestyksestä päättäminen</em>
  </p>
  <p>Sipoon rakennusjärjestyksen uudistamistyötä johti kunnanhallituksen asettama ohjausryhmä. Siihen kuului rakennuslupapäällikkö ja neljä luottamusmiestä. Työn eri vaiheissa ryhmä kuuli useita asiantuntijoita ja viranhaltijoita. Rakennusjärjestysluonnos vietiin hallinnolliseen käsittelyyn ja asetettiin julkisesti nähtäville 4.6.-18.6.2001. Tänä aikana kukaan ei jättänyt suunnittelutarvealueen rajausta koskevaa huomautusta.</p>
  <p>Rakennusjärjestysluonnoksen keskeinen sisältö, muun muassa suunnittelutarvealueen laajuus, oli esillä myös 16.10.2001 Uudenmaan ympäristökeskuksen edustajien kanssa käydyissä kehittämiskeskustelussa. Sipoon kunnan ja ympäristökeskuksen edustajilla oli yhtenevä käsitys voimakkaiden rakentamispaineiden kohdistumisesta koko Sipoon alueelle. Myös Itä-Uudenmaan maakuntaliiton käsitys asiasta on ollut yhtenevä Sipoon kunnan ja ympäristökeskuksen käsityksien kanssa.</p>
  <p>Rakennusjärjestysehdotus asetettiin julkisesti nähtäville 5.11.-7.12.2001. Tässä vaiheessa Sipoon kunnan asukas A jätti muun muassa suunnittelutarvealuetta koskevan muistutuksen, johon annettu vastaus oli asiakirjaliitteenä kunnanvaltuuston päättäessä rakennusjärjestyksestä. A kävi myös tekniikka- ja ympäristöosastolla keskustelemassa kaavoista ja rakennusjärjestyksestä rakennuslupapäällikön ja kaavoituspäällikön kanssa. A:lla ja kaikilla muillakin on ollut mahdollisuus halutessaan tutustua kunnan rakennus- ja poikkeuslupatilastoihin, lupia koskeviin seurantakarttoihin, suojelu- ja ympäristökysymyksiin ja maankäyttöön liittyvään hyvin laajaan materiaaliin.</p>
  <p>Lausuntoja antaneet viranomaistahot, luottamusmiehet, maanomistajat sekä A:ta lukuun ottamatta kunnan asukkaat ovat hyväksyneet valtuuston päätöksen suunnittelutarvealueen rajauksesta.</p>
  <p>
    <em>Päätöksen perusteleminen</em>
  </p>
  <p>Kunnanvaltuuston päätöksen perustaksi esitetyt perustelut liitteineen ovat olleet päätöksentekoon oikeat, riittävät ja paikkansa pitävät.</p>
  <p>Rakennusjärjestyksen kohdassa 6. "Suunnittelutarvealue" on viitattu maankäyttö- ja rakennuslain 16 §:n 3 momenttiin ja perusteltu suunnittelutarvealuerajausta pääkaupunkiseudun rakentamispaineilla. Lautakunnan vastineessa A:n muistutukseen on asiaa perusteltu vielä tarkemmin. Siinä todetaan, että laista suoraan johtuvien seikkojen ja pääkaupunkiseudun rakentamispaineiden ohella osaa suunnittelutarvealueesta koskevat samanaikaisesti eräät muutkin laissa mainitut kriteerit, kuten ympäristö- ja maisema-arvot. Näitä seikkoja ei kuitenkaan ole eritelty yksityiskohtaisesti, sillä valtakunnallisesti arvioituna erityisen voimakas rakennuspaine on kohdistunut jo pitkään kunnan kaikkiin osiin, mikä on maankäyttö- ja rakennuslain mukaan jo sinänsä riittävä peruste suunnittelutarvealueeksi nimeämiselle. Sipoo on tässä suhteessa ilmeisesti yksi kaikkein paineenalaisimmista kunnista pääkaupunkiseudulla ja valtakunnallisestikin tarkasteltuna. Maankäyttö- ja rakennuslaissa ei ole rajoitettu tällaisessa tapauksessa kunnan mahdollisuutta nimetä suunnittelutarvealueeksi koko kuntaa. Asiaan vahvistavasti vaikuttavien muiden seikkojen tarkempi erittely ei supista tai muuta suunnittelutarvealueen rajausta.</p>
  <p>Pääkaupunkiseudulla useissa kaupungeissa ja kunnissa on päädytty vastaavan laajuisiin suunnittelutarvealueiden määrityksiin, muun muassa Helsingissä, Espoossa, Vantaalla, Keravalla ja Järvenpäässä. Vastaavanlaajuista suunnittelutarvealuetta on esitetty myös Nurmijärven rakennusjärjestysluonnoksessa. Useimmissa tapauksissa ratkaisua on perusteltu lyhyesti vain viittaamalla pääkaupunkiseudun rakentamispaineisiin.</p>
  <p>Pääkaupunkiseudun kunnissa on jo vuosia ollut pulaa omakotitonteista. Tarjolle tulevat asemakaavatontit ovat hintavia. Lisäksi ne sijaitsevat tiiviisti rakennetuilla alueilla. Tonttien rakennusoikeus ja rakentamistapa ovat myös kaavassa säänneltyjä. Näistä syistä ne eivät sovellu kaikille omakotirakentajille. Sipoo on ajomatkaan menevällä ajalla mitattuna lähellä Helsingin keskustaa ja pääkaupunkiseudun, Porvoon ja Keski-Uudenmaan työpaikkoja. Mantereen puolelta kaikkialta on alle 30 minuutin ajomatka lähimpään kaupunkiin. Myös maan hinta Sipoossa on naapurikuntia edullisempi. Nämä seikat lisäävät rakennuspaikkojen kysyntää kaavoittamattomilla alueilla. Toisaalta haja-asutusalueella useinkin maanomistajat haluavat myydä ensin vieraille vähiten muuhun käyttöön soveltuvia ja omasta asunnosta etäällä sijaitsevia alueitaan ja säästävät parhaiten rakentamiseen soveltuvia alueita myöhempiä tarpeita, kuten omia lapsiaan varten. Näin ollen rakentamispaineita kohdistuu Sipoon kunnan joka kolkkaan yhdyskuntarakenteesta, kiinteistön sijainnista, maastosta ja jopa alueen rakennuskelpoisuudesta riippumatta. Poikkeamishakemusten suuri määrä ilmenee valituksen liiteaineistosta.</p>
  <p>
    <em>Tutkimusten ja selvitysten riittävyys</em>
  </p>
  <p>Sipoon kunnan rakennusjärjestys ei ole lainvastainen sillä Helsingin hallinto-oikeuden päätöksessä esitetyllä perusteella, että rakennusjärjestykseen ei ole päätöksenteon yhteydessä liitetty perustelujen ja lausuntojen sekä muistutusten vastausliitteiden ohella vielä muita erityisiä tutkimuksia ja lisäselvityksiä.</p>
  <p>Maankäyttö- ja rakennuslaissa ja -asetuksessa ei erikseen velvoiteta, että rakennusjärjestyksen yhteydessä suunnittelutarvealueiden rajauksesta päätettäessä tulee samassa yhteydessä esittää yksityiskohtaisen tarkat tutkimukset, selvitykset ja laajat perustelut, joihin päätös pohjautuu. Myöskään hallituksen esityksessä ei tuoda esiin tällaisten erityisten selvitysten tarpeellisuutta. Maankäyttö- ja rakennuslaissa ei edellytetä perusteltavan muitakaan rakennusjärjestyksen ratkaisuja, kuten rakennuspaikkojen vähimmäiskokoa, sallittua asuinrakennusten enimmäismäärää ja -kerrosalaa, vaikka nämä seikat vaihtelevat samalla seudulla kuntakohtaisesti paljonkin ja vaikuttavat maanomistajien rakentamiseen sitovammin ja omaisuuteen oleellisemmin kuin suunnittelutarvealueen rajaus.</p>
  <p>Hallituksen esityksestä ilmenee lainsäätäjän ensisijainen tarkoitus parantaa kuntien mahdollisuuksia ohjata maankäyttöä ja yhdyskuntarakennetta. Pyrkimyksenä on, että suunnittelutarvealueen piiriin kuuluisi sellainen maankäyttö, joka suunnittelemattomana aiheuttaisi taloudellisesti, yhdyskuntarakenteellisesti tai ympäristöllisesti haitallista kehitystä.</p>
  <p>Kunnan kehitystä ja laajempaa kokonaisetua on pidetty tärkeämpänä kuin yksittäisten kiinteistönomistajien näkemyksiä omien kiinteistöjensä nopeista ja rajoittamattomista uudiskäyttömahdollisuuksista.</p>
  <p>Maanomistajien tasapuolinen kohtelu toteutuu kunnanvaltuuston rakennusjärjestyksessä tekemän suunnittelutarvepäätöksen kautta. Koska kuntien suunnittelutarveratkaisuista on mahdollista valittaa, maanomistajan oikeusturva ei heikkene.</p>
  <p>On selvää, että osaa alueista koskevat rakennuspaineiden lisäksi muutkin eri seikkoihin perustuvat suunnittelutarpeen syyt. Niiden tarkka erittely on epätarkoituksenmukaista. Asialla ei ole käytännössä vaikutusta rakennuslupaprosessin kulkuun. Toisaalta eräiden muuttuvien perusteiden nojalla määräytyvien suunnittelutarvealueiden rajaus ja luokitusperusteet voivat vanhentua jo lyhyessä ajassa. Kun otetaan huomioon Sipoon kunnassa tapahtuvan hajarakentamisen määrä ja sijoittuminen, suunnittelutarvealueiden rajausta jouduttaisiin jo niin sanotun taaja-asutuksen muodostumisperusteen osalta tarkistamaan kuukausittain.</p>
  <p>
    <em>Korvausvaatimus</em>
  </p>
  <p>Helsingin hallinto-oikeuden päätös oikeudenkäyntikulujen osalta on  virheellinen ja perusteeton, mistä syystä päätös tulee tältäkin osalta kumota. Kysymys on ollut sen arvioimisesta, onko rakennusjärjestyksen suunnittelutarvealueen rajausta koskevaa kohtaa perusteltu riittävästi ja paikkansa pitävällä tavalla. Hallinto-oikeus on itsekin todennut, että asia on tulkinnanvarainen.</p>
  <p>Useissa lähikunnissa on käytetty samoja tai selvästi niukempiakin perusteluja samanlaisen päätöksen tekemisessä. Myöskään maankäytön ohjaukseen osallistuvilla viranomaistahoilla ei ole ollut huomautettavaa Sipoon kunnan ratkaisusta tai sen perusteluista ennakolta tai virallisessa lausuntovaiheessa.</p>
  <p>Suunnittelutarvealueen laajuutta koskeva kunnanvaltuuston päätös on kohdistunut tasapuolisesti ja samalla tavalla kaikkiin Sipoon kunnan maanomistajiin. Kaikilla on ollut mahdollisuus halutessaan tutustua laajaan rakennus- ja poikkeuslupamateriaaliin, jonka perusteella valmistelijoille, esittelijöille sekä kaikille lautakuntien, kunnanhallituksen ja kunnanvaltuuston luottamushenkilöille on muodostunut suunnittelutarveasiasta yksimielinen näkemys. Tätä laajaa ja julkista materiaalia ei ole tarvinnut liittää valtuustopäätöksen liitteeksi.</p>
  <p>Korvauksen maksaminen tällaisessa tilanteessa ei ole perusteltavissa eikä kohtuullista.</p>
  <p>4.2. Selitykset ja vastaselitys korkeimmassa hallinto-oikeudessa</p>
  <p>A on antanut selitykset Sipoon kunnanhallituksen valituksen ja valituksen täydennyksen johdosta. A on jälkimmäisessä selityksessään vaatinut, että Sipoon kunta velvoitetaan korvaamaan hänelle oikeudenkäyntikulut mainitun selityksen laatimisesta. Muutoin A on tässä selityksessään lausunut muun ohella seuraavaa:</p>
  <p>Kunnassa käytössä oleva maankäyttöön liittyvä hyvin laaja materiaali ei ollut eikä sen ole pitänytkään olla kuulemisen kohteena. Sen sijaan yksityiskohtaisempi selvitys suunnittelutarvealueeksi nimeämisen edellytyksistä olisi pitänyt tehdä ja sisällyttää kuulemisaineistoon.</p>
  <p>Päätös on perusteltava, jotta asianosaisten oikeusturva toteutuisi ja päätöksen lainmukaisuutta pystyttäisiin arvioimaan. Nyt kysymyksessä oleva ratkaisu vaikuttaa sitovasti suureen määrään tulevia hallintopäätöksiä, mistä syystä se olisi tullut perustella huolella ja seikkaperäisesti. Ilman tarkempia perusteluja asianosaisten on hyvin vaikea arvioida maankäyttö- ja rakennuslain 137 §:n mukaisten edellytysten täyttymistä tietyllä alueella, kontrolloida kunnan päätöksenteon oikeellisuutta ja johdonmukaisuutta tai hankkia hakemukseen liitettävää selvitystä.</p>
  <p>Pääkaupunkiseudun muiden kuntien vastaavat, sisällöltään lainvastaiset rakennusjärjestyksen määräykset ovat jääneet voimaan, koska päätöksistä ei ole valitettu. Tämä on puolestaan johtunut siitä, että kuntalaiset eivät ole olleet tietoisia suunnittelutarvealueen määritelmästä ja sisällöstä.</p>
  <p>Päätöksen perusteena olevat tosiasiat on jo perustuslain 21 §:n säännös huomioon ottaen selvitettävä ja päätökset perusteltava ilman erillistä maankäyttö- ja rakennuslaissa olevaa säännöstä. Lakia on tulkittava perusoikeusmyönteisesti ja nimenomaan kuntalaisten näkökulmasta.</p>
  <p>Suunnittelutarvesäännöstöllä ei ole tarkoitettu luoda kunnalle välinettä hajarakentamisen täydelliseksi kontrolloimiseksi. Maankäyttö- ja rakennuslailla ei ole muutoinkaan pyritty lisäämään kunnan vaikutusvaltaa yksittäisten asianosaisten oikeuksien kaventumisen kautta. Lain tavoitteena on sen sijaan ollut lisätä kunnan päätösvaltaa valtion viranomaisiin nähden.</p>
  <p>Kunnanvaltuuston päätöksen puutteellinen perusteleminen ja tosiseikkojen puutteellinen selvittäminen ovat perusteita A:n oikeudenkäyntikulujen korvaamiselle.</p>
  <p>Sipoon kunnanhallitus on vastaselityksessään uudistanut aikaisemmin esittämänsä sekä kiistänyt A:n selityksessään esittämän korvausvaatimuksen perusteeltaan. Kunnanhallitus on lisäksi lausunut muun ohella seuraavaa:</p>
  <p>Päätösten perustelemisen vaatimuksen lisäksi kuntaan kohdistuu myös muita vaatimuksia, kuten asioiden kohtuullinen käsittelyaika, tehokkuus ja resurssien hyvä käyttö. Asiavalmistelussa resurssien käyttöön liittyvän harkinnan ja kompromissien ohella joudutaan myös arvioimaan, miten suuri määrä selvityksiä ja liiteaineistoa on asioiden valmistelussa välttämätöntä olla mukana ja mitkä seikat ovat oikeusturvan kannalta keskeiset.</p>
  <p>Pääkaupunkiseudun rakentamispainealueeseen viitataan jo maankäyttö- ja rakennuslain perusteluissa. Tämä termi ja rakentamispaineiden erityinen kohdentuminen Sipooseen ovat jo laajasti tunnettuja seikkoja, joten niitä ei tarvitse perustella erikseen vielä uusilla lisäselvityksillä, kun rakennusjärjestyksessä määritellään suunnittelutarvealueen laajuutta. Sipoon kunta ei ole tällä menettelytavalla loukannut ihmisten perustuslaillisia oikeuksia.</p>
  <p>On epärealistista esittää, että Sipoon kunnan tulisi jo ennen kaavoitusohjelmassa olevien uusien kaavojen lainvoimaiseksi tuloa hallita kuntaan kohdistuvia rakentamispaineita vanhentuneiden, osin jopa vahvistamattomien yleiskaavojen avulla. Tänä aikana asia voidaan hoitaa suunnittelutarveratkaisuilla asianmukaisesti ja jonkin verran rakennuskieltoja kevyemmin hallinnollisin toimin.</p>
  <p>5. Korkeimman hallinto-oikeuden ratkaisu</p>
  <p>5.1. Pääasiaratkaisu ja oikeudenkäyntikulut Helsingin hallinto-oikeudessa</p>
  <p>Korkein hallinto-oikeus on tutkinut asian ja hyväksyen Sipoon kunnanhallituksen valituksen kumoaa Helsingin hallinto-oikeuden päätöksen sekä pääasiaratkaisun että oikeudenkäyntikulujen korvaamista koskevalta osaltaan ja hylkää A:n kunnanvaltuuston päätöksestä tekemän valituksen sekä hänen vaatimuksensa oikeudenkäyntikulujen korvaamisesta Helsingin hallinto-oikeudessa.</p>
  <p>Sipoon kunnan rakennusjärjestyksen 6. kohdan määräys on voimassa 10 vuotta siitä, kun rakennusjärjestys on muutoin tullut voimaan.</p>
  <p>
    <em>Perustelut</em>
  </p>
  <p>
    <em>1. Rakennusjärjestyksen hyväksymistä koskevan päätöksen lainmukaisuus 6. kohdan osalta</em>
  </p>
  <p>
    <em>1.1. Sovellettavat säännökset</em>
  </p>
  <p>
    <em>1.1.1. Maankäyttö- ja rakennuslain ja -asetuksen säännökset</em>
  </p>
  <p>Maankäyttö- ja rakennuslain 14 §:n 1 momentin mukaan kunnassa tulee olla rakennusjärjestys. Rakennusjärjestyksen määräykset voivat olla erilaisia kunnan eri alueilla. Pykälän 2 momentin mukaan rakennusjärjestyksessä annetaan paikallisista oloista johtuvat suunnitelmallisen ja sopivan rakentamisen, kulttuuri- ja luonnonarvojen huomioon ottamisen sekä hyvän elinympäristön toteutumisen ja säilyttämisen kannalta tarpeelliset määräykset. Rakennusjärjestyksen määräykset eivät saa olla maanomistajalle tai muulle oikeuden haltijalle kohtuuttomia. Pykälän 3 momentin mukaan rakennusjärjestyksen määräykset voivat koskea rakennuspaikkaa, rakennuksen kokoa ja sen sijoittumista, rakennuksen sopeutumista ympäristöön, rakentamistapaa, istutuksia, aitoja ja muita rakennelmia, rakennetun ympäristön hoitoa, vesihuollon järjestämistä, suunnittelutarvealueen määrittelemistä sekä muita niihin rinnastettavia paikallisia rakentamista koskevia seikkoja. Pykälän 4 momentin mukaan rakennusjärjestyksessä olevia määräyksiä ei sovelleta, jos oikeusvaikutteisessa yleiskaavassa, asemakaavassa tai Suomen rakentamismääräyskokoelmassa on asiasta toisin määrätty.</p>
  <p>Maankäyttö- ja rakennuslain 15 §:n mukaan rakennusjärjestyksen hyväksyy kunnanvaltuusto. Rakennusjärjestystä valmisteltaessa on soveltuvin osin noudatettava, mitä 62 §:ssä säädetään vuorovaikutuksesta ja 65 §:ssä kaavaehdotuksen asettamisesta julkisesti nähtäville. Rakennusjärjestyksen laatimisesta säädetään tarkemmin asetuksella.</p>
  <p>Maankäyttö- ja rakennusasetuksen 6 §:n 1 momentin mukaan ehdotus rakennusjärjestykseksi on pidettävä kunnassa julkisesti nähtävänä vähintään 30 päivän ajan. Kunnan jäsenillä ja osallisilla on oikeus tehdä muistutus rakennusjärjestysehdotuksesta. Muistutus on toimitettava kunnalle ennen nähtävänäoloajan päättymistä. Pykälän 2 momentin mukaan nähtäville asettamisesta ja oikeudesta muistutuksen tekemiseen on ilmoitettava niin kuin kunnalliset ilmoitukset kunnassa julkaistaan, jollei asian merkittävyys edellytä laajempaa tiedottamista. Pykälän 3 momentin mukaan rakennusjärjestysehdotuksesta on pyydettävä lausunto alueelliselta ympäristökeskukselta, maakunnan liitolta ja kunnalta, jonka alueiden käyttöön tai rakentamiseen rakennusjärjestys vaikuttaa.</p>
  <p>Maankäyttö- ja rakennuslain 16 §:n 1 momentin mukaan suunnittelutarvealueella tarkoitetaan aluetta, jonka käyttöön liittyvien tarpeiden tyydyttämiseksi on syytä ryhtyä erityisiin toimenpiteisiin, kuten teiden, vesijohdon tai viemärin rakentamiseen taikka vapaa-alueiden järjestämiseen. Pykälän 2 momentin mukaan suunnittelutarvealuetta koskevia säännöksiä sovelletaan myös sellaiseen rakentamiseen, joka ympäristövaikutusten merkittävyyden vuoksi edellyttää tavanomaista lupamenettelyä laajempaa harkintaa. Pykälän 3 momentin mukaan kunta voi oikeusvaikutteisessa yleiskaavassa tai rakennusjärjestyksessä osoittaa suunnittelutarvealueeksi myös alueen, jolla sen sijainnin vuoksi on odotettavissa suunnittelua edellyttävää yhdyskuntakehitystä tai jolla erityisten ympäristöarvojen tai ympäristöhaittojen vuoksi on tarpeen suunnitella maankäyttöä. Yleiskaavan tai rakennusjärjestyksen määräys alueen osoittamisesta suunnittelutarvealueeksi on voimassa enintään 10 vuotta kerrallaan. Pykälän 4 momentin mukaan rakennusluvan erityisistä edellytyksistä tässä pykälässä tarkoitetulla suunnittelutarvealueella säädetään 137 §:ssä. Pykälän 5 momentin mukaan suunnittelutarpeesta ranta-alueella säädetään 72 §:ssä.</p>
  <p>Maankäyttö- ja rakennuslain 137 §:n 1 momentin mukaan sen lisäksi, mitä rakennusluvan edellytyksistä muutoin säädetään, rakennusluvan myöntäminen 16 §:ssä tarkoitetulla suunnittelutarvealueella, jolle ei ole hyväksytty asemakaavaa, edellyttää, että rakentaminen: 1) ei aiheuta haittaa kaavoitukselle tai alueiden käytön muulle järjestämiselle; 2) ei aiheuta haitallista yhdyskuntakehitystä; ja 3) on sopivaa maisemalliselta kannalta eikä vaikeuta erityisten luonnon- tai kulttuuriympäristön arvojen säilyttämistä eikä virkistystarpeiden turvaamista. Pykälän 2 momentin (476/2004) mukaan sen estämättä, mitä 1 momentissa säädetään, saa rakentaa jo olevaan asuntoon tai maatilaan kuuluvan talousrakennuksen. Rakennuslupa voidaan 1 momentin estämättä myöntää myös rakennuksen korjaamiseen tai asuinrakennuksen vähäiseen laajentamiseen. Jos kyläalueella tai muulla maaseutualueella, jolla rakentamispaine on vähäistä, on voimassa oikeusvaikutteinen yleiskaava, 1 momentissa säädetyt rakennusluvan erityiset edellytykset olemassa olevaa asutusta täydentävän, enintään kaksiasuntoisen asuinrakennuksen tai maatalouden harjoittamisen kannalta tarpeellisen rakennuksen osalta on pykälän 3 momentin mukaan katsottava selvitetyn yleiskaavassa. Pykälän 4 momentin mukaan rakentaminen suunnittelutarvealueella ei myöskään saa johtaa vaikutuksiltaan merkittävään rakentamiseen tai aiheuttaa merkittäviä haitallisia ympäristö- tai muita vaikutuksia. Pykälän 5 momentin mukaan edellä 1 momentissa säädettyjen edellytysten olemassaolon ratkaisee rakennuslupamenettelyn yhteydessä tai erillisessä menettelyllä kunnan päättämä viranomainen. Pykälän 6 momentin (476/2004) mukaan rakennuslupaa suunnittelutarvealueelle tai suunnittelutarveasiaa muutoin ratkaistaessa noudatetaan asianosaisten ja viranomaisten kuulemisessa sekä päätöksessä ja siitä ilmoittamisessa soveltuvin osin, mitä 173 ja 174 §:ssä säädetään poikkeamismenettelystä.</p>
  <p>Maankäyttö- ja rakennuslain 188 §:n 1 momentin mukaan yleiskaavan, asemakaavan ja rakennusjärjestyksen hyväksymistä koskevaan päätökseen haetaan muutosta valittamalla hallinto-oikeuteen siten kuin kuntalaissa säädetään.</p>
  <p>
    <em>1.1.2. Kuntalain säännös</em>
  </p>
  <p>Kuntalain 90 §:n 2 momentin mukaan valituksen saa tehdä sillä perusteella, että: 1) päätös on syntynyt virheellisessä järjestyksessä; 2) päätöksen tehnyt viranomainen on ylittänyt toimivaltansa; tai 3) päätös on muuten lainvastainen.</p>
  <p>
    <em>1.2. Rakennusjärjestyksen asema ja hyväksyminen</em>
  </p>
  <p>Maankäyttö- ja rakennuslain 14 ja 15 §:stä ilmenee, että rakennusjärjestys on kunnallinen sääntö, jossa annetaan muun muassa maankäyttö- ja rakennuslakia sekä maankäyttö- ja rakennusasetusta täydentäviä, paikallisista oloista johtuvia tarpeellisia määräyksiä.</p>
  <p>Maankäyttö- ja rakennuslain 16 §:n 3 momentin mukaan määräys suunnittelutarvealueesta voidaan antaa joko oikeusvaikutteisessa yleiskaavassa tai rakennusjärjestyksessä. Maankäyttö- ja rakennuslain 15 §:ssä ja maankäyttö- ja rakennusasetuksen 6 §:ssä rakennusjärjestyksen laatimismenettely on suureksi osaksi rinnastettu kaavoitusmenettelyyn. Mainituissa säännöksissä ei kuitenkaan ole viitattu vaikutusten selvittämistä kaavaa laadittaessa koskevaan maankäyttö- ja rakennuslain 9 §:ään, eikä rakennusjärjestykseen liioin liity kaavaselostukseen rinnastettavaa asiakirjaa. Esimerkiksi yleiskaavaan liittyy maankäyttö- ja rakennuslain 40 §:n 2 momentin mukaan kaavaselostus, jossa esitetään kaavan tavoitteiden, eri vaihtoehtojen ja niiden vaikutusten sekä ratkaisujen perusteiden arvioimiseksi tarpeelliset tiedot siten kuin asetuksella tarkemmin säädetään.</p>
  <p>Vaikka maankäyttö- ja rakennuslaissa ei nimenomaisesti säädetäkään rakennusjärjestyksen hyväksymistä koskevan päätöksen perustelemisesta ja määräysten antamiseksi tarpeellisen selvityksen hankkimisesta, mahdollisuus mainitun lain 16 §:n 3 momentissa tarkoitetun määräyksen antamiseen rakennusjärjestyksessä edellyttää, että määräyksen lainmukaisuus on selvitysten ja perustelujen nojalla asianmukaisesti arvioitavissa.</p>
  <p>
    <em>1.3. Suunnittelutarvesääntelyn tausta ja merkitys</em>
  </p>
  <p>Maankäyttö- ja rakennuslain 16 §:n 3 momentin mukaan kunta voi osoittaa suunnittelutarvealueeksi alueen, jolla sen sijainnin vuoksi on odotettavissa suunnittelua edellyttävää yhdyskuntakehitystä tai jolla erityisten ympäristöarvojen tai ympäristöhaittojen vuoksi on tarpeen suunnitella maankäyttöä. Määräys on voimassa enintään 10 vuotta kerrallaan. Mainittu lainkohta mahdollistaa lain 16 §:n 1 momentissa säädetyn suunnittelutarvealueen ulottamisen rakennusjärjestyksen määräyksellä sellaisellekin alueelle, jolle ei vielä 1 momentissa mainitut perusteet huomioon ottaen ole suoraan lain nojalla syntynyt suunnittelutarvetta.</p>
  <p>Maankäyttö- ja rakennuslailla kumotun rakennuslain (370/1958) 4 §:n 1 momentin mukaan taaja-asutuksella tarkoitettiin sellaista yhtenäistä asutusta, jota varten oli yhteisten tarpeiden tyydyttämiseksi syytä ryhtyä erityisiin toimenpiteisiin, niin kuin teiden, viemärin ja vesijohdon rakentamiseen. Pykälän 2 momentin mukaan muuta asutusta sanottiin haja-asutukseksi. Rakennuslain 5 §:n mukaan taaja-asutukseen sai, eräin vähäisin poikkeuksin, käyttää ainoastaan aluetta, jolle oli vahvistettu yksityiskohtainen kaava. Erityisistä syistä valtion viranomainen voi myöntää poikkeusluvan. Taaja-asutuksen käsitettä tulkittiin pitäen lähtökohtana alueelle jo muodostunutta tai rakenteilla olevaa rakennuskantaa, eikä odotettavissa olevaa rakentamista voitu ottaa huomioon.</p>
  <p>Hallituksen esityksessä rakennuslainsäädännön uudistamiseksi (HE101/1998 vp, Yleisperustelut, kohta 3.2. Keskeiset ehdotukset, Suunnittelutarvealue korvaa taaja-asutuksen ja auttaa yhdyskuntarakenteen ohjaamisessa) lausuttiin:</p>
  <p>"Ehdotuksessa korostetaan edelleen suunnittelun merkitystä maankäytön muutosten ohjaamisessa. Perinteiseen hajarakennusoikeuteen ei puututa, mutta se syrjäytyy silloin, kun maankäytön suunnitelmallinen järjestäminen sitä edellyttää.</p>
  <p>Lakiin otettaisiin uusi suunnittelutarvealueen käsite. Suunnittelutarvealueeseen sisältyy ensinnäkin suoraan lain nojalla alueita, jotka vastaavat nykyistä taaja-asutuksen käsitettä. Tällä tarkoitetaan myös sellaista yksittäistä rakentamista, joka ympäristövaikutusten merkittävyyden vuoksi edellyttää tavanomaista lupamenettelyä laajempaa harkintaa.</p>
  <p>Muita suunnittelutarvealueita kunta voi määritellä joko rakennusjärjestyksessä tai oikeusvaikutteisessa yleiskaavassa. Tällaisia alueita voidaan osoittaa siellä, missä alueen sijainnin vuoksi on odotettavissa suunnittelua edellyttävää yhdyskuntakehitystä tai jolla maankäytön suunnittelu on tarpeen erityisten ympäristöarvojen tai ympäristöhaittojen vuoksi. Näitä suunnittelutarvealueita voivat olla muun muassa taajamien lievealueet, keskeisten liikenneväylien varsilla sijaitsevat alueet ja kaupunkiseuduilla keskustaa ympäröivissä kunnissa sellaiset alueet, joihin kaupungin rakentamispaineet merkittävimmin heijastuvat. Suunnittelutarvealue voi liittyä myös sellaiseen tilanteeseen, jossa erityisharkinta on tarpeen tärkeiden suojelu- tai virkistysintressien takia. Tärkeisiin suojeluintresseihin voi kuulua esimerkiksi yhtenäinen kulttuurimaisema. Myös liikenteen melualueisiin voi liittyä suunnittelutarvetta.</p>
  <p>Suunnittelutarvealueella rakentaminen edellyttää pääsääntöisesti asemakaavaa. Myös erityinen lupaharkinta rakennuslupamenettelyssä voi tulla kysymykseen, mikäli rakentaminen ei aiheuta haittaa kaavoitukselle, alueiden käytön muulle järjestämiselle eikä yhdyskuntakehitykselle ja on ympäristöllisesti sopivaa. Suunnittelutarvealuetta koskevia rakentamisedellytyksiä on lievennetty kyläalueilla ja muilla rakentamispaineiltaan vähäisillä maaseutualueilla niiden yleiskaavanmukaisen rakentamisen helpottamiseksi."</p>
  <p>Mainitussa esityksessä (Yleisperustelut, kohta 4.1. Taloudelliset vaikutukset) lausuttiin edelleen:</p>
  <p>"Suunnittelutarvealueiden määrittäminen antaa nykyistä paremmat mahdollisuudet ohjata yhdyskuntarakennetta asemakaava-alueiden ulkopuolella. Samalla tämän mahdollisuuden käyttöönotto kaventaa hajarakentamisen mahdollisuuksia niillä alueilla, joilla suunnittelun tarve astuu tämän oikeuden yläpuolelle. Tällä on myös maanomistajiin kohdistuvia vaikutuksia."</p>
  <p>Esityksessä (Yleisperustelut, kohta 4.3. Ympäristövaikutukset) lausuttiin myös seuraavaa:</p>
  <p>"Suunnittelutarvealuetta koskevilla säännöksillä on myös ympäristövaikutuksiin liittyviä kytkentöjä. Suunnittelutarvealueiden avulla voidaan osaltaan vaikuttaa yhdyskuntarakenteen kehittymiseen. Suunnittelutarvealue koskee jo suoraan lain nojalla sellaista rakentamista, joka ympäristövaikutusten merkittävyyden vuoksi edellyttää tavanomaista lupamenettelyä laajempaa harkintaa. Yleiskaavassa ja rakennusjärjestyksessä voidaan lisäksi suunnittelutarvealueiksi osoittaa sellaisia alueita, joilla ympäristöarvojen vuoksi on tarpeen suunnitella maankäyttöä."</p>
  <p>Edellä mainitun hallituksen esityksen yksityiskohtaisissa perusteluissa lausuttiin suunnittelutarvealuetta koskevan 16 §:n osalta lisäksi seuraavaa:</p>
  <p>"Nykyisessä rakennuslaissa taaja-asutussäännöstö on keskeinen lähtökohta alueiden käytön suunnittelun tarpeen määrittämisessä. Ehdotuksen mukaan suunnittelun tarvetta arvioitaisiin uuden suunnittelutarvealueen käsitteen avulla. Pyrkimyksenä on, että suunnittelutarvealueen piiriin kuuluisi sellainen maankäyttö, joka suunnittelemattomana aiheuttaisi taloudellisesti, yhdyskuntarakenteellisesti tai ympäristöllisesti haitallista kehitystä.</p>
  <p>Suunnittelutarvealueita olisivat suoraan lain nojalla alueet, joiden käyttöön liittyvien tarpeiden tyydyttämiseksi tarvitaan erityisiä, suunnittelua edellyttäviä toimenpiteitä. Pykälän 1 momentissa mainittaisiin tällaisina toimenpiteinä teiden, vesijohdon tai viemärin rakentaminen taikka vapaa-alueiden järjestäminen. Säännös vastaisi pääosin nykyisen lain taaja-asutuksen määrittelyä. Tarve asutusta palvelevien vapaa-alueiden järjestämiseen olisi sellainen suunnittelun tarvetta määrittelevä peruste, jota nykyisessä laissa ei nimenomaisesti ole mainittu, mutta joka oikeuskäytännössä on saanut merkitystä.</p>
  <p>Suunnittelutarvealuetta koskevia säännöksiä sovellettaisiin ehdotetun 2 momentin mukaan myös sellaiseen rakentamiseen, joka ympäristövaikutustensa merkittävyyden vuoksi edellyttää tavanomaista laajempaa harkintaa. Tämä vastaa jo nykyistä käytäntöä taaja-asutustulkinnan suhteen. Tällaisena on pidettävä esimerkiksi vähittäiskaupan suuryksikön toteuttamista.</p>
  <p>Kunnan mahdollisuuksia ohjata maankäyttöä ehdotetaan parannettavaksi siten, että kunta voisi osoittaa yleiskaavassa tai rakennusjärjestyksessä alueita, joilla suunnittelutarve on olemassa. Pykälän 3 momenttiin ehdotetut perusteet liittyvät odotettavissa olevaan yhdyskuntakehitykseen, erityisiin ympäristöarvoihin tai ympäristöhaittoihin. Tällainen alue voisi olla esimerkiksi taajaman lievealue tai suurimmilla kaupunkiseuduilla laajempikin rakentamisen painealue. Suunnittelutarve voisi myös perustua esimerkiksi alueen erityisiin maisemallisiin tai rakennuskulttuurin arvoihin. Suunnittelua edellyttäviä ympäristöhaittoja saattaa esiintyä esimerkiksi vilkkaasti liikennöidyn liikenneväylän tai teollisuusalueen lähistöllä. Kun kunta päättää tässä momentissa tarkoitetusta suunnittelutarvealueesta, tulisi samalla esittää, miten alueella tarvittava suunnittelu hoidetaan.</p>
  <p>Rakennusluvan erityisistä edellytyksistä tässä pykälässä tarkoitetulla suunnittelutarvealueella säädettäisiin 137 §:ssä.</p>
  <p>Suunnittelutarpeesta ranta-alueella säädettäisiin erillisessä ranta-alueita koskevassa luvussa (10 luku)."</p>
  <p>Ympäristövaliokunnan mietinnössä puheena olevasta hallituksen esityksestä (YmVM 6/1998 vp) lausuttiin suunnittelutarvealuetta koskevan 16 §:n osalta muun ohella seuraavaa:</p>
  <p>"Ympäristövaliokunta kannattaa ehdotettua pykälää, sillä se korostaa suunnittelun merkitystä maankäytön muutosten ohjaamisessa. Valiokunta korostaa samalla, että alueen osoittaminen suunnittelutarvealueeksi ei merkitse sen joutumista rakennuskieltoon. Rakentaminen on suunnittelutarvealueella mahdollista kunnan viranomaisen luvalla lakiehdotuksen 137 §:n mukaisin perustein.</p>
  <p>Hyväksyessään pykäläehdotuksen valiokunta samalla toteaa, että suunnittelutarvealueeksi osoittamisen kriteerit jäävät vääjäämättä lakitasolla yleisluonteisiksi. Tästä syystä valiokunta korostaa, että pykälää tulee käyttää vain tarkoituksensa mukaisesti eli suunnittelutarvealueiksi tulee osoittaa vain sellaisia alueita, joilla tarvitaan suunnittelua. Tällaisia alueita ovat esityksen perustelujen mukaan muun muassa taajamien lievealueet, keskeisten liikenneväylien varsilla sijaitsevat alueet ja kaupunkiseuduilla keskustaa ympäröivissä kunnissa sellaiset alueet, joihin kaupungin rakentamispaineet merkittävimmin heijastuvat. Suunnittelutarvealue voi liittyä myös sellaiseen tilanteeseen, jossa erityisharkinta on tarpeen tärkeiden suojelu- tai virkistysintressien takia. Tärkeisiin suojeluintresseihin voi kuulua esimerkiksi yhtenäinen kulttuurimaisema. Myös liikenteen melualueisiin voi liittyä suunnittelutarvealuetta.</p>
  <p>Perustuslakivaliokunta huomauttaa lausunnossaan, että pykälästä voi aiheutua maanomistajalle tosiasiallisia rajoituksia tavanomaisena pidettävään hajarakentamiseen, vaikka alueen osoittaminen suunnittelutarvealueeksi ei merkitsekään rakennuskieltoa. Tästä syystä perustuslakivaliokunta pitää asianmukaisena täydentää lakia säännöksin määräajasta, jonka kuluessa kunnan tulee hoitaa osoittamansa suunnittelutarvealueen suunnittelu.</p>
  <p>Perustuslakivaliokunnan lausunnon nojalla ympäristövaliokunta ehdottaa 3 momenttiin lisättäväksi säännöksen, jonka mukaan yleiskaavan tai rakennusjärjestyksen määräys alueen osoittamisesta suunnittelutarvealueeksi on voimassa enintään 10 vuotta kerrallaan.</p>
  <p>Ehdotettu määräaika vastaa lakiehdotuksen mukaisen kehittämisalueeksi nimeämisen määräaikaa (110 §). Valiokunta katsoo, että suunnittelutarvealueeksi osoittamisen määräajan tulee olla vähintään 10 vuotta, jotta voidaan turvata pitkäjännitteinen maankäytön suunnittelu. Tämäkään määräaika ei saa estää kuntaa päättämästä uudelleen suunnittelutarvealueesta yleiskaavassa tai rakennusjärjestyksessä, jos siihen on tarvetta. Siksi valiokunta ehdottaa, että määräaika asetetaan 10 vuodeksi kerrallaan."</p>
  <p>Rakennusluvan myöntäminen suunnittelutarvealueella, jolle ei ole hyväksytty asemakaavaa, edellyttää maankäyttö- ja rakennuslain 137 §:n 1 momentin mukaan, että rakentaminen: 1) ei aiheuta haittaa kaavoitukselle tai alueiden käytön muulle järjestämiselle; 2) ei aiheuta haitallista yhdyskuntakehitystä; ja 3) on sopivaa maisemalliselta kannalta eikä vaikeuta erityisten luonnon- ja kulttuuriympäristön arvojen säilyttämistä eikä virkistystarpeiden turvaamista. Pykälän 2 momentti sisältää talousrakennuksia koskevan poikkeuksen, ja pykälän 3 momentin mukaan rakentaminen suunnittelutarvealueella voi eräin edellytyksin perustua oikeusvaikutteiseen yleiskaavaan asemakaavan tai pykälän 1 momentissa säädettyjen edellytysten olemassaolon toteavan suunnittelutarveratkaisun sijasta. Pykälän 5 momentin mukaan niin sanotun suunnittelutarveratkaisun tekee kunnan päättämä viranomainen.</p>
  <p>
    <em>1.4. Suunnittelutarvealuetta koskeva määräys ja selvitykset</em>
  </p>
  <p>Sipoon kunta on rakennusjärjestyksen kohdassa 6. osoittanut suunnittelutarvealueeksi koko kunnan asemakaavoitetun ja ranta-asemakaavoitetun alueen ulkopuolisen alueen. Määräys ei kuitenkaan koske eikä maankäyttö- ja rakennuslain 16 §:n 5 momentti huomioon ottaen voikaan koskea lain 72 §:n 1 ja 2 momentissa tarkoitettua rantavyöhykettä ja ranta-aluetta, kun kysymys on mainitussa 2 momentissa tarkoitetusta rakentamisesta. Rakennusjärjestyksessä määräyksen perusteeksi on ilmoitettu kuntaan suuntautuva pääkaupunkiseudun rakentamispaine.</p>
  <p>Asiakirjoista ilmenee, että rakennusjärjestystä valmisteltaessa Sipoon kunta on A:n muistutuksen johdosta antamassaan vastineessa muun ohella todennut, että erityisesti pääkaupunkiseudulla suunnittelutarvealueeseen kuuluu aiempia taaja-asutusalueita laajempia rakentamisen painealueita, joille voi sijainnin vuoksi olla odotettavissa suunnittelua edellyttävää yhdyskuntakehitystä tai joilla voi olla erityisten ympäristöarvojen tai -haittojen vuoksi tarpeen suunnitella maankäyttöä. Suunnittelutarve voi perustua myös alueen erityisiin maisemallisiin tai rakennuskulttuurin arvoihin. Sipoossa suunnittelua edellyttävä yhdyskuntakehitys on pääkaupunkiseudun kasvun vuoksi valtakunnallisesti arvioituna poikkeuksellisen voimakasta ja laajaa. Kunta on kuulunut suhteellisesti eniten kasvaviin koko maassa. Kunta on ilmoittanut, että osalla alueesta myös ympäristö- ja maisema-arvot, yhtenäisen kulttuurimaiseman tai virkistyskäytön tarpeiden turvaaminen edellyttävät maankäytön suunnittelua. Tällaisia alueita ovat vastineen mukaan muun muassa avoimet peltoaukeat, jokilaakso- ja pohjavesialueet, Sipoonkorven - Hindsbyn alueet sekä muutkin laajemmat, vielä suhteellisen yhtenäiset metsäalueet.</p>
  <p>Sipoon kunnan rakennusjärjestyksen liitteinä ovat kartat kunnan pohjavesialueista, mahdollisesti saastuneista maa-alueista, Natura 2000 -kohteista sekä luonnonsuojelualueista. Valituksenalaisen asian asiakirjoihin on Helsingin hallinto-oikeudessa lisäksi liitetty Sipoon kunnan rakentamistilanteeseen ja kaavoitukseen liittyvää aineistoa. Kunnan kaavoitusohjelmasta (2002-2007) ilmenee, että maankäytön suunnittelun painopiste on yleiskaavoituksessa. Kaavoitusohjelmasta ilmenee muun ohella, että Östersundomin ja Sipoonkorven osayleiskaavaa sekä koko kunnan yleiskaavaa on tarkoitus laatia samanaikaisesti. Korkeimmalle hallinto-oikeudelle on myös kunnanhallituksen valituksen täydennyksen yhteydessä toimitettu 19.12.2002 päivätty kartta, johon on merkitty Sipoon kunnan sekä sen naapurialueiden suojelualueet, kulttuurihistorialliset ympäristöt sekä kuntien myöntämät rakentamiseen liittyvät luvat. Mainittuun karttaan on liitettävissä myös Sipoon kunnan asemakaava-alueita, suojavyöhykkeitä sekä Sipoonkorven aluetta koskeva kartta.</p>
  <p>
    <em>1.5. Oikeudellinen arviointi</em>
  </p>
  <p>Maankäyttö- ja rakennuslain 16 §:n 3 momentissa tarkoitetun määräyksen antamisen lainmukaisuuden arvioiminen edellyttää, että asiakirjoista on saatavissa riittävän konkreettinen selvitys sille, että ainakin jokin mainitussa lainkohdassa olevista edellytyksistä odotettavissa oleva kehitys huomioon ottaen täyttyy koko sillä alueella, jota määräys koskee. Maankäyttö- ja rakennuslaki ei kuitenkaan sinänsä edellytä, että rakennusjärjestyksen kutakin määräystä perusteltaisiin erikseen tai että lain 16 §:n 3 momentissa tarkoitettu määräys kaikissa rakennusjärjestyksissä muotoiltaisiin niin, että kunkin osa-alueen osalta ilmaistaisiin, perustuuko määräys alueen sijainnista johtuvaan vai sillä olevien ympäristöarvojen tai siihen kohdistuvien ympäristöhaittojen vuoksi olemassa olevaan suunnittelutarpeeseen.</p>
  <p>Maankäyttö- ja rakennuslain 16 §:n 3 momentin tarkoituksena on ollut parantaa kuntien mahdollisuuksia ohjata maankäyttöä mahdollistamalla suunnittelutarveharkinnan ulottaminen myös sellaisiin alueisiin, jotka eivät pykälän 1 momentin mukaisesti ainakaan vielä ole suunnittelutarpeen piirissä. Edellä selostetuista maankäyttö- ja rakennuslain esitöistä on pääteltävissä, että lain 16 §:n 3 momentissa tarkoitetuilla suunnittelutarvealueilla on lähtökohtaisesti tarkoitettu erityyppisiä, mainitun lainkohdan edellytykset täyttäviä ja tarkemmin rajattavia kunnan osa-alueita. Lain 16 §:n 3 momentti ei ole kuitenkaan esteenä sille, että koko kunnan asemakaavoittamaton alue maankäyttö- ja rakennuslain 72 §:n 1 ja 2 momentissa tarkoitettua aluetta lukuun ottamatta määrätään suunnittelutarvealueeksi, jos 16 §:n 3 momentissa säädetyt edellytykset ovat käsillä. Toisaalta alue voidaan sisällyttää lain 16 §:n 3 momentin mukaisen määräyksen aluerajauksen piiriin, vaikka suunnittelutarve pykälän 1 momentin nojalla on alueella suoraan lain nojalla olemassa.</p>
  <p>Kun otetaan huomioon Sipoon kunnan sijainti suhteessa pääkaupunkiseutuun ja sen kehyskuntiin sekä asiassa esitetty selvitys kunnan rakentamistilastoista viime vuosilta, korkein hallinto-oikeus katsoo selvitetyksi, että pääkaupunkiseudun rakentamispaine kohdistuu erityisen voimakkaana Sipoon kunnan alueeseen. Kun myös otetaan huomioon kunnan alueella olemassa oleva tiheä tieverkosto ja arvio siitä, että odotettavissa oleva asutus sijoittuisi nykykäytännön mukaisesti nauhamaisesti teiden varsille sekä eri puolilla kuntaa sijaitseviin kuntakeskuksiin, kunnan alueesta ei myöskään ole selkeästi erotettavissa sellaista laajahkoa aluetta, johon tämä rakentamispaine ei lainkaan ulottuisi. Kunnan alueella on lisäksi osia, joilla maankäytön suunnittelutarve perustuu erityisiin ympäristöarvoihin tai ympäristöhaittoihin. Esimerkiksi Vantaan kaupungin vastaisen rajan tuntumassa sijaitsevan Sipoonkorven alueella on merkitystä virkistysalueena koko pääkaupunkiseudulle. Asiakirjoista myös ilmenee, että keskellä kunnan maisemallisesti arvokkaita ja virkistyskäyttöön soveltuvia alueita sijaitsee luonnonsuojelualueita ja Natura 2000 -verkostoehdotukseen sisällytettyjä kohteita. Suunnittelutarvetta ja sen laajuutta ilmentää osaltaan myös se, että kunnan lähivuosien kaavoitusohjelmaan on sisällytetty muun ohella koko kunnan aluetta koskevan yleiskaavoituksen valmistelu.</p>
  <p>Näissä olosuhteissa kysymyksessä oleva suunnittelutarvealuetta koskeva määräys täyttää maankäyttö- ja rakennuslain 16 §:n 3 momentissa asetetut edellytykset. Myös maankäyttö- ja rakennuslain 137 §:ssä tarkoitetun lupaharkinnan perusteeksi on, kun erityisesti otetaan huomioon rakennusjärjestyksen liitteet ja muu edellä kohdassa 1.4 mainittu aineisto, olemassa riittävästi selvitystä osa-alueiden mahdollisista erityispiirteistä.</p>
  <p>Edellä lausuttu huomioon ottaen kunnanvaltuuston päätös ei ole lainvastainen sillä Helsingin hallinto-oikeuden päätöksessä esitetyllä perusteella, että puheena oleva määräys ei perustuisi riittäviin tutkimuksiin ja selvityksiin.</p>
  <p>A on valituksessaan hallinto-oikeudessa muun ohella pitänyt valituksenalaista rakennusjärjestyksen määräystä kohtuuttomana sillä perusteella, että suunnittelutarvealueilla lupa rakennushankkeille voidaan evätä korvauksetta myös niillä yleispiirteisten kaavojen alueilla, joilla sovellettava maankäyttö- ja rakennuslain 33 §:n 2 momentissa ja 43 §:n 1 momentissa tarkoitettu ehdollinen rakentamisrajoitus vaihtoehtoisesti mahdollistaisi joko luvan saamisen taikka alueen lunastamisen tai korvauksen saamisen. Maankäyttö- ja rakennuslain 16 §:n 3 momentin mukaan alue voidaan määrätä suunnittelutarvealueeksi enintään 10 vuodeksi kerrallaan. Tällaisella alueella rakennusluvan myöntäminen edellyttää, kuten lain 16 §:n 1 momentissa tarkoitetulla suunnittelutarvealueella, että lain 137 §:n 1 momentissa säädetyt rakennusluvan erityiset edellytykset täyttyvät. Kun maankäyttö- ja rakennuslain 16 §:n 3 momentissa säädetyt edellytykset täyttyvät, määräys ei ole kohtuuton sillä perusteella, että se kohdistuu laajaan alueeseen tai että rakennusluvan saaminen tuolloin edellyttää lain 137 §:stä johtuvien lisäedellytysten täyttämistä. Mainituista syistä ja kun maankäyttö- ja rakennuslaki sallii kunnan vaihtoehtoisesti antaa puheena olevan, määräajan voimassa olevan määräyksen oikeusvaikutteisessa yleiskaavassa tai rakennusjärjestyksessä, määräys ei ole lainvastainen myöskään sillä A:n esittämällä perusteella, että kunnan olisi tullut käyttää jotakin maankäyttöä vähemmän rajoittavaa ohjauskeinoa kuin suunnittelutarvealueeksi määräämistä.</p>
  <p>Asiassa ei ole myöskään esitetty muuta sellaista perustetta, jonka nojalla kunnanvaltuuston päätöstä rakennusjärjestyksen hyväksymisestä olisi puheena olevan määräyksen osalta pidettävä kuntalain 90 §:n 2 momentissa tarkoitetulla tavalla lainvastaisena.</p>
  <p>
    <em>2. Oikeudenkäyntikulut Helsingin hallinto-oikeudessa</em>
  </p>
  <p>Hallintolainkäyttölain 74 §:n 1 momentin mukaan asianosainen on velvollinen korvaamaan toisen asianosaisen oikeudenkäyntikulut kokonaan tai osaksi, jos erityisesti asiassa annettu ratkaisu huomioon ottaen on kohtuutonta, että tämä joutuu pitämään oikeudenkäyntikulunsa vahinkonaan. Mitä mainitussa pykälässä ja 75 §:ssä säädetään asianosaisesta, voidaan soveltaa myös päätöksen tehneeseen hallintoviranomaiseen. Harkittaessa julkisen asianosaisen korvausvelvollisuutta on pykälän 2 momentin mukaan otettava erityisesti huomioon, onko oikeudenkäynti aiheutunut viranomaisen virheestä.</p>
  <p>Kun otetaan huomioon kohdassa 1. lausuttu ja korkeimman hallinto-oikeuden ratkaisun lopputulos pääasiassa, ei ole kohtuutonta, että A joutuu Helsingin hallinto-oikeudessa pitämään oikeudenkäyntikulunsa vahinkonaan. A:n vaatimus oikeudenkäyntikulujen korvaamisesta hallinto-oikeudessa on näin ollen hylättävä.</p>
  <p>5.2. Oikeudenkäyntikulut korkeimmassa hallinto-oikeudessa</p>
  <p>Asian näin päättyessä ja kun otetaan huomioon hallintolainkäyttölain 74 §, A:lle ei määrätä maksettavaksi korvausta oikeudenkäyntikuluista myöskään korkeimmassa hallinto-oikeudessa.</p>
  <p>Asian ovat ratkaisseet presidentti Pekka Hallberg sekä hallintoneuvokset Esa Aalto, Lauri Tarasti, Pekka Vihervuori, Marjatta Kaján, Kari Kuusiniemi ja Irma Telivuo. Asian esittelijä Riita Mutikainen.</p>
  <finlex:content id="r200500083.kho">
    <div>
</div>
  </finlex:content>
</finlex:document>
