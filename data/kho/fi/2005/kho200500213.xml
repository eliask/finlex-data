<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200500213</dcterms:identifier>
  <finlex:ecliIdentifier>ECLI:FI:KHO:2005:8</finlex:ecliIdentifier>
  <dcterms:title>3.2.2005/213 KHO:2005:8</dcterms:title>
  <dcterms:description>
    <p>
      <span>Maankäyttö ja rakentaminen</span>
      <span>Poikkeaminen</span>
      <span>Toimivalta</span>
      <span>Rantavyöhyke</span>
      <span>Uusi rakennus</span>
    </p>
  </dcterms:description>
  <finlex:registerNumber>1699/1/04</finlex:registerNumber>
  <dcterms:issued>2005-02-03</dcterms:issued>
  <finlex:fileCopyNumber>213</finlex:fileCopyNumber>
  <dcterms:abstract>
    <p>Poikkeamishakemuksen tarkoituksena oli rakentaa sauna maankäyttö- ja rakennuslain 72 §:n 1 momentissa tarkoitetulla rantavyöhykkeellä sijaitsevaan kevytrakenteiseen vene- ja verkkovajaan. Rakennushanke edellytti lain 125 §:n 2 momentin säännös huomioon ottaen rakennuslupaa. Tämän vuoksi ja kun rakennushankkeessa ei ollut kysymys lain 72 §:n 3 momentin 4 kohdassa tarkoitetusta rakentamisesta asuinrakennuksen pihapiiriin, rakentaminen puheena olevalle rantavyöhykkeelle, jolla ei ollut voimassa lain 72 §:n 1 momentissa tarkoitettua kaavaa, edellytti lain 23 luvussa tarkoitettua poikkeamispäätöstä.</p>
    <p>Kun otettiin huomioon, että rakennushankkeessa oli kysymys muun ohella tulisijan sijoittamisesta puheena olevaan veden rajassa sijaitsevaan vajaan sekä samalla sen käyttötarkoituksen olennaisesta muuttamisesta, suunniteltu rakennushanke oli rinnastettava maankäytöllisiltä ja ympäristövaikutuksiltaan 171 §:n 2 momentin 1 kohdassa tarkoitettuun uuden rakennuksen rakentamiseen. Toimivalta hakemuksen ratkaisemiseen kuului tässä tilanteessa alueelliselle ympäristökeskukselle.</p>
    <p>Maankäyttö- ja rakennuslaki 72 § 1 mom. ja 3 mom. 4 kohta, 125 § 2 mom. ja 171 § 2 mom. 1 kohta ja 3 mom.</p>
    <p>
      <viite tyyppi="www" kohde="http://www.kho.fi/paatokset/31337.htm">Kort referat på svenska</viite>
    </p>
  </dcterms:abstract>
  <p>1. Kaakkois-Suomen ympäristökeskuksen päätös</p>
  <p>Ympäristökeskus on 2.5.2003 antamallaan päätöksellä hylännyt A:n hakemuksen saada rakentaa sauna Kotkan kaupungin Mussalon kylässä sijaitsevalle Venerannan tilalle RN:o 1:518, nykyään RN:o 1:530.</p>
  <p>Venerannan tila sijaitsee Suomenlahden ranta-alueella. Alueella ei ole voimassa asemakaavaa tai sellaista oikeusvaikutteista yleiskaavaa, jossa on erityisesti määrätty yleiskaavan tai sen osan käyttämisestä rakennusluvan myöntämisen perusteena. Hakemuksen mukaan sauna on ollut tarkoitus sijoittaa Venerannan tilalla olemassa olevaan talousrakennukseen, joka on vene- ja verkkovajakäytössä.</p>
  <p>2. Asian käsittely Kouvolan hallinto-oikeudessa</p>
  <p>A on valittanut ympäristökeskuksen päätöksestä hallinto-oikeudelle ja vaatinut, että ympäristökeskuksen päätös kumotaan ja hänelle myönnetään poikkeamislupa. Ympäristökeskus on käsitellyt asiaa lähinnä uudisrakentamisena, vaikka kysymyksessä on olemassa olevan rakennuksen pienen osan käyttötarkoituksen muutos. Hanke ei voi aiheuttaa haittaa kaavoitukselle ja alueidenkäytön muulle järjestämiselle. Kotkan kaupunki on puoltanut hakemusta.</p>
  <p>Tilan koko on kasvanut vesijättömaan hankkimisen johdosta, mitä ympäristökeskus ei ole ottanut huomioon päätöksessään.</p>
  <p>Kaakkois-Suomen ympäristökeskus on valituksesta antamassaan lausunnossa katsonut, ettei valituksessa ole esitetty perusteita päätöksen kumoamiseksi.</p>
  <p>A on antanut vastaselityksen.</p>
  <p>3. Kouvolan hallinto-oikeuden päätös</p>
  <p>Kouvolan hallinto-oikeus on valituksenalaisella päätöksellään A:n valituksesta kumonnut ympäristökeskuksen päätöksen. Hallinto-oikeus on perustellut päätöstään seuraavasti:</p>
  <p>Maankäyttö- ja rakennuslain 72 §:n 1 momentin mukaan vesistön ranta-alueeseen kuuluvalle rantavyöhykkeelle ei saa rakentaa rakennusta vastoin asemakaavaa tai sellaista oikeusvaikutteista yleiskaavaa, jossa on erityisesti määrätty yleiskaavan tai sen osan käyttämisestä rakennusluvan myöntämisen perusteena. Pykälän 2 momentin mukaan sanottu koskee myös ranta-aluetta, jolla rakentamisen ja muun käytön suunnitteleminen pääasiassa rantaan tukeutuvan loma-asutuksen järjestämiseksi on tarpeen alueella odotettavissa olevan rakentamisen vuoksi. Pykälän 3 momentin mukaan mitä 1 ja 2 momentissa säädetään, ei koske muun ohella olemassa olevan asuinrakennuksen kanssa samaan pihapiiriin kuuluvan talousrakennuksen rakentamista eikä olemassa olevan asuinrakennuksen korjaamista tai vähäistä laajentamista.</p>
  <p>Maankäyttö- ja rakennuslain 171 §:n 1 momentin mukaan kunta voi erityisestä syystä myöntää poikkeuksen maankäyttö- ja rakennuslaissa säädetyistä tai sen nojalla annetuista rakentamista tai muuta toimenpidettä koskevista säännöksistä, määräyksistä, kielloista ja muista rajoituksista. Pykälän 2 momentin 1 kohdan mukaan kunta ei saa kuitenkaan myöntää poikkeusta, kun kysymys on uuden rakennuksen rakentamisesta ranta-alueelle, jolla ei ole voimassa asemakaavaa tai sellaista oikeusvaikutteista yleiskaavaa, jossa on erityisesti määrätty yleiskaavan tai sen osan käyttämisestä rakennusluvan myöntämisen perusteena. Pykälän 3 momentin mukaan tällöin poikkeamisen voi myöntää alueellinen ympäristökeskus.</p>
  <p>Maankäyttö- ja rakennuslain 125 §:n 4 momentin mukaan rakennuksen tai sen osan käyttötarkoituksen olennaista muuttamista varten tarvitaan rakennuslupa.</p>
  <p>A on hakenut lupaa rakentaa sauna olemassa olevaan venevajarakennukseen. Rakennus sijaitsee Veneranta-nimisellä tilalla RN:o 1:518 Kotkan Mussalon kylässä Suomenlahden ranta-alueella. Alueella ei ole asemakaavaa tai sellaista oikeusvaikutteista yleiskaavaa, jossa on erityisesti määrätty yleiskaavan tai sen osan käyttämisestä rakennusluvan myöntämisen perusteena. Venevaja sijaitsee venevalkamatarkoituksiin muodostetulla tilalla, jolla ei ole asuinrakennusta. Kyseessä ei siten ole olemassa olevan asuinrakennuksen kanssa samaan pihapiiriin kuuluvan talousrakennuksen rakentamisesta.</p>
  <p>Saunan rakentaminen venevajaan muuttaa venevajan käyttötarkoitusta olennaisesti. Kyse ei kuitenkaan ole uuden rakennuksen rakentamisesta ranta-alueelle. Näin ollen poikkeamistoimivalta ei kuulu ympäristökeskukselle vaan kunnalle.</p>
  <p>4. Käsittely korkeimmassa hallinto-oikeudessa</p>
  <p>Kaakkois-Suomen ympäristökeskus on valituksessaan vaatinut, että Kouvolan hallinto-oikeuden päätös kumotaan.</p>
  <p>Kysymyksessä oleva Venerannan tila on pinta-alaltaan 3 270 neliömetriä. Rakennushankkeessa on kysymys saunan rakentamisesta tilalla sijaitsevan kevytrakenteisen vene- ja verkkovajan sisälle. Ympäristökeskus on myöntänyt puheena olevan vajan rakentamiseen poikkeusluvan vuonna 1998. Poikkeusluvassa on tosiasiassa ollut kysymys tilalla sijainneen vanhan vene- ja verkkovajan uudelleen rakentamisesta. Vaja sijaitsee osittain veden päällä. Koska vajan rakentaminen ei ole edellyttänyt vesi- ja jätevesihuollon järjestämistä, se on voitu sijoittaa rantaviivaan kiinni.</p>
  <p>Hakemuksessa tarkoitettu sauna eroaa seinärakenteiltaan vajasta. Saunan seinärakenteissa on oltava kosteussulut ja ne on eristettävä. Saunan rakentamisessa on myös paloturvallisuus otettava huomioon. Saunan seinärakenteen paloluokka määräytyy muun muassa vajassa säilytettävän ja veneen polttoainesäiliössä olevan polttoaineen perusteella. Saunan rakentaminen vajan sisälle onkin paloturvallisuuden kannalta kyseenalaista.</p>
  <p>Kotkan kaupungin rakennusjärjestyksen mukaan saunarakennuksen, jonka kerrosala on enintään 25 neliömetriä, saa rakentaa vähintään 15 metrin etäisyydellä keskivedenkorkeuden mukaisesta rantaviivasta. Rakennusjärjestyksen mukaan jätevesiä ei saa johtaa suoraan vesistöön. Asiassa on myös otettava huomioon 1.1.2004 voimaan tullut jätevesiasetus, jonka mukaan jätevesien johtaminen suoraan vesistöön on kiellettyä.</p>
  <p>Samanaikainen veneiden käyttö, saunominen ja uiminen luovat sekä henkilöturvallisuusriskin että hygieniariskin.</p>
  <p>A:n ilmoituksen mukaan sauna on tarkoitus rakentaa lähinnä hänen liiketuttaviensa vierailukäyttöä varten. Tällainen käyttö poikkeaa olennaisesti tavanomaisesta vene- ja verkkovajan käytöstä. Myös naapureille aiheutuva haitta lisääntyy.</p>
  <p>Edellä lausuttu huomioon ottaen ympäristökeskus on katsonut, että rakennushankkeessa on kysymys uuden rakennuksen rakentamisesta. Toimivalta hakemuksen ratkaisemiseen kuuluu siten ympäristökeskukselle eikä kunnalle.</p>
  <p>A on selityksessään esittänyt, että ympäristökeskuksen valitus hylätään. Venerannan tila on nykyisin kokonaispinta-alaltaan 4 052 neliömetriä. Rakennushankkeessa ei ole kysymys uuden saunarakennuksen rakentamisesta, vaan venevajan pienen osan käyttötarkoituksen muutoksesta. Saunan rakenteisiin ja jätevesien johtamiseen liittyvät kysymykset ratkaistaan muussa yhteydessä erikseen. Venevajan sisään ei voi ajaa moottoriveneellä. Myöskään vajan sisällä ei voi käyttää moottoria. Pieni vene on sen sijaan mahdollista vetää vetoluiskaa pitkin sisään. Veneiden käyttäminen ja vieraiden saunottaminen ei tapahdu yhtä aikaa.</p>
  <p>Kaakkois-Suomen ympäristökeskus on vastaselityksessään uudistanut aikaisemmin esittämänsä. Tulisijallisen saunarakennuksen salliminen tilalle, jolla ei ole päärakennusta, kuuluu ympäristökeskuksen toimivaltaan. Saunan rakentaminen edellyttää mittavaa uudelleen rakentamista niin saunan seinä-, katto- ja lattiarakenteiden kuin myös tulisijan osalta. Käyttötarkoituksen muutoksesta on kysymys ainoastaan silloin, kun rakennuksen sisään rakennettavat tilat ovat rakennustavaltaan ja käyttötarkoitukseltaan olemassa olevaa vene- ja verkkovajan käyttötarkoitusta tukevia.</p>
  <p>5. Korkeimman hallinto-oikeuden ratkaisu</p>
  <p>Korkein hallinto-oikeus on tutkinut asian.</p>
  <p>Korkein hallinto-oikeus ympäristökeskuksen valituksen johdosta kumoaa ja poistaa Kouvolan hallinto-oikeuden päätöksen.</p>
  <p>Korkein hallinto-oikeus hylkää A:n valituksen ja saattaa voimaan ympäristökeskuksen päätöksen, jolla poikkeamista koskeva hakemus on hylätty.</p>
  <p>
    <em>Perustelut</em>
  </p>
  <p>
    <em>1. Sovellettavat maankäyttö- ja rakennuslain säännökset</em>
  </p>
  <p>
    <em>1.1. Rakennuslupa</em>
  </p>
  <p>Maankäyttö- ja rakennuslain 113 §:n 1 momentin mukaan rakennus on asumiseen, työntekoon, varastointiin tai muuhun käyttöön tarkoitettu kiinteä tai paikallaan pidettäväksi tarkoitettu rakennelma, rakenne tai laitos, joka ominaisuuksiensa vuoksi edellyttää viranomaisvalvontaa turvallisuuteen, terveellisyyteen, maisemaan, viihtyisyyteen, ympäristönäkökohtiin taikka muihin mainitun lain tavoitteisiin liittyvistä syistä.</p>
  <p>Maankäyttö- ja rakennuslain 125 §:n 1 momentin mukaan rakennuksen rakentamiseen on oltava rakennuslupa. Pykälän 2 momentin mukaan rakennuslupa tarvitaan myös sellaiseen korjaus- ja muutostyöhön, joka on verrattavissa rakennuksen rakentamiseen, sekä rakennuksen laajentamiseen tai sen kerrosalaan laskettavan tilan lisäämiseen. Pykälän 3momentin mukaan muuta kuin edellä säädettyä rakennuksen korjaus- ja muutostyötä varten tarvitaan rakennuslupa, jos työllä ilmeisesti voi olla vaikutusta rakennuksen käyttäjien turvallisuuteen tai terveydellisiin oloihin. Edelleen pykälän 4 momentin mukaan rakennuksen tai sen osan käyttötarkoituksen olennaista muuttamista varten tarvitaan rakennuslupa. Luvanvaraisuutta harkittaessa otetaan huomioon käyttötarkoituksen muutoksen vaikutus kaavan toteuttamiseen ja muuhun maankäyttöön sekä rakennukselta vaadittaviin ominaisuuksiin.</p>
  <p>
    <em>1.2. Suunnittelutarve ranta-alueella</em>
  </p>
  <p>Maankäyttö- ja rakennuslain 72 §:n 1 momentin mukaan meren tai vesistön ranta-alueeseen kuuluvalle rantavyöhykkeelle ei saa rakentaa rakennusta ilman asemakaavaa tai sellaista oikeusvaikutteista yleiskaavaa, jossa on erityisesti määrätty yleiskaavan tai sen osan käyttämisestä rakennusluvan myöntämisen perusteena. Mitä 1 momentissa säädetään, koskee pykälän 2 momentin mukaan myös ranta-aluetta, jolla rakentamisen ja muun käytön suunnitteleminen pääasiassa rantaan tukeutuvan loma-asutuksen järjestämiseksi on tarpeen alueella odotettavissa olevan rakentamisen vuoksi. Mitä 1 ja 2 momentissa säädetään, ei pykälän 3 momentin 4 kohdan mukaan koske olemassa olevan asuinrakennuksen kanssa samaan pihapiiriin kuuluvan talousrakennuksen rakentamista.</p>
  <p>Pykälän 5 momentin mukaan poikkeuksen myöntämisestä 1 ja 2 momentin rajoituksesta säädetään 23 luvussa.</p>
  <p>Maankäyttö- ja rakennuslain 23 lukuun sisältyvän poikkeamisvaltaa koskevan 171 §:n 1 momentin mukaan kunta voi erityisestä syystä myöntää poikkeuksen mainitussa laissa säädetyistä tai sen nojalla annetuista rakentamista tai muuta toimenpidettä koskevista säännöksistä, määräyksistä, kielloista ja muista rajoituksista. Pykälän 2 momentin mukaan kunta ei kuitenkaan saa myöntää poikkeusta, kun kysymys on: 1) uuden rakennuksen rakentamisesta ranta-alueelle, jolla ei ole voimassa 72 §:n 1 momentissa tarkoitettua kaavaa; 2) vähäistä suuremmasta poikkeamisesta asemakaavassa osoitetusta rakennusoikeudesta; 3) poikkeamisesta rakennuksen suojelua koskevasta kaavamääräyksestä; tai 4) poikkeamisesta 53 §:n 3 momentissa tarkoitetusta asemakaavan hyväksymisestä johtuvasta rakennuskiellosta. Pykälän 3 momentin mukaan poikkeamisen 2 momentissa tarkoitetuissa tapauksissa voi myöntää alueellinen ympäristökeskus.</p>
  <p>
    <em>2. Rakennuspaikkaa ja hanketta koskevat tiedot</em>
  </p>
  <p>Venerannan tila RN:o 1:530, jonka maapinta-ala on kiinteistötietojärjestelmän mukaan 3 296 neliömetriä, sijaitsee Suomenlahden ranta-alueella. Alueella ei ole voimassa asemakaavaa tai sellaista oikeusvaikutteista yleiskaavaa, jossa on erityisesti määrätty yleiskaavan tai sen osan käyttämisestä rakennusluvan myöntämisen perusteena.</p>
  <p>Rakennushankkeessa on kysymys saunan rakentamisesta Venerannan tilalle. Hakemuksen mukaan sauna on suunniteltu sijoitettavaksi tilalla olemassa olevaan, kerrosalaltaan 56 neliömetrin suuruiseen talousrakennukseen. Mainittu talousrakennus on rakennettu vene- ja verkkovajakäyttöön Kaakkois-Suomen ympäristökeskuksen vuonna 1998 myöntämän poikkeusluvan nojalla. Talousrakennuksessa, joka sijaitsee osaksi vesialueella, ei ole tulisijaa. Talousrakennuksen rakentamista koskeneen rakennushankkeen yhteydessä tilalta on purettu vanha vene- ja verkkovaja. Tilalla ei ole asuinrakennusta.</p>
  <p>
    <em>3. Oikeudellinen arviointi</em>
  </p>
  <p>Venerannan tila sijaitsee maankäyttö- ja rakennuslain 72 §:n 1 momentin mukaisella vesistön ranta-alueeseen kuuluvalla rantavyöhykkeellä. Alueella ei ole voimassa samassa lainkohdassa tarkoitettua kaavaa.</p>
  <p>Hakemuksessa tarkoitetussa saunan rakentamista koskevassa rakennushankkeessa on kysymys rakennuksen rakentamiseen verrattavasta muutostyöstä. Rakennushanke edellyttää näin ollen maankäyttö- ja rakennuslain 125 §:n 2 momentin säännös huomioon ottaen rakennuslupaa. Maankäyttö- ja rakennuslain 72 §:n 1 momentin säännös rakentamisesta koskee myös rakennuksen rakentamiseen verrattavia muutostöitä. Tämän vuoksi ja kun myös otetaan huomioon, että rakennushankkeessa ei ole kysymys maankäyttö- ja rakennuslain 72 §:n 3 momentin 4 kohdassa tarkoitetusta rakentamisesta asuinrakennuksen pihapiiriin, puheena oleva rantavyöhykkeellä tapahtuva rakentaminen edellyttää lain 23 luvussa tarkoitetun poikkeuksen myöntämistä maankäyttö- ja rakennuslain 72 §:n 1 momentissa säädetystä rakentamisrajoituksesta.</p>
  <p>Kun edelleen otetaan huomioon, että rakennushankkeessa on kysymys muun ohella tulisijan sijoittamisesta veden rajassa sijaitsevaan kevytrakenteiseen vene- ja verkkovajaan sekä samalla sen käyttötarkoituksen olennaisesta muuttamisesta, suunniteltu rakennushanke on rinnastettava maankäytöllisiltä ja ympäristövaikutuksiltaan maankäyttö- ja rakennuslain 171 §:n 2 momentin 1 kohdassa tarkoitettuun uuden rakennuksen rakentamiseen.</p>
  <p>Edellä lausutun perusteella ja kun myös otetaan huomioon lain 171 §:n 3 momentti, toimivalta kysymyksessä olevan hakemuksen ratkaisemiseen kuuluu tässä tilanteessa alueelliselle ympäristökeskukselle.</p>
  <p>Korkein hallinto-oikeus on viivytyksen välttämiseksi ottanut A:n valituksen Kouvolan hallinto-oikeudelle välittömästi tutkittavakseen. Kun otetaan huomioon lähiympäristön maanomistusoloista ja rakennuskannasta saatu selvitys, suunnitellun rakentamisen sijoittuminen rantaviivan tuntumaan sekä se, että rakennushankkeen seurauksena muodostuisi tosiasiassa erillinen rakennuspaikka, rakennushankkeen toteuttaminen aiheuttaa maankäyttö- ja rakennuslain 171 §:n 1 momentin 1 kohdassa tarkoitettua haittaa kaavoitukselle, kaavan toteuttamiselle tai alueiden käytön muulle järjestämiselle. Oikeudellisia edellytyksiä poikkeuksen myöntämiseen ei siten ole.</p>
  <p>Asian ovat ratkaisseet presidentti Pekka Hallberg sekä hallintoneuvokset Esa Aalto, Lauri Tarasti, Marjatta Kaján ja Irma Telivuo. Asian esittelijä Riitta Mutikainen.</p>
  <finlex:content id="r200500213.kho">
    <div>
</div>
  </finlex:content>
</finlex:document>
