<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200500090</dcterms:identifier>
  <finlex:ecliIdentifier>ECLI:FI:KHO:2005:4</finlex:ecliIdentifier>
  <dcterms:title>20.1.2005/90 KHO:2005:4</dcterms:title>
  <dcterms:description>
    <p>
      <span>Maankäyttö ja rakentaminen</span>
      <span>Asemakaavan sisältövaatimukset</span>
      <span>Alueen käyttötarkoitus</span>
      <span>Urheilu- ja virkistyspalvelualue</span>
      <span>Erilaiset toiminnot ja niiden yhteensopivuus</span>
      <span>Pohjavesialue</span>
      <span>Pilaantumisriski</span>
      <span>Lähivirkistysalueiden riittävyys</span>
      <span>Seutukaava</span>
      <span>Yleiskaava</span>
    </p>
  </dcterms:description>
  <finlex:registerNumber>39/1/04</finlex:registerNumber>
  <dcterms:issued>2005-01-20</dcterms:issued>
  <finlex:fileCopyNumber>90</finlex:fileCopyNumber>
  <dcterms:abstract>
    <p>Asemakaava-alueen kokonaispinta-alasta eli noin 15,8 hehtaarista oli varattu 9-reikäistä golfkenttää varten noin 10,8 hehtaarin suuruinen alue (VU-1) ja korttelialueisiin (Y, YU, LPA) yhteensä noin kolme hehtaaria. Golfkentälle varatun alueen ja kaava-alueen itäpuolella olevan pientaloasutuksen väliin oli osoitettu puistovyöhyke (VP), joka oli pääosin noin 20 metrin levyinen. Golfkentälle varatun alueen keskeltä oli osoitettu alue jalankululle ja polkupyöräilylle tarkoitetuksi kevyen liikenteen väyläksi. Kaavamääräyksen mukaan golfkentälle varattua aluetta ei saanut aidata.</p>
    <p>Korkein hallinto-oikeus katsoi, ettei kysymyksessä olevalle runsaan 10 hehtaarin suuruiselle alueelle suunniteltua golfkenttätoimintaa ollut mahdollista harjoittaa turvallisesti siten, ettei samalla merkittävästi rajoiteta alueen muuta virkistyskäyttöä ja kevyen liikenteen kauttakulkua. Myöskään pohjavesien pilaantumisriskin vuoksi kaava ei golfkenttätoiminnan sijaintiin ja laajuuteen nähden täyttänyt turvallisuutta ja terveellistä elinympäristöä koskevia vaatimuksia. Kaupunginvaltuuston päätös, jolla oli hyväksytty asemakaavan muutos, oli näistä syistä lainvastainen.</p>
    <p>Maankäyttö- ja rakennuslaki 39 § 2 mom. ja 54 § 2 ja 4 mom. sekä 210 §<br/>Rakennuslaki (370/1958) 26 § 1 mom.<br/>Ympäristönsuojelulaki 8 §<br/>Vesilaki 1 luku 18 §</p>
    <p>
      <viite tyyppi="www" kohde="http://www.kho.fi/paatokset/31332.htm">Kort referat på svenska</viite>
    </p>
  </dcterms:abstract>
  <p>1. Espoon kaupunginvaltuuston päätös</p>
  <p>Espoon kaupunginvaltuusto on 12.8.2002 hyväksynyt asemakaavan muutoksen, joka on koskenut Espoon kaupungin 30. kaupunginosan eli Nöykkiön kortteliin 30013 kuuluvaa yleisten rakennusten korttelialuetta (Y) ja siihen liittyviä virkistys- ja puistoalueita (<em>Finnoonpuisto</em>) sekä Espoon kaupungin 22. kaupunginosaan eli Olariin kuuluvia lähivirkistys- ja puistoalueita (<em>Holmanniitty</em>).</p>
  <p>Kaava-alue, joka on pinta-alaltaan yhteensä 16 hehtaaria, on osa laajempaa viheraluekokonaisuutta. Kaava-alue sijaitsee Suomenojan purolaaksossa suunnitellun Espoonväylän jatkeen itäpuolella ja Puolarintien eteläpuolella. Itäsosastaan kaava-alue rajautuu pientaloalueisiin. Kaava-alueen eteläpuolella vihervyöhyke jatkuu Länsiväylään asti ja siitä edelleen Suomenojan venesatamaan saakka. Kaava-alueen kautta kulkee mereen johtava Suomenojanpuro (Finnåbäcken).</p>
  <p>Asemakaavan muutoksella korttelin 30013 yleisten rakennusten korttelialueen eteläosasta on sitä samalla jonkin verran laajentamalla muodostettu urheilutoimintaa palvelevien rakennusten korttelialue (YU), jonka länsipuolelle on osoitettu autopaikkojen korttelialue (LPA). Kaavamääräyksen mukaan YU-korttelialueelle saa sijoittaa myös päätoimintaan liittyviä toimisto- ja liiketiloja sekä alueelle saa pystyttää talviaikaisen 2 200 kerrosneliömetrin suuruisen harjoitushallin. Pohjoisosa  korttelin 30013 yleisten rakennusten korttelialueesta on säilytetty yleisten rakennusten korttelialueena (Y). Kortteliin 30013 kuuluvien alueiden itäpuolella olevat alueet Suomenojanpuron molemmin puolin on osoitettu urheilu- ja virkistyspalvelualueeksi (VU-1). Kaavamääräyksen mukaan alueelle saa rakentaa golfkentän. Aluetta ei saa aidata. Suomenojanpuron molemmille reunoille on osoitettu ohjeellisena noin 10 metrin levyiset kasvullisena ja luonnontilaisena hoidettavat suojavyöhykkeet, joiden tarkoituksena on toimia suoja-alueena purovarren eliöstölle ja estää golfkentän hoidossa tarvittavien ravinteiden ja torjunta-aineiden pääsy Suomenojanpuroon (s-2). Kaava-alueen itäreunaan VU-1 -alueen viereen on osoitettu kapeahko puistovyöhyke (VP). Kaava-alueen keskeltä on varattu itä-länsi -suuntainen alue jalankululle ja polkupyöräilylle tarkoitetuksi kevyen liikenteen väyläksi (<em>Finnoonojanpolku</em>).</p>
  <p>Asemakaavan muutoksen tarkoituksena on mahdollistaa ympärivuotisen golfkeskuksen rakentaminen Suomenojan purolaaksoon. Golfkeskushankkeeseen sisältyy muun ohella 9-reikäisen golfkentän ja talviaikaisen harjoitushallin rakentaminen alueelle siten, että alue säilyy samalla yleisessä virkistyskäytössä ja kevyen liikenteen kauttakulkualueena.</p>
  <p>2. Käsittely Helsingin hallinto-oikeudessa</p>
  <p>2.1. Valitus Helsingin hallinto-oikeudessa</p>
  <p>A on valittanut Espoon kaupunginvaltuuston päätöksestä Helsingin hallinto-oikeuteen ja, siltä osin kuin nyt on kysymys, vaatinut, että kaupunginvaltuuston päätös kumotaan. Vaatimuksensa tueksi A on esittänyt seuraavaa:</p>
  <p>Päätös on ristiriidassa kansallisten säädösten sekä ylikansallisten sopimusten kanssa. Kestävän kehityksen ja luonnon monimuotoisuuden vaalimisen vaatimuksia ei ole otettu riittävästi huomioon. Lisäksi asiaa valmisteltaessa ei ole selvitetty riittävän perusteellisesti kaikkia asiaan vaikuttavia seikkoja.</p>
  <p>Espoon Keskuspuisto, johon kaavamuutos kohdistuu, on eteläisen Espoon merkittävin virkistysalue. Aiemmissa maankäyttösuunnitelmissa, esimerkiksi seutukaavassa, on pidetty äärimmäisen tärkeänä, että alueelle johtaa riittävästi viherkäytäviä muilta pienemmiltä viheralueilta. Tällaiset väylät ovat tarpeellisia sekä ihmisille että koirille, koska niitä pitkin voi siirtyä taajaan rakennetuilta alueilta turvallisesti ja virikkeellisesti Espoon Keskuspuiston alueelle. Lisäksi ne ovat erityisen tarpeellisia monille luonnon eläimille. Kaavamuutoksella vaarannetaan Keskuspuiston ainoan kaakkoon meren rannalle johtavan viherväylän toimivuus katkaisemalla väylä kokonaan sen kapeimmalta kohdalta. Väylälle ei ole olemassa muitakaan vaihtoehtoisia paikkoja.</p>
  <p>Laaditussa ympäristövaikutusselvityksessä todetaan perustelematta, että ehdotuksen mukainen muutos pääasiassa parantaa ihmisten elinoloja ja virkistysmahdollisuuksia. Selvityksessä ei ole kuitenkaan arvioitu lainkaan, miten alueen muunlaisella käytöllä ja hoidolla olisi voitu parantaa elinolosuhteita ja virkistysmahdollisuuksia. Päättäjille ja asianosaisille on näin annettu tarkoituksellisesti yksipuolista ja jopa harhaanjohtavaa selvitystä asiassa. Voidaan perustellusti arvioida, että liikkuminen golfradan alueella tulee olemaan rajoitettua, hankalaa ja jopa hengenvaarallista, vaikka alueelle tehtäisiinkin polkuja. On otettava huomioon, että viherväylän potentiaalisia käyttäjiä, Matinkylän ja Espoonlahden välisillä alueilla asuvia, on jo useita kymmeniä tuhansia. Muutoksenhakijan tiedossa ei ole ainuttakaan suomalaista golfrataa, jossa muutkin kuin golfin pelaajat saisivat liikkua vapaasti. Suomen Golfliitto, joka on valtakunnallinen golfseurojen yhteenliittymä, on todennut, että ulkoilijoilta on turvallisuuden vuoksi syytä rajoittaa pääsy pelikautena lyöntipaikoille, väylille, viheriöille sekä harjoitusalueille. Perusteena on se, että lentävän pallon iskuenergia on yllättävän suuri. Huippupelaajalla pallon lähtönopeus saattaa kohota yli 275 kilometriin tunnissa.</p>
  <p>Alue soveltuu luontaisten maaperäolosuhteidensa takia hyvin huonosti golfradaksi. Alueen pintaosa on pääosin savea. Suomen Golfliitto pitää savimaata huonoimpana mahdollisena kentän toteutuspaikkana. Voimakasta, lähes urheilukentän veroista käyttöä kestävän nurmikon perustaminen savipellolle on mahdotonta ilman massanvaihtoja. Kestävän nurmen pohjalla on oltava vettä läpäisevää ja huokoista maaperää, kuten hiekkaa, ja pinnassa on oltava hyvää humusta. Saven päälle ajettu hiekkainen maa-aines ei säily kerroksena, vaan painuu muutamassa vuodessa saven sekaan. Golfradalla tulisi olla korkeuseroja, jotta se olisi tarkoitukseensa sopiva. Tässä alueella ei luonnostaan ole minkäänlaisia korkeuseroja, joten ne on tehtävä läjittämällä massoja tasaiselle pohjalle, mikä on lähes mieletöntä. Alueen savet ovat heikosti kantavia ja varsin vesipitoisia, joten pientenkin kumpujen tekeminen voi vaarantaa pohjan vakauden. Alueen muuttaminen golfkentäksi ei siis ole lain tarkoittamalla tavalla tehokasta ja tarkoituksenmukaista.</p>
  <p>Sadanta paikalla on ainakin 300 millimetriä suurempi kuin haihdunta. Lähivuosikymmeninä ilmaston vääjäämättömän lämpenemisen seurauksena erityisesti talvisten sateiden määrä tulee kasvamaan, mikä vielä kasvattaa erotusta. Erotus valuu alueelta pääasiassa pintavesinä mereen ja osaksi pohjaveteen. Kokemus ja tehdyt selvitykset ovat osoittaneet, että golfradoilta nurmikoiden lannoitteita huuhtoutuu monin verroin enemmän kuin viljelymailta. Haittojen vähentämiseksi suunniteltu 5-15 metrin levyinen suojavyöhyke Suomenojanpuron ympärillä ei riitä, koska tuollainen vyöhyke pidättää peltoviljelmienkin valumista vain murto-osan. Missään selvityksessä ei ole esitetty lannoite- ja torjunta-ainevalumien estämiseksi muita ratkaisuja kuin mainitut suojavyöhyke ja maaperän luontainen savi.</p>
  <p>Golfkenttä toimintoineen ja erityisesti alueelle kaivettavat lammikot uhkaavat paikalle pohjoisesta yltävää pohjavesiesiintymää. Lammikoissa vedenpinta tulee olemaan vähintään kaksi metriä pohjaveden pintaa korkeammalla, joten on hyvin mahdollista, että vesi purkautuu ohuen savikerroksen läpi hiekkakerrokseen ja siinä olevaan pohjaveteen. Lammikoiden vesissä on hyvin runsaasti valumavesien mukanaan tuomia ravinteita, muun muassa nitraatteja, ja torjunta-aineita.</p>
  <p>Ehdotus tuhoaa ruisrääkän elinalueen. Euroopan unionin lintudirektiivin (79/409/ETY) mukaan erityisesti suojeltavan lajin esiintymispaikan hävittäminen tai heikentäminen on kiellettyä. Tässä tapauksessa hävittäminen on aloitettu siinä vaiheessa kun ruisrääkkä oli erityisesti suojeltavien lajien listalla. Lintujen elinympäristön suojelu on kyseisen direktiivin keskeinen osa. Jäsenvaltioiden on ryhdyttävä tarvittaviin toimiin lintujen elinympäristöjen riittävän moninaisuuden ja laajuuden säilyttämiseksi, ylläpitämiseksi ja ennallistamiseksi. Golfradan suunnitteleminen ja rakentaminen ruisrääkän reviirille on selkeästi direktiivin vastaista toimintaa.</p>
  <p>Alueen maankäyttöä tulisi tarkastella monipuolisemmin ja alueen asukkaita paremmin palvelevalla tavalla. Golfratoja on Espoossa valmiina tai valmistumassa paljon. Maan tarve harrastajaa kohden on noin satakertainen esimerkiksi jalkapalloon nähden. Yhteiskunnan ei tulisi suosia tällaisia suuria resursseja vaativia lajeja. Viheralueet tulee varata luonnon monimuotoisuuden ylläpitämiseen ja suurten joukkojen käyttöön. Golfradoille tulee varata alueita esimerkiksi kumpuilevilta pienimuotoisilta maanviljelyskäytössä olevilta alueilta, joissa on jo luonnostaan hyvät edellytykset ratojen rakentamiseen. Nyt kysymyksessä olevan alueen osalta tulisi selvittää mahdollisuuksia sijoittaa alueelle kevyesti hoidettujen maisemapeltojen ja ruohikoiden lisäksi esimerkiksi puutarhapalstaviljelyä, juniorien pallopelien harjoitteluun tarvittavia nurmikenttiä, puulajipuistoja ja koirien ulkoiluttamisalue. Näin voitaisiin turvata viherväylän olemassaolo ja toimivuus, parantaa maisemakuvaa ja suurten joukkojen ulkoilumahdollisuuksia sekä vaalia ja tehostaa luonnon monimuotoisuutta.</p>
  <p>2.2. Lausunnot, selitykset ja vastaselitykset Helsingin hallinto-oikeudessa</p>
  <p>Espoon kaupunginhallitus on valituksen johdosta antamassaan selityksessä esittänyt, että valitus hylätään. Lisäksi kaupunginhallitus on lausunut muun ohella seuraavaa:</p>
  <p>
    <em>Viherkäytävä ja virkistysalueen käyttömahdollisuudet</em>
  </p>
  <p>Asemakaavan muutoksessa golfpuiston alue on merkitty suurimmalta osalta urheilu- ja virkistyspalvelualueeksi (VU-1) ja pienemmältä osin puistoalueeksi (VP). Näin ollen viherkäytävä on nimenomaisesti säilytetty.</p>
  <p>Suunniteltu golfpuisto sisältää niin sanotun jokamiehen 9-reikäisen golfkentän harjoitusalueineen ja palveluineen. Sekä kenttä että sen tarjoamat kahvila- ja myymäläpalvelut ovat kaikille avoimia. Golfpuisto tulee lisäämään merkittävästi ympärivuotista virkistys- ja urheilupalvelujen tarjontaa alueella. Rakennetut kevyen liikenteen polut, Finnoonojanpolku ja Holmanniitynpolku on säilytetty asemakaavan muutoksessa. Lisäksi alueelle tulee lisää kulkuväyliä ja puronylityssiltoja, jotka helpottavat alueella liikkumista. Ympärivuotinen toiminta ja alueen valaiseminen lisäävät alueen turvallisuutta. Suunniteltu golfpuisto lisää alueen viihtyisyyttä ja kaunistaa aluetta vesakoituneeseen entiseen peltomaahan verrattuna. Alueen asukkaat voivat myös liikkua hoidetulla alueella nykyistä helpommin kävellen tai pyöräillen, kuten SITO-Konsulttien lokakuussa 2000 tekemässä asemakaavamuutosalueen (golfpuiston) ympäristövaikutusselvityksessä on todettu. Talvella puistoalue on kokonaan virkistyskäytössä. Alueelle voidaan yhteistyössä kaupungin kanssa suunnitella talveksi esimerkiksi hiihtolatuja. Golfpuiston vaikutukset ihmisten elinoloihin ja virkistykseen ovat siis pääasiassa positiivisia.</p>
  <p>Jo edellisen asemakaavan mukaan kyseinen kohta Finnoonniitystä oli kaavoitettu suurimmaksi osaksi virkistysalueeksi. Alue on varattu suurelta osin virkistyskäyttöön myös Helsingin seudun seutukaavassa ja Espoon eteläosien yleiskaavaluonnoksessa.</p>
  <p>
    <em>Maaperä ja pohjavedet</em>
  </p>
  <p>Ympäristövaikutusselvityksen mukaan golfkeskuksen alueen maaperä onpintaosiltaan pehmeää savea. Savikerros on vähintään kolmen metrin paksuinen. Tästä johtuen pintavedet imeytyvät hitaasti. Ylimmät savikerrokset pidättävät suuren osan pintavesistä, ja pohjaveden muodostuminen on siten vain vähäistä. Paksun savikerroksen ansiosta pohjaveden pilaantumisriskit jäävät hyvin vähäisiksi, sillä golfpuiston kasteluvesi ei käytännössä imeydy maaperän läpi pohjavesiin.</p>
  <p>Golfpuistosta ei aiheudu myöskään vaaraa pintavesille. Kastelun ansiosta lannoitusajankohta voidaan valita helpommin kuin peltoviljelyssä. Lannoitukset voidaan tehdä silloin, kun runsaista sateista ei ole vaaraa, jolloin lannoitteita huuhtoutuu pintavesiin vähemmän kuin peltolannoituksessa. Tämän lisäksi valumia Suomenojanpuroon pyritään vähentämään pintavesien kierrätyksellä. Tämä tapahtuu ympäristövaikutusselvityksen mukaan siten, että kasteluvedet kierrätetään pintavesialtaisiin ja sieltä uudelleen kasteluun. Pintavesiä ei lopulta johdeta suoraan Suomenojanpuroon, vaan ne imeytetään Suomenojanpuron molemmin puolin kaavaan merkitylle, kasvullisena ja luonnontilaisena hoidettavalle suojavyöhykkeelle (s-2), jonka leveyden vaihteluväli on 5-15 metriä. Näin estetään golfkentän hoidossa tarvittavien ravinteiden ja torjunta-aineiden pääsy puroon. Edellä mainituin tavoin ravinteiden huuhtoutumista estetään siten muutenkin kuin pelkästään suojavyöhykkeellä tai maaperän luontaista savea hyödyntämällä.</p>
  <p>Ympäristövaikutusselvitys sisältää selvityksen golfpuiston maaperästä. Selvityksessä ei ole mainittu, etteikö golfkentän rakentaminen olisi mahdollista kyseiselle savimaalle.</p>
  <p>
    <em>Ruisrääkän elinympäristö</em>
  </p>
  <p>Luonnonsuojelulain 47 §:n 2 momentin mukaan erityisesti suojeltavan lajin säilymiselle tärkeän esiintymispaikan hävittäminen tai heikentäminen on kielletty. Kyseisen pykälän 3 momentin mukaan edellä mainittu kielto tulee voimaan vasta sitten, kun alueellinen ympäristökeskus on päätöksellään määritellyt kyseisen erityisesti suojeltavan lajin esiintymispaikan rajat ja päätös on annettu tiedoksi alueen omistajille ja haltijoille. Uudenmaan ympäristökeskus ei ole tehnyt minkäänlaista päätöstä valituksenalaisen asemakaavan muutoksen tarkoittamalla alueella esiintyvän ruisrääkän esiintymispaikan osalta.</p>
  <p>Suomen lajien uhanalaisuuden tuoreessa tarkastelussa ruisrääkkä on luokiteltu silmälläpidettäviin lajeihin, jotka eivät ole uhanalaisia. Tästä huolimatta ruisrääkän elinolosuhteille aiheutuvia haitallisia vaikutuksia lievennetään jättämällä varsinaisten nurmikenttien ulkopuoliset alueet sekä puron suojavyöhyke kehittymään osittain luonnontilaisina harvapuustoisina pensaikkoina ja heinikkoina, joita niitetään kerran vuodessa. Ympäristövaikutusselvityksen mukaan ruisrääkän elinolosuhteita voidaan parantaa hoitamalla kaava-alueen eteläpuolella sijaitsevaa Espoon kaupungin omistuksessa olevaa aluetta avoimena niittämällä ja muilla hoitotoimenpiteillä.</p>
  <p>Uudenmaan ympäristökeskus on valituksen johdosta antamassaan lausunnossa esittänyt seuraavaa:</p>
  <p>Hyväksytyllä asemakaavan muutoksella muutetaan ja laajennetaan korttelia 30013 yleisten rakennusten korttelialueesta (Y) urheilutoimintaa palvelevaksi korttelialueeksi (YU) ja autopaikkojen korttelialueeksi (LPA). Voimassa olevan kaavan mukaiset puistoalue (P) sekä virkistykseen ja liikuntaan varatut alueet (V, VP ja VL-2) on muutettu itäiseltä reunaltaan puistoalueeksi (VP) ja pääosa urheilu- ja virkistyspalvelualueeksi (VU-1), jolle saa rakentaa golfkentän ja jota aluetta ei saa aidata. VU-1 -alueen sisällä virtaavan Suomenojan rantaan on osoitettu suojelumerkintä (s-2), joka on kummallakin rannalla noin 5-15 metriä leveä. Asemakaavaselostuksen liitteenä on vielä Season Golf Parkin hankesuunnitelman havainnekuva, josta selviää lähes koko kaavoitettavan alueen käyttö 9-reikäisenä, aitaamattomana golfkenttänä. On kuitenkin huomattava, että VU-alueen kaavamääräys golfkentästä ja sen aitaamattomuudesta on sekä esitetyn toiminnan että kaavoitukselle asetettujen tavoitteiden kanssa ristiriidassa (valtakunnallisesti merkittävä virkistysalue). Maankäyttö- ja rakennuslain 24 §:n 2 momentin ja 5 §:n 1 momentin 1 kohdan mukainen edistämisvelvoitteen saavuttaminen lienee kyseenalaista.</p>
  <p>Valtakunnallisten alueidenkäytön erityistavoitteiden mukaisesti alueidenkäytön suunnittelussa on otettava huomioon ekologisesti tai virkistyskäytön kannalta merkittävät ja yhtenäiset luonnonalueet. Alueiden käyttöä on ohjattava siten, ettei näitä aluekokonaisuuksia tarpeettomasti pirstota. Helsingin seudun osalta erityistavoitteena on turvata väestön tarpeiden edellyttämät ylikunnalliseen virkistyskäyttöön soveltuvat riittävän laajat ja vetovoimaiset vapaa-ajan alueet. Vapaa-ajan alueista on muodostettava yhtenäinen kokonaisuus turvaamalla niitä yhdistävän viheralueverkoston jatkuvuus.</p>
  <p>Kaavahankkeesta on tehty lokakuussa 2000 päivätty ympäristövaikutusselvitys. Selvitykseen liittyvät yleiset epävarmuustekijät -kohdassa todetaan vaikutusten arvioinnin olevan henkilökohtaisiin arvoihin ja arvostuksiin perustuvan. Arvioinnin tulosten tulkinnat voivat siten poiketa näkemyksiltään ja merkityksiltään. Selvityksessä ei ole käsitelty varsinaisen golfkenttätoiminnan aiheuttamia rajoituksia alueen muulle käytölle, erityisesti maankäyttö- ja rakennuslain 54 §:n 2 momentin mukaisia terveellisyyden ja turvallisuuden tosiasiallisia edellytyksiä.</p>
  <p>Ympäristökeskus on lausunnossaan katsonut, että alueella on noudatettava valtakunnallisten alueidenkäytön tavoitteiden antamaa ohjeistusta sekä vahvistetun seutukaavan määräyksiä koskien viher- ja virkistysalueita. Maakuntakaavan ja alueellisen yleiskaavan valmistelu on kesken, mutta kaavoitettavaa aluetta koskevat tavoitteet ja esitetyt kaavaratkaisut ovat olleet nähtävillä. Näin hahmottuneet tavoitteet korostavat vapaan viherkäytävän leveyden merkitystä.</p>
  <p>Kaavamuutoksessa on otettu heikosti huomioon valtioneuvoston päätös valtakunnallisista alueidenkäytön tavoitteista siten, että edistettäisiin niiden toteutumista. Vaikka valtakunnalliset alueidenkäytön tavoitteet virkistysalue- ja viheryhteystarpeiden osalta on otettu huomioon siten, että on osoitettu yleisen virkistyksen käytävä, tämän käytävän mitoitus on aiemmin päätettyihin aluevarauksiin nähden haittaavan pieni. Rajoitteista vapaa viher- ja virkistysaluekäytävävaraus Yli-Suomenojalla on kaventunut noin kymmenesosaan (kahdestasadasta metristä kahteenkymmeneen metriin), joka sekin jouduttaneen turvaverkko- tai vastaavin järjestelyin suojaamaan. Seutukaavan varaukset viheryhteystarpeesta toteutuvat yhtä huonosti, eikä laadittavana olevan Etelä-Espoon yleiskaavan vastaavia tavoitteita myöskään voida saavuttaa.</p>
  <p>Asemakaava on laadittava siten, että luodaan edellytykset terveelliselle, turvalliselle ja viihtyisälle elinympäristölle. Laadinnassa tulee ottaa erityisesti huomioon maankäyttö- ja rakennuslain 5 §:n 1 momentin 1 kohta sekä 54 §. Nyt kysymyksessä olevassa asemakaavassa on asetettu kaavan toteuttamiselle vaikeasti valvottavat määräykset sekä lannoite- ja myrkkypäästöjen että kestävän turvallisuuden ja terveellisyyden valvomiseksi ja takaamiseksi. Laadittu asemakaava on tarkoitus toteuttaa golfkenttäalueena, joka kuitenkin on rakennettava turvallisuussyistä ainakin kesäkautena suljetuksi golfkenttäalueeksi. Erityisesti, kun otetaan huomioon muun muassa lasten vapaa liikkuminen virkistys-, urheilu- ja puistoalueella, maankäyttö- ja rakennuslain noudattaminen antamalla kaavamääräyksellä aitaamiskielto on kyseenalaista.</p>
  <p>A:n valituksessa on esitetty asemakaavoituksessa olevia sellaisia lainsäädännön, voimassa olevan seutukaavan sekä vireillä olevien maankäyttösuunnitelmien kanssa ristiriidassa olevia ratkaisuja, että asemakaavan toteuttamiskelpoisuus on kyseenalaista.</p>
  <p>A on kaupunginhallituksen selityksen ja ympäristökeskuksen lausunnon johdosta antamassaan vastaselityksessä lausunut muun ohella seuraavaa:</p>
  <p>Kaavaa valmisteltaessa tehty ympäristövaikutusselvitys on huomattavan puutteellinen muun muassa vesien suojelun, yleisen turvallisuuden, liikuntamahdollisuuksien muutosten ja maiseman viihtyisyyden osalta.</p>
  <p>Suunniteltu golfrata aiheuttaa hengen ja terveyden vaaraa. Hyvän lyönnin jälkeen golfpallo lentää yli 300 metriä. Pallon iskuenergia voi olla yli 130 joulea. Aikuisen miehen tappamiseen riittää huomattavasti pienempi iskuenergia. Koko sitä aluetta, jolle pallot voivat lentää, voidaan pitää erityisesti ulkoilualuetta käyttävien lasten terveyttä vaarantavana. Kysymyksessä on aloittelijoille ja jokamiehelle tarkoitettu golfrata, joten pallojen lentosuunnat ja -etäisyydet tulevat usein poikkeamaan suunnitelluista. Suojaetäisyyksien tulisi olla tästä syystä samaa luokkaa kuin lyöntien suurimmat pituudet. Tässä tapauksessa se on täysin mahdotonta, koska alle 200 metriä leveälle alueelle ei voida sijoittaa suojavyöhykkeineen yli 600 metriä leveää rataa.</p>
  <p>Espoon kaupunginhallitus on antanut lausunnon Uudenmaan ympäristökeskuksen lausunnon johdosta. Kaupunginhallitus on lausunnossaan lausunut muun ohella seuraavaa:</p>
  <p>Ylemmänasteisten kaavojen ohjausvaikutus on otettu huomioon asemakaavamuutosta laadittaessa. Kaavamuutoksessa lähdetään alueen käyttämisestä virkistystarkoitukseen. Golfpuiston alue on merkitty suurimmalta osalta urheilu- ja virkistyspalvelualueeksi (VU-1). Golfpuisto ei peitä koko viherkäytävää, vaan on osa alueen viheryhteyttä. Kaavamääräyksen mukaan kenttää ei saa aidata. Määräyksellä turvataan kaikille vapaa kulku kentällä. Eläintenkään liikkumista golfpuisto ei häiritse, sillä ne voivat vapaasti kulkea sen kautta ja käyttää hyväkseen myös puron varren kasvullista suojavyöhykettä. Asemakaavan muutos ei vaaranna valtakunnallisia alueiden käytön tavoitteita, vaan tukee niitä.</p>
  <p>Kaavamääräysten mukaan Finnobäckenin molemmin puolin on suojavyöhyke (s-2). Sen tarkoituksena on estää golfkentän hoidossa tarvittavien ravinteiden ja torjunta-aineiden pääsy Finnobäckeniin. Käytännössä suojavyöhykkeelle imeytetään kierrätetyt pintavedet. Rakennuslautakunta valvoo rakennuslupaa tai toimenpidelupaa myöntäessään, että hanke toteutetaan asemakaavamääräysten mukaisesti.</p>
  <p>Asemakaavaselostuksen mukaan kevyen liikenteen väylät on varustettava turvaverkoin. Näin huolehditaan kesäisin kevyen liikenteen väylillä liikkuvien turvallisuudesta. Golfkentän ylläpitäjä valvoo, että golfia pelattaessa noudatetaan golfin tarkkoja pelisääntöjä.</p>
  <p>A on antanut vastaselityksen kaupunginhallituksen edellä mainitun lausunnon johdosta. Vastaselityksessään A on lausunut muun ohella seuraavaa:</p>
  <p>Suunnitellun golfradan sijoittamista I luokan pohjavesialueelle ei voida pitää pohjavesiesiintymien suojelusta annettujen säädösten mukaisena. Alueen ohueeseen savikerrokseen kaivetut lammikot ja ojat ovat äärimmäisen suuri riski saada pintavesille suora yhteys saven alla hiekkakerroksissa olevaan pohjaveteen. Alueelle kaupungin myöntämän maisematyöluvan nojalla saveen tehtyihin kaivantoihin ja ojiin näyttäisi jo nyt tulevan paineista kirkasta pohjavettä ohentuneen savikerroksen läpi. Pohjaveden pinnan ja niin muodoin myös paineen laskiessa pintavedet valahtavat luonnollisesti näitä samoja reittejä myöten pohjavesiin. Pohjavesiasiassa on otettava huomioon vesilain, maa-aineslain ja ympäristönsuojelulain sitä koskevat säännökset sekä valtioneuvoston periaatepäätös vesien suojelun tavoitteista vuoteen 2005 ja Euroopan unionin vesipolitiikkaa koskeva puitedirektiivi. Valtioneuvoston periaatepäätöksen mukaan tärkeille pohjavesialueille tulee laatia suojelusuunnitelmat, pyrkiä parantamaan niiden tilaa ja merkitsemään ne maankäytön suunnittelussa ensisijaisesti vesien- ja luonnonsuojelualueiksi. Pohjavettä vaarantavia uusia toimintoja ei tule sijoittaa alueelle, mikäli niille on olemassa muitakin paikkoja.</p>
  <p>3. Helsingin hallinto-oikeuden päätös</p>
  <p>Helsingin hallinto-oikeus on hylännyt A:n valituksen. Hallinto-oikeus on perustellut päätöstään nyt kysymyksessä olevalta osin seuraavasti:</p>
  <p>
    <em>Alueen kuvaus kaavaselostuksessa</em>
  </p>
  <p>Asemakaavanmuutosalue sijaitsee Suomenojan purolaaksossa viisi kilometriä Espoon keskuksesta kaakkoon. Pohjoisosastaan alue rajautuu Puolarintiehen ja itäosastaan Friisilän ja Holmanmäen pientaloalueisiin. Alueen pohjoispuolella Puolarintien toisella puolella sijaitsee Puolarmetsän sairaala ja Puolarmaarin ryhmäpuutarha-alue. Kaavamuutosalue on entistä peltoa, joka on kasvamassa umpeen. Se on osa suurempaa viheraluekokonaisuutta, jossa purolaakson suuntaisesti on linjattu virkistysreitti. Yleisilmeeltään maisema on hoitamaton. Pitkä kapea vihervyöhyke jatkuu etelässä Länsiväylään ja sen jälkeen Suomenojan venesatamaan saakka. Luoteesta kaakkoon alueen poikki kulkee voimakkaasti maisemassa korostuva voimajohto.</p>
  <p>Finnobäcken on koko kaava-alueen läpi kulkevalta osaltaan kaivettu ojaksi. Purossa on kuitenkin runsaasti vesikasvillisuutta. Finnobäckeniin on vuonna 2000 istutettu 5 000 meritaimenen poikasta ja 200 täplärapua. Puroon istutettujen lajien lisäksi Espoon merialueelle istutetun vaellussiian on havaittu nousevan puroon syksyisin. Linnuston kannalta kaava-alueella on merkitystä lähinnä niin kutsutulle yölaulajalinnustolle. Alueen tyypillisiä lajeja ovat satakieli, luhta- ja viitakerttunen sekä pensas- ja viitasirkkalintu. Kuitinmäen ja Puolarintien välisellä alueella on pesinyt useana vuonna myös ruisrääkkä.</p>
  <p>Kaava-alue on osa seudullista vihervyöhykettä ja on viheralueena tärkeä lähialueen asukkaille. Suunnittelualueen läpi on rakennettu Finnoonniitynpolku. Alueen itäreunassa on Finnobäckenin suuntainen pääulkoilureitti, Holmanniitynpolku, joka johtaa Kuitinmäeltä Keskuspuistoon. Tämä reitti on asukkaiden vilkkaassa käytössä.</p>
  <p>
    <em>Suunnittelutilanne ja kaavamuutoksen tavoite</em>
  </p>
  <p>Vuonna 1996 vahvistetussa Helsingin seudun seutukaavassa (taajama-alueet, liikenneväylät ja -alueet) suunnittelualue on esitetty osittain työpaikka- ja osittain virkistysalueena, jossa sijaitsee ohjeellinen ulkoilureitti. Espoon eteläosien yleiskaavaluonnoksessa, joka on ollut nähtävillä vuonna 1997, kaava-alue on osoitettu julkisten palvelujen ja hallinnon alueeksi (PY) sekä virkistysalueeksi, jossa sijaitsee pääulkoilureitti. Alueen pohjoisosa sijaitsee pohjavesien suojelualueella. Asemakaavamuutosalueella on voimassa neljä asemakaavaa. Niissä se on merkitty yleisten rakennusten korttelialueeksi sekä virkistysalueeksi.</p>
  <p>Asemakaavamuutos on tullut vireille tammikuussa 2000 ja kaupunginhallitus on hyväksynyt muutoksen tavoiteohjelman elokuussa 2000. Tavoitteena on ollut mahdollistaa Suomenojan laaksoon kortteliin 30013 golfkeskuksen ja ympäröivälle puistoalueelle 9-reikäisen golfpuiston rakentaminen tarkistamalla korttelialueen rajausta ja virkistysalueen käyttötarkoitusta.</p>
  <p>
    <em>Asemakaavamuutoksen pääsisältö</em>
  </p>
  <p>Valituksenalaisella asemakaavan muutoksella muutetaan ja laajennetaan korttelia 30013 yleisten rakennusten korttelialueesta (Y) myös urheilutoimintaa palvelevaksi korttelialueeksi (YU) ja autopaikkojen korttelialueeksi (LPA). Korttelialueita on laajennettu jonkin verran aikaisemmasta. Voimassa olevan kaavan mukaiset puistoalue (P) sekä virkistykseen ja liikuntaan varatut alueet (V, VP ja VL-2) on muutettu itäiseltä reunaltaan puistoalueeksi (VP) ja pääosa urheilu- ja virkistyspalvelualueeksi (VU-1), jolle saa rakentaa golfkentän ja jota aluetta ei saa aidata. VU-1 -alueen sisällä virtaavan Suomenojan rantaan on osoitettu suojavyöhyke (s-2), joka on puron kummallakin rannalla noin 5-15 metriä leveä. Vyöhykkeen tarkoituksena on toimia suoja-alueena purovarren eliöstölle sekä estää golfkentän hoidossa tarvittavien ravinteiden ja torjunta-aineiden pääsy puroon.</p>
  <p>Voimassa olevan asemakaavan mukaisen Y-korttelin rakennusoikeus 7 600 kerrosneliömetriä jaetaan kahdelle tontille, joista Finnoonojanpolun eteläpuoliselle osalle sijoitetaan golfkeskus ja pohjoinen osa varataan alueelle mahdollisesti sijoittuvalle nuorten toimintakeskukselle. Golfkeskuksen rakennusoikeus huoltorakennuksineen on 2 600 kerrosneliömetriä. Korttelialueelle saa sijoittaa myös talviaikaisen enintään 2 200 kerrosneliömetrin suuruisen kuplahallin. Y-korttelialueelle on osoitettu rakennusoikeutta 5 000 kerrosneliömetriä. Korttelialueen autopaikat sijoitetaan voimassa olevan kaavan mukaisesti voimalinjojen alle.</p>
  <p>
    <em>Tavoitesäännösten vaikutus asiassa</em>
  </p>
  <p>Maankäyttö- ja rakennuslain 1 §:n mukaan lain yleisenä tavoitteena on edistää ekologisesti, taloudellisesti, sosiaalisesti ja kulttuurisesti kestävää kehitystä. Kyseisen lain 5 §:ssä on mainittu alueiden käytön suunnittelun tavoitteena olevan muun muassa luonnon monimuotoisuuden säilyminen. Nämä ovat tavoitesäännöksiä, jotka ohjaavat myös kaavoitusta. Sellaisina säännökset eivät voi olla yksittäistä kaavaa koskevan päätöksen muutoksenhaun perusteena, joskin niillä voi olla oikeudellista merkitystä tulkittaessa asiassa sovellettaviksi tulevia kyseisenlaisen kaavan sisältöä koskevia tarkempia säännöksiä.</p>
  <p>
    <em>Ympäristövaikutusten selvittämistä ja asemakaavan sisältöä koskevat säännökset</em>
  </p>
  <p>Maankäyttö- ja rakennuslain 9 §:n mukaan kaavan tulee perustua riittäviin selvityksiin. Kaavaa laadittaessa on tarpeellisessa määrin selvitettävä suunnitelman toteuttamisen ympäristövaikutukset, mukaan lukien yhdyskuntataloudelliset, sosiaaliset, kulttuuriset ja muut vaikutukset. Selvitykset on tehtävä koko siltä alueelta, jolla kaavalla voidaan arvioida olevan olennaisia vaikutuksia. Maankäyttö- ja rakennusasetuksen 1 § sisältää vaikutusten selvittämistä koskevia tarkennuksia, ja 25 §:ssä on säädetty, miten vaikutukset on esitettävä kaavaselostuksessa.</p>
  <p>Maankäyttö- ja rakennusasetuksen 1 §:n mukaan maankäyttö- ja rakennuslain 9 §:ssä tarkoitettuja kaavan vaikutuksia selvitettäessä on otettava huomioon kaavan tehtävä ja tarkoitus, aikaisemmin tehdyt selvitykset sekä muut selvitysten tarpeellisuuteen vaikuttavat seikat. Selvitysten on annettava riittävät tiedot, jotta voidaan arvioida suunnitelman toteuttamisen merkittävät välittömät ja välilliset vaikutukset muun muassa: 1) ihmisten elinoloihin ja elinympäristöön; 2) maa- ja kallioperään, veteen, ilmaan ja ilmastoon; ja 3) kasvi- ja eläinlajeihin, luonnon monimuotoisuuteen ja luonnonvaroihin.</p>
  <p>Maankäyttö- ja rakennuslain 54 §:n 1 momentin mukaan asemakaavaa laadittaessa on maakuntakaava ja oikeusvaikutteinen yleiskaava otettava huomioon siten kuin siitä samassa laissa edellä säädetään. Kyseisen pykälän 2 momentin mukaan asemakaava on laadittava siten, että luodaan edellytykset terveelliselle, turvalliselle ja viihtyisälle elinympäristölle, palvelujen alueelliselle saatavuudelle ja liikenteen järjestämiselle. Rakennettua ympäristöä ja luonnonympäristöä tulee vaalia eikä niihin liittyviä erityisiä arvoja saa hävittää. Kaavoitettavalla alueella tai sen lähiympäristössä on oltava riittävästi puistoja tai muita lähivirkistykseen soveltuvia alueita. Kyseisen pykälän 3 momentin mukaan asemakaavalla ei saa aiheuttaa kenenkään elinympäristön laadun sellaista merkityksellistä heikkenemistä, joka ei ole perusteltua asemakaavan tarkoitus huomioon ottaen. Pykälän 4 momentin mukaan, jos asemakaava laaditaan alueelle, jolla ei ole oikeusvaikutteista yleiskaavaa, on asemakaavaa laadittaessa soveltuvin osin otettava huomioon myös mitä yleiskaavan sisältövaatimuksista säädetään.</p>
  <p>Maankäyttö- ja rakennuslain 210 §:n mukaan rakennuslain nojalla voimaan tullut seutukaava on voimassa rakennuslain mukaisin oikeusvaikutuksin, kunnes se korvataan maankäyttö- ja rakennuslain mukaisella maakuntakaavalla tai kumotaan. Rakennuslain 26 §:n mukaan seutukaava on oleva ohjeena laadittaessa ja muutettaessa yleiskaavaa, asemakaavaa, rakennuskaavaa ja rantakaavaa.</p>
  <p>
    <em>Selvitysten riittävyys ja sisältövaatimusten täyttyminen</em>
  </p>
  <p>Valituksenalaista kaavaa valmisteltaessa on tehty ympäristövaikutusselvitys. Selvityksessä on arvioitu kaavamuutoksen vaikutukset maaperään, pohjavesiin ja pintavesiin, luonnonoloihin ja luonnonsuojeluun, maisemaan ja kaupunkikuvaan sekä ihmisten elinoloihin ja virkistykseen. Selvityksen on tehnyt konsulttityönä Suomalainen Insinööritoimisto Oy. Selvityksen lähtötiedot on koottu uusimmista selvityksistä ja olemassa olevasta aineistosta. Maastoinventointeja on tehty kaava-alueen luonnonolojen selvittämiseksi sekä maiseman ja kaupunkikuvan nykytilan kartoittamiseksi.</p>
  <p>Maaperä- ja pohjavesitiedot on koottu Espoon kaupungin maaperäkartasta ja pohjatutkimusrekisteristä. Puolarmetsän pohjavesialueen tiedot ovat Uudenmaan vesi- ja ympäristöpiirin 1994 tekemästä tutkimuksesta. Lannoitteiden ja torjunta-aineiden määrät on saatu Oy Season Golf Ab:ltä ja vastaavat vertailutiedot MTK:n kotisivuilta. Saatujen tietojen pohjalta vaikutukset on selvitetty asiantuntija-arvioina.</p>
  <p>Kaava-alueen luonnonoloista ei ole ollut saatavissa julkaistua materiaalia. Alueen kasvillisuuteen tutustuttiin maastokäynnillä 9.9.2000. Luonnonoloja koskevia tietoja saatiin Espoon ympäristökeskuksen, Espoon liikuntaviraston, Espoon veden ja Taimeninstituutti ry:n edustajilta ja lintuharrastajalta. Kerättyjen lähtötietojen perusteella arvioitiin asemakaavan muutoksesta luonnonoloille aiheutuvat merkittävimmät vaikutukset.</p>
  <p>Ihmisten elinoloihin ja virkistykseen liittyviä vaikutuksia on selvitetty kaavamuutoksen tavoiteohjelmasta kesäkuussa 2000 järjestetyn tiedotustilaisuuden ja siitä kootun palautteen perusteella.</p>
  <p>Valituksenalaisessa kaavassa alue on merkitty suurimmalta osalta urheilu- ja virkistyspalvelualueeksi (VU-1), jolle saa rakentaa golfkentän. Kaavoitetun alueen itäreunassa on puistoaluevyöhyke, jota pitkin kulkee pohjois-eteläsuuntainen ulkoilureitti. Golfpuisto ei siten peitä koko viherkäytävää. Kaavamääräyksen mukaan golfkentän aluetta ei saa aidata. Kaupunginhallituksen lausunnon mukaan määräyksellä on ollut tarkoitus turvata kaikille vapaa kulku kentällä. Myös eläimet voivat siten kulkea golfkentän kautta ja käyttää hyväkseen myös puron varren suojavyöhykettä. Hallinto-oikeus katsoo, että golfkenttää voidaan kaavassa asetetuin edellytyksin pitää luonteeltaan virkistysalueena ja että alueen viherkäytävän luonne on muutoinkin kaavamääräyksillä riittävästi turvattu. Seutukaava on näin ollen otettu asemakaavaa laadittaessa lain edellyttämällä tavalla huomioon.</p>
  <p>Alueella ei ole oikeusvaikutteista yleiskaavaa. Maankäyttö- ja rakennuslain 54 § ei edellytä valmisteluvaiheessa olevien Uudenmaan maakuntakaavan ja Espoon eteläosien yleiskaavan ottamista huomioon asiassa.</p>
  <p>Euroopan unionin vesipolitiikan puitedirektiivin (direktiivi 2000/60/EY) toimeenpanoon Suomessa ollaan vasta valmistautumassa. Valtioneuvoston periaatepäätös, johon viitataan, koskee vesien suojelun tavoitteita. Ne eivät voi olla kaavapäätöstä koskevan valituksen perusteena. Kaavaa valmisteltaessa ja siitä päätettäessä vesiensuojelu otetaan huomioon maankäyttö- ja rakennuslain 9 §:n selvityksien tekemistä ja 54 §:n asemakaavan sisältövaatimuksia koskevien säännösten nojalla. Vesilain, ympäristönsuojelulain ja maa-aineslain säännökset voivat mahdollisesti tulla sovellettaviksi kaavaa toteutettaessa.</p>
  <p>Ympäristövaikutusselvityksen mukaan maaperä Suomenojan golfkeskuksen alueella on pintaosiltaan pehmeää savea. Heikosti kehittyneen 0,5-1,0 metriä paksun kuivakuorikerroksen alapuolella pehmeä savikerros ulottuu 3,5-9,5 metrin syvyyteen maanpinnasta. Savikerrostuman alapuolella on paksuudeltaan vaihteleva hiekkakerrostuma ja tämän alla moreeni. Hiekkakerroksen paksuus vaihtelee ollen keskimäärin 6-10 metriä.</p>
  <p>Selvityksessä todetaan, että golfpuisto sijaitsee Iluokkaan kuuluvan Puolarmetsän pohjavesialueen eteläpuolella. Pohjavettä käytetään golfkentän kasteluun 1 500-3 000 kuutiometriä vuodessa. Käyttövetenä pyritään käyttämään mahdollisuuksien mukaan sadevettä. Kasteluvesien kanssa maaperään leviää torjunta-aineita, joiden käytön vuoksi maaperän pieneliöstö voi vähentyä, mikä lisää pohjavesien pilaantumisriskiä. Golfpuisto sijaitsee kuitenkin savikkoalueella, missä kasteluvesi ei käytännössä imeydy maaperän läpi pohjavesiin. Lannoitteiden käyttö lisää riskiä siitä, että haitta-aineita (nitraatit, fosfaatit) pääsee pohjaveteen. Golfpuiston alueella on kuitenkin vähintään kolmen metrin paksuinen savikerros, joten pintavesien imeytyminen on hidasta ja pohjaveden muodostuminen vähäistä. Merkittävimmät pohjaveden muodostumisalueet sijaitsevat Puolarmetsän pohjois- ja länsiosassa, melko etäällä Golfpuistosta. Golfpuiston kohdalla sijaitsevan paksun savikerroksen ansiosta pohjaveden pilaantumisriskit jäävät selvityksen mukaan hyvin vähäisiksi.</p>
  <p>Golfkentällä tullaan selvityksen mukaan käyttämään keskimäärin vähemmän typpilannoitteita kuin normaalissa peltoviljelyssä. Lyöntipaikoilla jagreeneillä lannoitemäärät ovat suuremmat. Peltoviljelyyn verrattuna lannoitusajankohdan valintaan on helpompi vaikuttaa kastelun ansiosta, jolloin myös vaikutukset lähiympäristöön jäävät peltolannoituksen vaikutusta pienemmäksi. Golfpuiston rakentamisen ja kasvillisuuden muuttumisen aiheuttama pintavalunnan kasvu saattaa lisätä lannoitteiden kulkeutumista Suomenojaan ja rehevöittää sitä. Golfpuiston kohdalla Suomenojan molemmille puolille jätetään suoja-alueet, jotka tullaan hoitamaan luonnonmukaisesti siten, että niistä kehitetään maisemaan soveltuvat, mutta silti mahdollisimman tehokkaasti ravinteita poistavat vyöhykkeet. Puron molemmille puolille jätettävien suoja-alueiden leveydet vaihtelevat välillä 5-15 metriä.</p>
  <p>Ympäristövaikutusselvityksen mukaan haitallisia vaikutuksia voidaan lieventää. Pohjaveden kaukosuojavyöhykkeellä pintakuivatus tulee järjestää siten, etteivät golfkentän vedet pääse imeytymään maaperään. Alueelle suunniteltu pintavesien kierrätys pintavesialtaiden kautta kasteluun ja edelleen pintavesialtaisiin on suositeltava toimenpide, koska se vähentää oleellisesti valumia Suomenojanpuroon. Alueella suoritettavat maankaivutyöt tulee toteuttaa siten, että alimman kaivutason alapuolelle jää vielä yli kahden metrin paksuinen tiivis savikerros. Käytännössä tämä tarkoittaa sitä, ettei kaivutöitä uloteta tasoa +3,0 syvemmälle. Pintavesien keräilyn ja johtamisen puron suojavyöhykkeelle tulee tapahtua tasaisesti koko vyöhykkeen pituudelta useita purkupisteitä käyttäen. Ympäristövaikutusselvityksessä on todettu yhteenvetona, että suunniteltujen lieventämistoimenpiteiden ansiosta sekä pohjavesien että pintavesien pilaantumisriskiä voidaan vähentää tehokkaasti.</p>
  <p>Hallinto-oikeus on katsonut, että alueen maaperästä ja suunnitellusta golfkentästä aiheutuvien haitallisten vaikutusten lieventämistoimenpiteistä tehdyt selvitykset ovat olleet riittäviä. Selvitysten sisältö huomioon ottaen alueelle kaavoitettu golfkenttätoiminta ei uhkaa pohja- ja pintavesiä siten, että edellytyksiä terveelliselle elinympäristölle ei olisi olemassa tai että luonnonympäristöä ei olisi tältä osin vaalittu. Tarkempia määräyksiä vesien suojeluun liittyvistä toimenpiteistä voidaan antaa asianomaisia lupia myönnettäessä.</p>
  <p>
    <em>Virkistysalueiden turvaaminen</em>
  </p>
  <p>Ympäristövaikutusselvityksen mukaan tiedotustilaisuudessa saadun palautteen perusteella lähialueen asukkaat ovat kokeneet, että suunniteltu golfpuisto lisää alueen viihtyvyyttä ja kaunistaa aluetta. Asukkaat voivat myös liikkua hoidetulla alueella nykyistä helpommin kävellen tai pyöräillen. Asukkaat kokivat tärkeäksi sen, että olemassa olevat kevyen liikenteen reitit tullaan säilyttämään ja että golfpuiston alueella voidaan jatkossakin ulkoilla. Alueelle voidaan myös kehittää Espoon kaupungin kanssa uusia virkistystä palvelevia toimintoja, esimerkiksi hiihtolatuja talvella. Suunniteltu golfpuisto käsittää jokamiehen 9-reikäisen golfkentän harjoitusalueineen ja palveluineen. Kaavamääräysten mukaan kenttää ei saa aidata. Kentän toiminta on kaikille avointa ja se tulee lisäämään merkittävästi ympärivuotista virkistys- ja urheilupalvelujen tarjontaa alueella. Ympärivuotinen toiminta ja alueen valaiseminen lisäävät myös turvallisuutta alueella. Maisemasta tulee ilmeeltään puistomainen ja tilajäsentelyltään selkeä. Näin se vastaa paremmin virkistyskäytön asettamia vaatimuksia.</p>
  <p>Hallinto-oikeus on katsonut edellä mainitut seikat huomioon ottaen, että kaava täyttää maankäyttö- ja rakennuslain vaatimukset siitä, että kaavoitettavalla alueella tai sen lähiympäristössä on oltava riittävästi puistoja tai muita lähivirkistysalueita. Se, että selvityksessä ei ole arvioitu sitä, miten alueen muunlaisella käytöllä voitaisiin parantaa virkistysmahdollisuuksia, ei ole ollut kaavamuutoksen hyväksymisen esteenä. Lisäksi hallinto-oikeus on viitannut tältä osin perusteluissa edellä seutukaavan mukaisuudesta lausuttuun.</p>
  <p>
    <em>Turvallisuus</em>
  </p>
  <p>A on esittänyt yhtenä perusteluna valitukselleen sen, että aitaamattomalla kentällä tai ulkoilureiteillä liikkuvien turvallisuus on uhattuna. Kaavaselostuksen mukaan golfpuiston ympärille tullaan rakentamaan tarvittaviin paikkoihin turva-aitoja (verkkoja), jotka voivat olla noin viisi metriä korkeita. Verkkoaidoilla on tarkoitus suojata ne golfkentän alueet, joiden lähelle sijoittuu kevyen liikenteen reittejä. Verkkoaidat tullaan laskemaan alas talvikaudeksi. Hallinto-oikeus on katsonut, että elinympäristön turvallisuus on otettu kaavaa laadittaessa maankäyttö- ja rakennuslain edellyttämällä tavalla huomioon.</p>
  <p>
    <em>Ruisrääkän elinympäristö</em>
  </p>
  <p>Asiassa on otettava huomioon myös maankäyttö- ja rakennuslain 197 §:n 1 momentti, jossa todetaan muun muassa, että viranomaispäätöstä tehtäessä on noudatettava, mitä luonnonsuojelulaissa ja sen nojalla säädetään.</p>
  <p>Ruisrääkkä on Euroopan yhteisön luonnonvaraisten lintujen suojelusta antaman direktiivin eli lintudirektiivin (79/409/ETY liite I) mukainen erityistä suojelua tarvitseva laji. Direktiivin artiklan 4 mukaan liitteessä I mainittujen lajien elinympäristöjä on suojeltava erityistoimin, jotta varmistetaan lajien eloonjääminen ja lisääntyminen niiden levinneisyysalueella. Kyseisen artiklan 4 kohdassa jäsenvaltio velvoitetaan ryhtymään erityissuojelualueilla ja niiden ulkopuolella suojelua tarkoittaviin toimenpiteisiin. Suomessa lajien suojelusta säädetään luonnonsuojelulaissa ja -asetuksessa. Luonnonsuojelulain 47 §:n 1 momentin mukaan asetuksella voidaan säätää erityisesti suojeltavaksi lajiksi sellainen uhanlainen eliölaji, jonka häviämisuhka on ilmeinen. Ympäristöministeriön on tarvittaessa laadittava ohjelma erityisesti suojeltavan lajin kannan tai kantojen elvyttämiseksi. Pykälän 2 momentin mukaan erityisesti suojeltavan lajin säilymiselle tärkeän esiintymispaikan hävittäminen tai heikentäminen on kielletty. Kyseisen pykälän 3 momentin mukaan edellä 2 momentissa tarkoitettu kielto tulee voimaan, kun alueellinen ympäristökeskus on päätöksellään määritellyt erityisesti suojeltavan lajin esiintymispaikan rajat ja antanut päätöksen tiedoksi alueen omistajille ja haltijoille. Ruisrääkkä on määritelty luonnonsuojeluasetuksen liitteessä 4 erityisesti suojeltavaksi uhanalaiseksi lajiksi.</p>
  <p>Uudenmaan ympäristökeskus ei ole tehnyt luonnonsuojelulain 47 §:n 3 momentin mukaista päätöstä valituksenalaisen asemakaavan muutoksen tarkoittamalla alueella esiintyvän ruisrääkän esiintymispaikan osalta. Luonnonsuojelulain 47 §:n 2 momentin kielto ei siten ole tullut voimaan alueella. Suomen lajien uhanalaisuuden tuoreessa tarkastelussa ruisrääkkä on luokiteltu silmälläpidettäviin lajeihin, jotka eivät ole uhanalaisia (Rassi, P., Alanen, A., Kanerva, T. &amp; Mannerkoski, I. (toim.) 2001: Suomen lajien uhanalaisuus 2000. - Ympäristöministeriö &amp; Suomen ympäristökeskus, Helsinki - Uhanalaisten lajien II seurantatyöryhmä.).</p>
  <p>Ympäristövaikutusselvityksen mukaan Kuitinmäentien ja Puolarintien välisellä alueella on pesinyt useana vuonna ruisrääkkä. Sen reviiri sijaitsi kesällä 2000 keskellä kaava-aluetta. Kesällä 2000 ruisrääkkiä on ollut tavanomaista enemmän. Suomenojan reviiri on kuitenkin havaittu myös heikompina ruisrääkän esiintymisvuosina, joten kyse lienee todellisesta reviiristä eikä satunnaisesta kiertelevästä yksilöstä.</p>
  <p>Kaupunginhallituksen lausunnon mukaan ruisrääkän elinolosuhteille aiheutuvia haitallisia vaikutuksia lievennetään jättämällä varsinaisten nurmikenttien ulkopuoliset alueet sekä puron suojavyöhyke kehittymään osittain luonnontilaisina harvapuustoisina pensaikkoina ja heinikkoina, joita niitetään kerran vuodessa. Ympäristövaikutusselvityksen mukaan ruisrääkän elinolosuhteita voidaan parantaa hoitamalla kaava-alueen eteläpuolella sijaitsevaa Espoon kaupungin omistuksessa olevaa aluetta avoimena niittämällä ja muilla hoitotoimenpiteillä.</p>
  <p>Edellä mainitut seikat ruisrääkän osalta huomioon ottaen hallinto-oikeus on katsonut, että asemakaavan muutos ei riko vaatimusta, jonka mukaan luonnonympäristöön liittyviä erityisiä arvoja ei saa hävittää, eikä ole luonnonsuojelulain säännösten vastainen.</p>
  <p>
    <em>Lopputulos</em>
  </p>
  <p>Hallinto-oikeuden toimivaltaan ei kuulu tutkia kaavapäätöksen tarkoituksenmukaisuutta eikä näin ollen sitä, mikä mahdollisesti olisi paras kaavavaihtoehto alueelle. Hallinto-oikeus tutkii, onko päätös siltä osin kuin siitä on valitettu lainmukainen. Kaupunginvaltuuston valituksenalainen päätös ei ole syntynyt virheellisessä järjestyksessä, valtuusto ei ole ylittänyt toimivaltaansa eikä päätös ole muutenkaan lainvastainen.</p>
  <p>
    <em>Sovelletut oikeusohjeet</em>
  </p>
  <p>Hallinto-oikeus on maininnut soveltaminaan oikeusohjeina edellä perusteluissa mainittujen lisäksi maankäyttö- ja rakennuslain 39 ja 204 §:n sekä kuntalain 90 §:n.</p>
  <p>4. Käsittely korkeimmassa hallinto-oikeudessa</p>
  <p>4.1. Valitus korkeimmassa hallinto-oikeudessa</p>
  <p>A on valituksessaan vaatinut, että Helsingin hallinto-oikeuden ja Espoon kaupunginvaltuuston päätökset kumotaan. Lisäksi A on vaatinut, että hänen oikeudenkäyntikulunsa asiassa korvataan.</p>
  <p>Vaatimustensa tueksi A on uudistanut asiassa aikaisemmin esittämänsä sekä esittänyt muun ohella seuraavaa:</p>
  <p>
    <em>Esteellisyys</em>
  </p>
  <p>Hallinto-oikeuden valituksenalaisen päätöksen tekemiseen on osallistunut jäsen, joka osallistuttuaan aikaisemmin samalle alueelle myönnettyä maisematyölupaa koskevan valitusasian käsittelyyn on ollut esteellinen osallistumaan nyt kysymyksessä olevaa kaavamuutosta koskevan valitusasian käsittelyyn. Hallinto-oikeus oli puheena olevalla 10.10.2002 antamallaan päätöksellä hylännyt B:n valituksen Espoon kaupunkisuunnittelulautakunnan päätöksestä, jolla Oy Ab:lle oli myönnetty maisematyölupa. Lainvoimaiseksi tulleen maisematyöluvan nojalla alueella on aloitettu kaavamuutoksessa tarkoitetun golfradan rakentamistyöt.</p>
  <p>
    <em>Yleistä</em>
  </p>
  <p>Ympäristövaikutusselvityksessä on esitetty vain mielipiteitä, minkä johdosta siihen on suhtauduttava kriittisesti.</p>
  <p>Maankäyttö- ja rakennuslain keskeinen tarkoitus on edistää kestävän kehityksen periaatteiden mukaista maankäyttöä. Alueiden käytön tavoitteet on otettava huomioon sovellettaessa kaavojen sisältövaatimuksia koskevia säännöksiä yksittäisessä kaavaratkaisussa. Kaavamuutoksen tavoitteena on kaupallisen golfradan saaminen alueelle, jolloin samalla syrjäytetään alueen asukkaiden oikeudet virkistysalueisiin ja pohjaveteen. Kaavamuutoksessa monet laissa asetetut kaavan sisältövaatimukset jäävät kokonaan toteutumatta. Kaavamuutos ei siten täytä sille laissa asetettuja oikeudellisia edellytyksiä.</p>
  <p>
    <em>Pohjavesien suojelu</em>
  </p>
  <p>Ympäristövaikutusselvityksessä on selostettu alueen maaperän rakennetta. Sen mukaan kymmenen metrin syvyydellä maanpinnasta on kallio, jonka päällä on muutamia metrejä moreenia. Tämän päällä on varsin paksu hiekkakerrostuma. Sen päällä on muutamia metrejä paksu savikerrostuma. Alueen eteläosissa saven suhteellinen osuus on suurempi ja vastaavasti hiekkakerros ohuempi kuin alueen pohjoisosissa. Koko alueella savi on hyvin vesipitoista lukuun ottamatta ylimpänä olevaa noin 0,5-1,0 metrin paksuista heikosti kehittynyttä kuivakuorikerrosta.</p>
  <p>Alueella olevan valtakunnallisesti tärkeimpään eli I luokkaan luokitellun pohjavesialueen vesi imeytyy maaperään pääasiassa pohjoisemmilla alueilla, jotka ovat lisäksi korkeammalla merenpinnasta. Tämä vesi kulkeutuu ja varastoituu tällä paikalla olevan savikerroksen alla hiekassa, sillä hiekassa veden virtaus on huomattavasti vapaampaa kuin hienojakoisemmissa maa-aineksissa. Osin savikerros ja erityisesti sen päällä oleva kuivakuori muodostavat tavallaan veden päälle yhtenäisen kannen.</p>
  <p>Alueelle jo tehdyt kaivannot ovat lävistäneet ohuen kuivakuorikerroksen. Sen alla oleva varsin vesipitoinen savi ei muodosta mitään vesitiivistä estettä. Tämä näkyy tehtyjen kaivantojen pohjilla, missä paikoin paineista pohjavettä virtaa saven läpi kaivantoon. Pohjaveden ylipaine suojaa pohjavettä likaantumiselta. Pohjaveden suojelua ei kuitenkaan mitenkään voi jättää tämän ylipaineen varaan. Pohjavesialue on varattu muun muassa mahdollisen kriisiajan käyttöön ja tällöin voi olla tarve pumpata kaikki mahdollinen alueelta saatava vesi, jolloin pohjaveden pinta ja paine laskee parikymmentä vesimetriä. Pohjaveden pinnankorkeus ja samalla sen paine voi laskea myös esimerkiksi rakennustoiminnassa tehtyjen kaivamisten seurauksena.</p>
  <p>Luonnontilaisena alueella ei juurikaan synny pohjavettä, vaan vesi ohjautuu pintavaluntana ojiin ja sitä kautta mereen. Kaavamuutoksen toteuttaminen edellyttää kuitenkin kuoppien kaivamista ja kumpareiden tekemistä alueelle. Saven vesipitoisuus ja heikko mekaaninen lujuus tuovat tällöin suuren vaaran sortumien syntymiseen. Suojelun toteuttaminen teknisin ratkaisuin tulee olemaan hyvin vaikeaa ellei käytännössä peräti mahdotonta. Savimineraalit eivät myöskään juuri pidätä herbisidejä ja lannoitteiden typpiyhdisteitä taikka kykene muuntamaan niitä vähemmän haitalliseen muotoon.</p>
  <p>
    <em>Golfkentän turvallisuus</em>
  </p>
  <p>Golfpallon iskuenergia on yli kaksinkertainen verrattuna aikuisen miehen tappamiseen tarvittavaan iskuenergiaan. Ulkoilualuetta käyttäviä ei voida käytännössä suojata alueelle asetettavilla noin viisi metriä korkeilla suojaverkoilla. Erityisesti lasten, vanhusten ja liikuntarajoitteisten mahdollisuudet käyttää tätä alueella olevaa ainoaa Espoon keskuspuistosta merenrantaan johtavaa viherväylää olisi kaavamuutoksen jälkeen mahdotonta ilman, että he samalla vaarantaisivat terveyttään tai henkeään.</p>
  <p>Asiassa on lisäksi otettava huomioon, että reitti on osa ylikunnallisesta viherverkostosta. Kaavamuutos johtaa reitin tosiasialliseen katkaisemiseen ja siihen, ettei alueella ole lain edellyttämiä virkistysalueita ja -mahdollisuuksia.</p>
  <p>
    <em>Ruisrääkkä</em>
  </p>
  <p>Alueella pesii ruisrääkkä, jonka elinolosuhteet on turvattava Suomea velvoittavan lintudirektiivin nojalla. Alueella jo aloitetut rakentamistyöt hävittävät ruisrääkän pesimäalueen, mikä on direktiivin vastaista ja siten kiellettyä.</p>
  <p>4.2. Selitys ja vastaselitys korkeimmassa hallinto-oikeudessa</p>
  <p>Espoon kaupunginhallitus on antamassaan selityksessä esittänyt, että A:n valitus hylätään. Muutoin kaupunginhallitus on viitaten ympäristövaikutusselvitykseen ja kaavaselostukseen lausunut muun ohella seuraavaa:</p>
  <p>Paksun savikerroksen ansiosta pohjaveden pilaantumisriskit jäävät hyvin vähäisiksi, sillä golfpuiston kasteluvesi ei käytännössä imeydy maaperän läpi pohjavesiin. Alueella suoritettavat maankaivutyöt tulee toteuttaa siten, että alimman kaivutason alapuolelle jää vielä yli kahden metrin paksuinen tiivis savikerros. Golfpuistosta ei aiheudu vaaraa myöskään pintavesille. Kastelun ansiosta lannoitusajankohta voidaan valita helpommin kuin peltoviljelyssä. Tämän lisäksi valumia Suomenojanpuroon pyritään vähentämään pintavesien kierrätyksellä. Tämä tapahtuu siten, että kasteluvedet kierrätetään pintavesialtaisiin ja sieltä uudelleen kasteluun. Pintavesiä ei lopulta johdeta Suomenojanpuroon, vaan ne imeytetään Suomenojanpuron molemmin puolin osoitetulle suojavyöhykkeelle.</p>
  <p>Golfpuisto ei peitä koko viherkäytävää, vaan on osa alueen viheryhteyttä. Sekä kenttä että sen tarjoamat kahvila- ja myymäläpalvelut ovatkaikille avoimia. Asemakaavan muutoksessa on säilytetty kaksi rakennettua kevyen liikenteen väylää. Finnoonojanpolku kulkee golfkentän halki itä-länsi -suunnassa ja Holmanniitynpolku golfkentän laidalla pohjois-etelä -suunnassa. Lisäksi alueelle tulee lisää kulkuväyliä ja puronylityssiltoja, jotka helpottavat alueella liikkumista. Määräyksellä, jonka mukaan aluetta ei saa aidata, turvataan kaikille vapaa kulku kentällä. Puistoalue on avoin ja vapaasti kaikkien käytössä. Ympärivuotinen toiminta ja alueen valaiseminen lisäävät alueen turvallisuutta. Talvella puistoalue on kokonaan virkistyskäytössä.</p>
  <p>Asemakaavaselostuksen mukaan kevyen liikenteen väylät on varustettava turvaverkoin. Oikean kokoiset sekä oikealle etäisyydelle lyöntipaikkaan ja kevyen liikenteen väylään nähden sijoitetut turvaverkot ehkäisevät tehokkaasti hajapalloja. Golfkentän ylläpitäjä Oy Season Golf Ab valvoo, että golfia pelatessa noudatetaan golfin tarkkoja turvallisuussääntöjä, joten golfkentällä liikkuminen on turvallista.</p>
  <p>A on antamassaan vastaselityksessä lausunut muun ohella seuraavaa:</p>
  <p>Vesipitoisen savikerroksen alla on hiekkakerros merkittävine pohjavesineen. Tehdyt kaivannot saattavat kasvinsuojeluaineista ja lannoitteista saastuneet valumavedet suoraan yhteyteen pohjaveden kanssa.</p>
  <p>Hyvän lyönnin jälkeen golfpallo voi lentää yli 300 metrin etäisyydelle. Pallon lentonopeus voi olla jopa 275 km/h. Pallon iskuenergia voi olla jopa 139 joulea. Golfliitto on antanut jäsenilleen suosituksia käytettävistä turvaetäisyyksistä radan eri osien ja ulkopuolisten suojaamiseksi. Tämän kaltaisella harjoitusradalla suojaetäisyyksien tulee olla suuremmat kuin varsinaisilla radoilla, koska pelaajat ovat kokemattomampia. Suojaetäisyydet huomioon ottaen tällaiselle noin 200 metriä leveälle alueelle ei voida sijoittaa ulkorataa vaarantamatta ulkopuolisten henkeä ja terveyttä. Laskelmat osoittavat kiistatta, että viisi metriä korkeilla suojaverkoilla ei voida turvata ulkopuolisten turvallisuutta. Turvaavia verkkoja ei voida rakentaa niiden suuren korkeuden takia.</p>
  <p>5. Korkeimman hallinto-oikeuden ratkaisu</p>
  <p>Korkein hallinto-oikeus on tutkinut asian.</p>
  <p>1. Valitus hylätään sillä perusteella tehtynä, että Helsingin hallinto-oikeudessa asian käsittely on tapahtunut esteellisessä kokoonpanossa.</p>
  <p>2. Helsingin hallinto-oikeuden ja Espoon kaupunginvaltuuston päätökset kumotaan.</p>
  <p>3. Vaatimus oikeudenkäyntikulujen korvaamisesta hylätään.</p>
  <p>
    <em>Perustelut</em>
  </p>
  <p>
    <em>1. Esteellisyys</em>
  </p>
  <p>Hallintolainkäyttölain 76 §:n 1 momentin mukaan valitusasiaa käsittelevän henkilön esteellisyydestä sekä esteellisyysväitteen esittämisestä ja käsittelystä on soveltuvin osin voimassa, mitä tuomarin esteellisyydestä säädetään oikeudenkäymiskaaren 13 luvussa.</p>
  <p>Oikeudenkäymiskaaren 13 luvun 7 §:n 2 momentin mukaan tuomari on esteellinen käsittelemään samaa asiaa tai sen osaa uudelleen samassa tuomioistuimessa, jos on perusteltua aihetta epäillä hänellä olevan asiaan ennakkoasenne hänen asiassa aikaisemmin tekemänsä ratkaisun tai muun erityisen syyn vuoksi.</p>
  <p>Maisematyöluvan myöntämistä koskevassa asiassa ja asemakaavan hyväksymistä koskevassa asiassa ei, jo asioissa sovellettavat erilaiset oikeusohjeet huomioon ottaen, ole kysymys oikeudenkäymiskaaren 13 luvun 7 §:n 2 momentissa tarkoitetusta samasta asiasta. Tähän nähden valituksessa ei ole esitetty sellaista perustetta, jonka nojalla Helsingin hallinto-oikeuden valituksenalaisen päätöksen tekemiseen olisi katsottava osallistuneen oikeudenkäymiskaaren 13 luvun 7 §:n 2 momentissa tarkoitetulla tavalla esteellisen henkilön. A:n esittämä esteellisyyttä koskeva valitusperuste on näin ollen hylättävä.</p>
  <p>
    <em>2. Pääasia</em>
  </p>
  <p>
    <em>2.1. Sovellettavat oikeusohjeet</em>
  </p>
  <p>
    <em>2.1.1. Maankäyttö- ja rakennuslain ja -asetuksen sekä rakennuslain säännökset</em>
  </p>
  <p>
    <em>Selvittämisvelvollisuus</em>
  </p>
  <p>Maankäyttö- ja rakennuslain 9 §:n mukaan kaavan tulee perustua riittäviin tutkimuksiin ja selvityksiin. Kaavaa laadittaessa on tarpeellisessa määrin selvitettävä suunnitelman toteuttamisen ympäristövaikutukset, mukaan lukien yhdyskuntataloudelliset, sosiaaliset, kulttuuriset ja muut vaikutukset. Selvitykset on tehtävä koko siltä alueelta, jolla kaavalla voidaan arvioida olevan olennaisia vaikutuksia.</p>
  <p>Maankäyttö- ja rakennusasetuksen 1 §:n 1 momentin mukaan maankäyttö- ja rakennuslain 9 §:ssä tarkoitettuja kaavan vaikutuksia selvitettäessä otetaan huomioon kaavan tehtävä ja tarkoitus, aikaisemmin tehdyt selvitykset sekä muut selvitysten tarpeellisuuteen vaikuttavat seikat. Selvitysten on annettava riittävät tiedot, jotta voidaan arvioida suunnitelman toteuttamisen merkittävät välittömät ja välilliset vaikutukset:<br/>1) ihmisten elinoloihin ja elinympäristöön;<br/>2) maa- ja kallioperään, veteen, ilmaan ja ilmastoon;<br/>3) kasvi- ja eläinlajeihin, luonnon monimuotoisuuteen ja luonnonvaroihin;<br/>4) alue- ja yhdyskuntarakenteeseen, yhdyskunta- ja energiatalouteen sekäliikenteeseen; ja<br/>5) kaupunkikuvaan, maisemaan, kulttuuriperintöön ja rakennettuun ympäristöön.</p>
  <p>
    <em>Valtakunnalliset alueidenkäyttötavoitteet</em>
  </p>
  <p>Maankäyttö- ja rakennuslain 22 §:n 3 momentin mukaan valtakunnallisia alueidenkäyttötavoitteita annettaessa on otettava huomioon mainitun lain yleiset tavoitteet ja 5 §:ssä säädetyt alueiden käytön suunnittelun tavoitteet.</p>
  <p>Mainitun lain 24 §:n 1 momentin mukaan valtion viranomaisten tulee toiminnassaan ottaa huomioon valtakunnalliset alueidenkäyttötavoitteet, edistää niiden toteuttamista ja arvioida toimenpiteidensä vaikutuksia aluerakenteen ja alueiden käytön kannalta. Pykälän 2 momentin mukaan maakunnan suunnittelussa ja muussa alueiden käytön suunnittelussa on huolehdittava valtakunnallisten alueidenkäyttötavoitteiden huomioon ottamisesta siten, että edistetään niiden toteuttamista.</p>
  <p>
    <em>Seutukaavan ohjausvaikutus</em>
  </p>
  <p>Maankäyttö- ja rakennuslain 210 §:n 1 momentin mukaan rakennuslain nojalla voimaan tullut seutukaava on voimassa rakennuslain mukaisin seutukaavan oikeusvaikutuksin, kunnes se korvataan maankäyttö- ja rakennuslain mukaisella maakuntakaavalla tai kumotaan.</p>
  <p>Rakennuslain (370/1958) 26 §:n 1 momentin (626/1969) mukaan seutukaavan on tullut olla ohjeena laadittaessa ja muutettaessa muun ohella asemakaavaa.</p>
  <p>
    <em>Asemakaavan sisältövaatimukset ja oikeusvaikutukset</em>
  </p>
  <p>Maankäyttö- ja rakennuslain 50 §:n mukaan alueiden käytön yksityiskohtaista järjestämistä, rakentamista ja kehittämistä varten laaditaan asemakaava, jonka tarkoituksena on osoittaa tarpeelliset alueet eri tarkoituksia varten ja ohjata rakentamista ja muuta maankäyttöä paikallisten olosuhteiden, kaupunki- ja maisemakuvan, hyvän rakentamistavan, olemassa olevan rakennuskannan käytön edistämisen ja kaavan muun ohjaustavoitteen edellyttämällä tavalla.</p>
  <p>Maankäyttö- ja rakennuslain 54 §:n 2 momentin mukaan asemakaava on laadittava siten, että luodaan edellytykset terveelliselle, turvalliselle ja viihtyisälle elinympäristölle, palvelujen alueelliselle saatavuudelle ja liikenteen järjestämiselle. Rakennettua ympäristöä ja luonnonympäristöä tulee vaalia eikä niihin liittyviä erityisiä arvoja saa hävittää. Kaavoitettavalla alueella tai sen lähiympäristössä on oltava riittävästi puistoja tai muita lähivirkistykseen soveltuvia alueita.</p>
  <p>Maankäyttö- ja rakennuslain 54 §:n 3 momentin mukaan asemakaavalla ei saa aiheuttaa kenenkään elinympäristön laadun sellaista merkityksellistä heikkenemistä, joka ei ole perusteltua asemakaavan tarkoitus huomioon ottaen. Asemakaavalla ei myöskään saa asettaa maanomistajalle tai muulle oikeuden haltijalle sellaista kohtuutonta rajoitusta tai aiheuttaa sellaista kohtuutonta haittaa, joka kaavalle asetettavia tavoitteita tai vaatimuksia syrjäyttämättä voidaan välttää.</p>
  <p>Jos asemakaava laaditaan alueelle, jolla ei ole oikeusvaikutteista yleiskaavaa, on maankäyttö- ja rakennuslain 54 §:n 4 momentin mukaan asemakaavaa laadittaessa soveltuvin osin otettava huomioon myös, mitä yleiskaavan sisältövaatimuksista säädetään.</p>
  <p>Maankäyttö- ja rakennuslain 39 §:n 2 momentin mukaan yleiskaavaa laadittaessa on otettava huomioon muun ohella mahdollisuudet turvalliseen ja terveelliseen elinympäristöön, maiseman ja luonnonarvojen vaaliminen sekä virkistykseen soveltuvien alueiden riittävyys.</p>
  <p>Maankäyttö- ja rakennuslain 55 §:n 1 momentin mukaan asemakaava esitetään kartalla. Pykälän 2 momentin mukaan asemakaavaan kuuluvat myös kaavamerkinnät ja -määräykset. Pykälän 3 momentin mukaan asemakaavaan liittyy selostus, jossa esitetään kaavan tavoitteiden, eri vaihtoehtojen ja niiden vaikutusten sekä ratkaisujen perusteiden arvioimiseksi tarpeelliset tiedot siten kuin asetuksella tarkemmin säädetään.</p>
  <p>Maankäyttö- ja rakennuslain 57 §:n 1 momentin mukaan asemakaavassa voidaan antaa määräyksiä, joita kaavan tarkoitus ja sen sisällölle asetettavat vaatimukset huomioon ottaen tarvitaan asemakaava-aluetta rakennettaessa tai muutoin käytettäessä (<em>asemakaavamääräykset</em>). Asemakaavamääräykset voivat koskea muun ohella haitallisten ympäristövaikutusten estämistä tai rajoittamista.</p>
  <p>Maankäyttö- ja rakennuslain 58 §:n 2 momentin mukaan asemakaava-alueelle ei saa sijoittaa toimintoja, jotka aiheuttavat haittaa kaavassa osoitetulle muiden alueiden käytölle.</p>
  <p>
    <em>2.1.2. Pohjaveden pilaamista koskevat säännökset</em>
  </p>
  <p>Ympäristönsuojelulain 8 §:n 1 momentin mukaan ainetta tai energiaa ei saa panna tai johtaa sellaiseen paikkaan tai käsitellä siten, että 1) tärkeällä tai muulla vedenhankintakäyttöön soveltuvalla pohjavesialueella pohjavesi voi käydä terveydelle vaaralliseksi tai sen laatu muutoin olennaisesti huonontua; 2) toisen kiinteistöllä oleva pohjavesi voi käydä terveydelle vaaralliseksi tai kelpaamattomaksi tarkoitukseen, johon sitä voitaisiin käyttää; tai 3) toimenpide vaikuttamalla pohjaveden laatuun muutoin saattaa loukata yleistä tai toisen yksityistä etua (<em>pohjaveden pilaamiskielto</em>).</p>
  <p>Vesilain 1 luvun 18 §:n 1 momentin mukaan ei ilman ympäristölupaviraston lupaa saa ryhtyä maa-ainesten ottamiseen tai muuhun toimenpiteeseen, josta pohjaveden laadun tai määrän muuttumisen vuoksi voi aiheutua jonkin pohjavettä ottavan laitoksen vedensaannin vaikeutuminen, tärkeän tai muun vedenhankintakäyttöön soveltuvan pohjavesiesiintymän antoisuuden olennainen vähentyminen tai sen hyväksikäyttömahdollisuuden muu huonontuminen taikka toisen kiinteistöllä talousveden saannin vaikeutuminen (<em>pohjaveden muuttamiskielto</em>). Vesilain 9 luvun 8 §:n 2 momentin mukaan lupaa edellä tarkoitettuun toimenpiteeseen ei saa myöntää, jos siitä aiheutuu ympäristönsuojelulain 8 §:ssä tarkoitettu seuraus.</p>
  <p>
    <em>2.1.3. Luonnonsuojelua koskevat säännökset</em>
  </p>
  <p>
    <em>Natura 2000 -verkosto</em>
  </p>
  <p>Maankäyttö- ja rakennuslain 197 §:n 1 momentin mukaan kaavaa hyväksyttäessä ja vahvistettaessa on sen lisäksi, mitä mainitussa laissa säädetään, noudatettava, mitä luonnonsuojelulain 10 luvussa säädetään.</p>
  <p>Luonnonsuojelulain (1096/1996) 10 lukuun sisältyvillä lain 65 ja 66 §:llä on pantu kansallisesti täytäntöön luontotyyppien sekä luonnonvaraisen eläimistön ja kasviston suojelusta annetun neuvoston direktiivin 92/43/ETY (<em>luontodirektiivi</em>) 6 artiklan 3 ja 4 kohta. Luonnonsuojelulain 66 §:n 1 momentin mukaan viranomainen ei saa myöntää lupaa hankkeen toteuttamiseen taikka hyväksyä tai vahvistaa suunnitelmaa, jos 65 §:n 1 ja 2 momentissa tarkoitettu arviointi- ja lausuntomenettely osoittaa hankkeen tai suunnitelman merkittävästi heikentävän niitä luonnonarvoja, joiden suojelemiseksi alue on sisällytetty tai on tarkoitus sisällyttää Natura 2000 -verkostoon.</p>
  <p>Luontodirektiivin 3 artiklan 1 kohdan 1 alakohdan mukaan perustetaan erityisten suojelutoimien alueiden yhtenäinen eurooppalainen ekologinen verkosto, "Natura 2000". Tämän verkoston avulla, joka koostuu alueista, joilla on liitteessä I lueteltuja luontotyyppejä ja liitteessä II lueteltujen lajien elinympäristöjä, on varmistettava kyseisten luontotyyppien ja lajien elinympäristöjen suotuisan suojelun tason säilyttäminen tai tarvittaessa ennalleen saattaminen niiden luontaisella levinneisyysalueella. Mainitun artiklankohdan 2 alakohdan mukaan Natura 2000 -verkostoon kuuluvat myös jäsenvaltioiden luonnonvaraisten lintujen suojelusta annetun neuvoston direktiivin (79/409/ETY, lintudirektiivi) säännösten mukaisesti luokittelemat erityiset suojelualueet.</p>
  <p>Lintudirektiivin 4 artiklan 1 kohdan 1 alakohdan mukaan direktiivin liitteessä I mainittujen lajien elinympäristöjä on suojeltava erityistoimin, jotta varmistetaan lajien eloonjääminen ja lisääntyminen niiden levinneisyysalueella. Mainitun artiklankohdan 4 alakohdan mukaan jäsenvaltioiden on osoitettava erityisiksi suojelualueiksi näiden lajien suojelemiseen lukumäärältään ja kooltaan sopivimmat alueet sillä maantieteellisellä vesi- ja maa-alueella, johon lintudirektiiviä sovelletaan.</p>
  <p>Lintudirektiivin 4 artiklan 2 kohdan mukaan jäsenvaltioiden on toteutettava vastaavat toimenpiteet sellaisten säännöllisesti esiintyvien muuttavien lajien osalta, joita ei luetella liitteessä I, ottaen huomioon niiden suojelun tarve sillä maantieteellisellä vesi- ja maa-alueella, johon lintudirektiiviä sovelletaan, kun kyseessä ovat niiden muuttoreittien varrella sijaitsevat pesimä-, sulkasato- ja talvehtimisalueet ja levähdyspaikat. Tämän vuoksi jäsenvaltioiden on kiinnitettävä erityistä huomiota kosteikkojen ja erityisesti kansainvälisesti merkittävien kosteikkojen suojeluun.</p>
  <p>Lintudirektiivin 4 artiklan 4 kohdan mukaan jäsenvaltioiden on toteutettava asianmukaiset toimenpiteet 1 ja 2 kohdassa tarkoitetuilla suojelualueilla elinympäristöjen pilaantumisen tai huonontumisen sekä lintuihin vaikuttavien häiriöiden estämiseksi, jos häiriöt vaikuttaisivat merkittävästi mainitun artiklan tavoitteisiin. Jäsenvaltioiden on myös näiden suojelualueiden ulkopuolella pyrittävä estämään elinympäristöjen pilaantuminen ja huonontuminen.</p>
  <p>Luontodirektiivin 6 artiklan 3 kohdan mukaan kaikki suunnitelmat tai hankkeet, jotka eivät liity suoranaisesti alueen käyttöön tai ole sen kannalta tarpeellisia, mutta ovat omiaan vaikuttamaan tähän alueeseen merkittävästi joko erikseen tai yhdessä muiden suunnitelmien tai hankkeiden kanssa, on arvioitava asianmukaisesti sen kannalta, miten ne vaikuttavat alueen suojelutavoitteisiin. Alueelle aiheutuvien vaikutusten arvioinnista tehtyjen johtopäätösten perusteella ja jollei 4 kohdan säännöksistä muuta johdu, toimivaltaiset kansalliset viranomaiset antavat hyväksyntänsä tälle suunnitelmalle tai hankkeelle vasta varmistuttuaan, että suunnitelma tai hanke ei vaikuta kyseisen alueen koskemattomuuteen, ja kuultuaan tarvittaessa kansalaisia.</p>
  <p>Luontodirektiivin 7 artiklan mukaan mainitun direktiivin 6 artiklan 2, 3 ja 4 kohdasta aiheutuvat velvoitteet korvaavat lintudirektiivin 4 artiklan 4 kohdan ensimmäisestä lauseesta aiheutuvat velvoitteet, kun on kyse 4 artiklan 1 kohdan mukaisesti suojeltavaksi luokitelluista alueista tai vastaavasti kyseisen direktiivin 4 artiklan 2 kohdan mukaisesti tunnustetuista alueista tämän direktiivin voimaantulopäivästä alkaen tai jäsenvaltion lintudirektiivin mukaisesti tekemän suojeluluokittelun tai tunnustamisen päivämäärästä alkaen, jos viimeksi mainittu päivämäärä on myöhempi.</p>
  <p>Edellä tarkoitetun lintudirektiivin liitteen I lajeihin kuuluu muun muassa ruisrääkkä (<em>Crex crex</em>).</p>
  <p>
    <em>Erityisesti suojeltavat lajit</em>
  </p>
  <p>Luonnonsuojelulain 3 §:stä ilmenee, että 1.1.1997 voimaan tulleella luonnonsuojelulailla (1096/1996) on muutoinkin pantu täytäntöön luontotyyppien sekä luonnonvaraisen eläimistön ja kasviston suojelusta annettu Euroopan yhteisön neuvoston direktiivi 92/43/ETY (<em>luontodirektiivi</em>) sekä luonnonvaraisten lintujen suojelusta annettu Euroopan yhteisön neuvoston direktiivi 79/409/ETY (<em>lintudirektiivi</em>) muilta osin kuin metsästyslain 5 §:ssä tarkoitettujen eläinlajien osalta.</p>
  <p>Luonnonsuojelulain 47 §:n 1 momentin mukaan asetuksella voidaan säätää erityisesti suojeltavaksi sellainen uhanalainen eliölaji, jonka häviämisuhka on ilmeinen. Ympäristöministeriön on tarvittaessa laadittava ohjelma erityisesti suojeltavan lajin kannan tai kantojen elvyttämiseksi. Pykälän 2 momentin mukaan erityisesti suojeltavan lajin säilymiselle tärkeän esiintymispaikan hävittäminen tai heikentäminen on kielletty. Pykälän 3 momentin mukaan edellä 2 momentissa tarkoitettu kielto tulee voimaan, kun alueellinen ympäristökeskus on päätöksellään määritellyt erityisesti suojeltavan lajin esiintymispaikan rajat ja antanut päätöksen tiedoksi alueen omistajille ja haltijoille.</p>
  <p>Luonnonsuojeluasetuksen 22 §:n mukaan luonnonsuojelulain 47 §:n 1 momentissa tarkoitetut erityisesti suojeltavat lajit ilmenevät asetuksen liitteessä 4. Muun muassa ruisrääkkä kuuluu luonnonsuojeluasetuksen liitteessä 4 tarkoitettuihin erityisesti suojeltaviin lajeihin.</p>
  <p>
    <em>2.2. Kaavan lainmukaisuus</em>
  </p>
  <p>
    <em>2.2.1. Ruisrääkän reviirin suojelu</em>
  </p>
  <p>Nyt kysymyksessä olevaan kaava-alueeseen kuuluvaa aluetta ei ole ilmoitettu Euroopan yhteisöjen komissiolle lintudirektiivissä tarkoitettuna erityisenä suojelualueena (Special Protection Area, SPA).</p>
  <p>Alueellinen ympäristökeskus ei ole tehnyt luonnonsuojelulain 47 §:n 3 momentissa tarkoitettua päätöstä ruisrääkän esiintymispaikan suojelemiseksi kaava-alueella. Asiassa saadun selvityksen mukaan kaava-alueella on kuitenkin ruisrääkän reviiri. Kun otetaan huomioon alueelle suunniteltu maankäyttö sekä selvitys siitä, että kaava-alueen eteläpuolella on ruisrääkälle soveltuvaa elinympäristöä, korkein hallinto-oikeus katsoo, että ruisrääkän suojelemisen osalta maankäyttö- ja rakennuslain 54 §:n 2 momentin vaatimus luonnonympäristön vaalimisesta on lintudirektiivin 4 artiklan 4 kohdan viimeisen virkkeen tulkintavaikutuskin huomioon ottaen otettu kaavaa laadittaessa riittävästi huomioon. Asiassa ei ole ilmennyt perusteita, joiden nojalla olisi tässä yhteydessä syytä tarkemmin selvittää, onko Suomi Euroopan yhteisön jäsenvaltiona toteuttanut kysymyksessä olevan alueen osalta lintudirektiiviin perustuvat velvoitteensa.</p>
  <p>
    <em>2.2.2. Pohjavesien suojelu</em>
  </p>
  <p>Kaava-alueen pohjoisosa sijaitsee Puolarmetsän I luokan pohjavesialueella. Ympäristövaikutusselvityksen mukaan kasteluvesien kanssa maaperään leviää torjunta-aineita, joiden käytön vuoksi maaperän pieneliöstö voi vähentyä. Tällöin biologiset prosessit eivät toimi luontaisen puhdistuksen kannalta kovin tehokkaasti, mikä lisää pohjavesien pilaantumisriskiä. Selvityksessä todetaan edelleen, että lannoitteiden käyttäminen lisää riskiä haitta-aineiden (nitraatit, fosfaatit) pääsemiseksi pohjaveteen. Selvityksessä on annettu ohjeita muun ohella torjunta- ja väkilannoitteiden käyttämisestä, pintavesien kierrättämisestä sekä maankaivutöiden suorittamisesta pohja- ja pintavesien pilaantumisriskin vähentämiseksi.</p>
  <p>Ympäristövaikutusselvityksen mukaan pohjavesien pilaantumisriski on olemassa, vaikka selvitykset eivät muun ohella alueella suoritettavaksi tuleva maamassojen poisto huomioon ottaen olekaan olleet riittäviä. Kaavassa ei ole annettu pohjavesien suojelemista koskevia kaavamääräyksiä. Golfkenttätoiminnan harjoittaminen ei ole myöskään sellaisten lupa- ja valvontamenettelyjen piirissä, joissa kaikki pohjavesien suojelemiseksi tarpeelliset määräykset voitaisiin asettaa ja niiden noudattamista valvoa. Näissä oloissa ja ottaen huomioon ympäristönsuojelulain 8 §:n 1 momentin sekä vesilain 1 luvun 18 §:n 1 momentin ja 9 luvun 8 §:n 2 momentin säännökset kaavamuutoksessa ei siinä mahdollistetun golfkenttätoiminnan sijaintiin ja laajuuteen nähden ole riittävällä tavalla noudatettu maankäyttö- ja rakennuslain 39 §:n 2 momentin vaatimusta ottaa huomioon mahdollisuus turvalliseen ja terveelliseen elinympäristöön eikä 54 §:n 2 momentin vaatimusta edellytysten luomisesta terveelliselle ja turvalliselle elinympäristölle. Espoon kaupunginvaltuuston päätös on tästä syystä lainvastainen.</p>
  <p>
    <em>2.2.3. Yleinen virkistysaluekäyttö ja kauttakulku</em>
  </p>
  <p>Valtioneuvoston 30.11.2000 antaman valtakunnallisia alueidenkäyttötavoitteita koskevan päätöksen kohta 4.6. koskee Helsingin seudun erityiskysymyksiä. Mainitun kohdan erityistavoitteiden mukaan alueiden käytön suunnittelussa on muun ohella turvattava väestön tarpeiden edellyttämät ylikunnalliseen virkistyskäyttöön soveltuvat riittävän laajat ja vetovoimaiset vapaa-ajan alueet. Vapaa-ajan alueista on muodostettava yhtenäinen kokonaisuus turvaamalla niitä yhdistävän viheralueverkoston jatkuvuus. Päätöksen kohdan 6 mukaan erityistavoitteisiin on tarkoitettu sovellettavaksi maankäyttö- ja rakennuslain 24 §:n 2 momentissa määriteltyjä, alueiden käytön suunnittelua koskevia oikeusvaikutuksia kaikkien kaavojen osalta, mikäli tavoitetta ei ole kohdennettu koskemaan vain tiettyä kaavatasoa.</p>
  <p>Helsingin seudun 12.12.1977 vahvistetussa ja muutoksen osalta 30.10.1987 vahvistetussa seutukaavassa I on osoitettu meren rannasta Espoon keskuspuistoon johtava yhtenäinen virkistysaluevyöhyke (virkistysalue, joka on tarkoitettu pääasiassa lähiulkoilua ja virkistyskeskuksia varten). Tämä vyöhyke kulkee nyt kysymyksessä olevan kaava- alueen kautta. Kaava-alueen itäosa sijaitsee 30.10.1987 vahvistetun Helsingin seudun seutukaavassa II osoitetulla lähivirkistysalueella. Lisäksi mainitussa seutukaavassa on nyt kysymyksessä olevan kaava-alueen kautta merkitty kulkemaan Espoon keskuspuistoon johtava ohjeellinen ulkoilureitti. Alueella ei ole voimassa oikeusvaikutteista yleiskaavaa.</p>
  <p>Kaava-alue sijaitsee keskellä pääkaupunkiseutua rakennetussa ympäristössä. Asiassa saadun selvityksen mukaan kaavamuutoksen tarkoituksena on mahdollistaa muun ohella 9-reikäisen golfkentän rakentaminen siten, että alue säilyy samalla yleisessä virkistyskäytössä ja kevyen liikenteen kauttakulkualueena.</p>
  <p>Kaava-alueen kokonaispinta-alasta eli noin 15,8 hehtaarista on varattu golfkenttää varten noin 10,8 hehtaarin suuruinen alue (VU-1) ja korttelialueisiin (Y, YU, LPA) yhteensä noin kolme hehtaaria. Golfkentälle varatun alueen ja kaava-alueen itäpuolella olevan pientaloasutuksen väliin on osoitettu puistovyöhyke (VP), joka on pohjoisosan levennystä lukuun ottamatta noin 20 metrin levyinen. Golfkentälle varatun alueen keskeltä on osoitettu alue jalankululle ja polkupyöräilylle tarkoitetuksi kevyen liikenteen väyläksi. Kaavamääräyksen mukaan golfkentälle varattua aluetta ei saa aidata.</p>
  <p>Kaavaselostuksen mukaan golfpuiston ympärille rakennetaan tarvittaviin paikkoihin verkkoaitoja. Kaavaselostuksella on merkitystä kaavan sisällön ja oikeusvaikutusten tulkinnassa. Kaavan sisältö ilmenee kuitenkin ensisijaisesti kaavakartan merkinnöistä ja kaavamääräyksistä. Kaavassa ei ole annettu määräyksiä, joiden tarkoituksena olisi kevyen liikenteen reittien suojaaminen.</p>
  <p>Golfin pelaamisessa turvallisuusnäkökohdat on otettava huomioon. Peliedellyttää riittävästi tilaa, jotta vaaratilanteita ei aiheuteta pelaajille eikä ulkopuolisille. Lisäksi vapaata liikkumista golfkenttäalueilla on yleensä tarpeen rajoittaa. Korkein hallinto-oikeus katsoo edellä lausuttu huomioon ottaen selvitetyksi, ettei nyt kysymyksessä olevalle runsaan 10hehtaarin suuruiselle alueelle suunniteltua golfkenttätoimintaa ole mahdollista harjoittaa turvallisesti siten, ettei samalla merkittävästi rajoiteta alueen muuta virkistyskäyttöä ja kevyen liikenteen kauttakulkua. Golfkentän viereen osoitettu kapea puistovyöhyke ei myöskään riitä yksinään turvaamaan meren rannasta Espoon keskuspuistoon johtavan virkistysalueyhteyden säilymistä.</p>
  <p>Edellä olevan perusteella korkein hallinto-oikeus katsoo, etteivät alueella voimassa olevat Helsingin seudun seutukaavat I ja II ole olleet kaavamuutosta laadittaessa riittävästi ohjeena. Kaavamuutosta laadittaessa ei ole myöskään otettu riittävästi huomioon edellä selostettuja valtakunnallisia alueidenkäyttötavoitteita, maankäyttö- ja rakennuslain 39 §:n 2 momentin vaatimuksia ottaa huomioon mahdollisuudet terveelliseen ja turvalliseen elinympäristöön, maankäyttö- ja rakennuslain 54 §:n 2 momentin vaatimusta edellytysten luomisesta terveelliselle ja turvalliselle elinympäristölle eikä viimeksi mainitun lainkohdan vaatimusta siitä, että kaava-alueella tai sen lähiympäristössä on riittävästi lähivirkistykseen soveltuvia alueita. Espoon kaupunginvaltuuston päätös on myös tästä syystä lainvastainen.</p>
  <p>
    <em>2.3. Lopputulos</em>
  </p>
  <p>Kun otetaan huomioon edellä kohdassa 2.1. selostetut oikeusohjeet sekä edellä kohdissa 2.2.2. ja 2.2.3. lausuttu, Helsingin hallinto-oikeuden ja Espoon kaupunginvaltuuston päätökset on kumottava.</p>
  <p>
    <em>3. Oikeudenkäyntikulujen korvaaminen</em>
  </p>
  <p>Hallintolainkäyttölain 74 §:n 1 momentin mukaan asianosainen on velvollinen korvaamaan toisen asianosaisen oikeudenkäyntikulut kokonaan tai osaksi, jos erityisesti asiassa annettu ratkaisu huomioon ottaen on kohtuutonta, että tämä joutuu pitämään oikeudenkäyntikulunsa vahinkonaan. Mitä tässä pykälässä ja 75 §:ssä säädetään asianosaisesta, voidaan soveltaa myös päätöksen tehneeseen hallintoviranomaiseen.</p>
  <p>Pykälän 2 momentin mukaan harkittaessa julkisen asianosaisen korvausvelvollisuutta on otettava erityisesti huomioon, onko oikeudenkäynti aiheutunut viranomaisen virheestä.</p>
  <p>Asian laatuun nähden A:lle ei määrätä maksettavaksi korvausta oikeudenkäyntikuluista.</p>
  <p>Asian ovat ratkaisseet hallintoneuvokset Esa Aalto, Lauri Tarasti, Pekka Vihervuori, Marjatta Kaján ja Kari Kuusiniemi. Asian esittelijä Riitta Mutikainen.</p>
  <finlex:content id="r200500090.kho">
    <div>
</div>
  </finlex:content>
</finlex:document>
