<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200501904</dcterms:identifier>
  <finlex:ecliIdentifier>ECLI:FI:KHO:2005:T1904</finlex:ecliIdentifier>
  <dcterms:title>01.08.2005/1904</dcterms:title>
  <dcterms:description>
    <p>
      <span>Viestintämarkkinalaki</span>
      <span>Viestintäviraston päätöksen täytäntöönpano</span>
      <span>Täytäntöönpanon kielto</span>
      <span>Direktiivin tulkintavaikutus</span>
      <span>EY-oikeus</span>
    </p>
  </dcterms:description>
  <finlex:registerNumber>551/2/05</finlex:registerNumber>
  <dcterms:issued>2005-08-01</dcterms:issued>
  <finlex:fileCopyNumber>1904</finlex:fileCopyNumber>
  <dcterms:abstract>
    <p>Viestintämarkkinalain (393/2003) muutoksenhakua koskevan 127 §:n 1 momentin mukaan liikenne- ja viestintäministeriön ja Viestintäviraston tämän lain muun kuin 16-20 §:n tai 126 §:n 4 momentin nojalla antamaan päätökseen saa hakea muutosta valittamalla hallinto-oikeuteen siten kuin hallintolainkäyttölaissa säädetään. Liikenne- ja viestintäministeriö ja Viestintävirasto voivat päätöksessään määrätä, että päätöstä on noudatettava muutoksenhausta huolimatta, jollei valitusviranomainen toisin määrää.</p>
    <p>Viestintävirasto oli antaessaan huomattavan markkinavoiman omaavan teleyrityksen tilaajayhteystuotteiden kytkentämaksuihin liittyviä velvoitteita koskevan päätöksen määrännyt samalla viestintämarkkinalain 127 §:n 1 momentin nojalla, että päätöstä tulee noudattaa muutoksenhausta huolimatta, ellei valitusviranomainen toisin määrää.</p>
    <p>Hallinto-oikeus keskeytti välipäätöksellään teleyrityksen valituksessa esitetyn hakemuksen johdosta Viestintäviraston päätöksen täytäntöönpanon, kunnes asia on lainvoimaisesti ratkaistu tai toisin määrätään. Perusteluinaan hallinto-oikeus lausui, että asian käsittelyn tässä vaiheessa Viestintäviraston päätöksen täytäntöönpano on syytä keskeyttää.</p>
    <p>Viestintävirasto valitti hallinto-oikeuden välipäätöksestä korkeimpaan hallinto-oikeuteen katsoen, ettei asiassa ollut ilmennyt sellaista erityistä syytä, jonka perusteella viraston päätöksen täytäntöönpano olisi tullut keskeyttää.</p>
    <p>Korkein hallinto-oikeus totesi, että sähköisten viestintäverkkojen ja -palvelujen yhteisestä sääntelyjärjestelmästä annetun Euroopan parlamentin ja neuvoston direktiivin 2002/21/EY 4 artiklan 1 kohdassa säädetään, että jäsenvaltioiden on varmistettava, että kansallisella tasolla on käytössä tehokkaita järjestelmiä, joiden avulla jokainen käyttäjä tai sähköisiä viestintäverkkoja ja/tai -palveluja tarjoava yritys, johon kansallisen sääntelyviranomaisen tekemä päätös vaikuttaa, voi hakea muutosta päätökseen muutoksenhakuelimeltä, joka on riippumaton asianomaisista osapuolista. Säännöksen mukaan kansallisen sääntelyviranomaisen päätös on voimassa, kunnes muutoksenhakupyyntö on käsitelty, jollei muutoksenhakuelin toisin päätä.</p>
    <p>Direktiivin 4 artiklan 1 kohdan viimeisessä virkkeessä olevan säännöksen ilmaiseman tuloksen saavuttamiseksi Viestintäviraston oli tullut määrätä viestintämarkkinalain 127 §:n 1momentin nojalla, että sen päätöstä on noudatettava muutoksenhausta huolimatta. Tämä tarkoitti samalla, ettei täytäntöönpanoa koskevan määräyksen antaminen ollut edellyttänyt erityisten perustelujen esittämistä niistä syistä, joiden vuoksi määräys oli annettu. Täytäntöönpanon keskeyttäminen muutoksenhakutuomioistuimen päätöksellä vaati puolestaan, että keskeyttämisen tueksi oli erityisiä syitä.</p>
    <p>Hallinto-oikeuden välipäätöksestä ei ilmennyt, mihin seikkoihin päätös oli perustettu tai oliko asiaa arvioitu edellä mainitun direktiivin valossa, minkä lisäksi asianosaiset olivat esittäneet Viestintäviraston valitusta korkeimmassa hallinto-oikeudessa käsiteltäessä uutta selvitystä. Tämän vuoksi korkein hallinto-oikeus kumosi hallinto-oikeuden päätöksen ja palautti asian hallinto-oikeudelle uudelleen käsiteltäväksi. Korkein hallinto-oikeus määräsi lisäksi hallintolainkäyttölain 32 §:n 3 momentin nojalla, että hallinto-oikeuden antamaa täytäntöönpanomääräystä oli noudatettava, kunnes hallinto-oikeus antaa asiassa uuden päätöksen.</p>
    <p>Viestintämarkkinalaki (393/2003) 127 § 1 mom.<br/>Euroopan parlamentin ja neuvoston direktiivi 2002/21/EY sähköisten viestintäverkkojen ja -palvelujen yhteisestä sääntelyjärjestelmästä 4 artikla 1 kohta</p>
  </dcterms:abstract>
  <finlex:content id="r200501904.kho">
    <div>
</div>
  </finlex:content>
</finlex:document>
