<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200503624</dcterms:identifier>
  <finlex:ecliIdentifier>ECLI:FI:KHO:2005:T3624</finlex:ecliIdentifier>
  <dcterms:title>30.12.2005/3624</dcterms:title>
  <dcterms:description>
    <p>
      <span>Lahjavero</span>
      <span>Toimintamuodon muutos</span>
      <span>Yhdistys</span>
      <span>Osuuskunta</span>
      <span>Varsinainen jäsen</span>
    </p>
  </dcterms:description>
  <finlex:registerNumber>1822/2/04</finlex:registerNumber>
  <dcterms:issued>2005-12-30</dcterms:issued>
  <finlex:fileCopyNumber>3624</finlex:fileCopyNumber>
  <dcterms:abstract>
    <p>Vuonna 1980 perustetun X ry:n sääntöjen mukaisena tarkoituksena on
herättää, ylläpitää ja edistää tenniksen ja muiden liikuntamuotojen
harrastusta siten, että mahdollisimman monet voivat harjoittaa kunto-,
kilpa- ja huippu-urheilua tarpeidensa mukaisesti. Tarkoituksensa
toteuttamiseksi yhdistys järjestää muun muassa harjoitus-, valmennus-
ja kilpailutoimintaa. Yhdistyksen toimintaan kuuluu paitsi oma juniori-
ja urheiluseuratoiminta sekä yhteistyö muiden urheiluseurojen,
lajiliittojen ja kunnan kanssa, liikuntapaikkojen rakentaminen ja
ylläpito. Yhdistyksen investoinnit palloilu- ja liikuntahalliin ovat
noin 70 miljoonaa markkaa ja tulevien investointien myötä yhdistyksen
kokonaisinvestoinnit urheiluinfrastruktuuriin noussevat yli 100
miljoonan markan. Vuodesta 1995 yhdistystä on verotettu liiketulosta.</p>
    <p>Yhdistys, jonka varsinainen jäsen A on, on tarkoitus muuttaa
ennakkoratkaisuhakemuksen mukaisesti osuuskunnaksi ja sen jälkeen
mahdollisesti osakeyhtiöksi. Muutokset toteutettaisiin tuloverolain 24
§:n mukaisesti siirtämällä yhdistyksen varat ja velat
kirjanpitoarvoistaan perustettavan osuuskunnan taseeseen.</p>
    <p>X ry:ssä on sekä varsinaisia että kannatus- ja pelijäseniä.
Varsinaisia jäseniä ovat A, B, C ja D. Varsinaisilla jäsenillä on
äänioikeus yhdistyksen kokouksissa siten, että kullakin varsinaisella
jäsenellä on yksi ääni. Muilla jäsenillä on vain puheoikeus yhdistyksen
kokouksissa. Yhdistys ei peri lainkaan jäsenmaksuja. Yhdistyksen
varsinaiset jäsenet ovat vastanneet yhdistyksen käynnistysvaiheessa
vuosina 1979 - 1982 sen rahoituksesta ja vakuuksien järjestämisestä
liikuntahallin ensimmäiselle rakennusvaiheelle. Varsinaiset jäsenet
ovat tuolloin suorittaneet suunnittelu- ja rakennuslupamaksuja ja muita
vastaavia maksuja. Hakemuksen mukaan varsinaisista jäsenistä A on ollut
keskeisessä asemassa yhdistyksessä koko sen toiminta-ajan. Hänen
panostuksensa yhdistykseen on ollut noin 70 - 75 prosenttia. Muiden
varsinaisten jäsenten osuudet ovat jakautuneet tasaisesti eli jäljelle
jäävät 25 - 30 prosenttia kohdistuvat noin 8 - 10 prosentin osuuksina
heidän välillään. Varsinaisista jäsenistä A ja B ovat välittömien
taloudellisten panosten lisäksi toimineet yhdistyksen hyväksi noin 15
vuoden ajan vuoteen 1994 asti talkoohengessä korvauksetta. Vuodesta
1995 alkaen varsinaisille jäsenille on maksettu palkkaa. Osuuskunnan ja
mahdollisen osakeyhtiön osuudet tultaisiin kohtuusperiaatteen
mukaisesti jakamaan vastaavalla tavalla varsinaisten jäsenten kesken,
jolloin osuudet olisivat: A 70 - 75 prosenttia, B, C ja D kukin 8 -10
prosenttia.</p>
    <p>Verovirasto lausui ennakkoratkaisunaan, että varsinaisten jäsenten
aineellista pääomapanosta vastaavan jako-osuuden ylittävä osuus
yhdistyksen varoista katsotaan yhdistyksen lakatessa ja
osuuskunnan/osakeyhtiön varoja jaettaessa siltä varsinaiselta jäseneltä
saaduksi lahjaksi, joka on luopunut omasta osuudestaan. Selvityksen
mukaan varsinaisista jäsenistä A on sijoittanut pääosan yhdistyksen
aineellisista varoista. Mikäli muiden osakkaiden saama jako-osuus
ylittää heidän aineellista pääomapanostaan vastaavan osuuden, ylitys
katsotaan A:lta saaduksi lahjaksi.</p>
    <p>Hallinto-oikeus kumosi veroasiamiehen valituksesta veroviraston
ennakkoratkaisun ja lausui uutena ennakkoratkaisuna, että muutettaessa
X ry osuuskunnaksi hakemuksessa kuvatuissa olosuhteissa, A:n oli
katsottava saavan perintö- ja lahjaverolaissa tarkoitetun veronalaisen
lahjan X ry:ltä. A:n saamana lahjana pidettiin hänen saamiensa
osuuskunnan osuuksien yhteenlaskettua määrää.</p>
    <p>Korkeimman hallinto-oikeuden mukaan, jos X ry muutetaan
yhteisöoikeudellisia sääntöjä noudattaen ensin osuuskunnaksi ja
osuuskunta edelleen mahdollisesti osakeyhtiöksi siten, että
toimintamuodon muutoksissa aikaisemmin harjoitettuun toimintaan
liittyvät varat ja velat siirtyvät toimintaa jatkavaan yhteisöön,
kysymys on muutoksesta, jossa omaisuus pysyy oikeushenkilöllä, joka
muuttaa ainoastaan muotoaan, eikä yhdistyksen omaisuutta näin ollen
siirry sen jäsenille. Korkein hallinto-oikeus kumosi hallinto-oikeuden
päätöksen ja lausui uutena ennakkoratkaisuna, ettei A:n voitu X ry:n
toimintamuodon muutoksessa katsoa saavan saamiensa perustettavan
osuuskunnan osuuksien määrää vastaavaa lahjaa yhdistykseltä.</p>
    <p>Perintö- ja lahjaverolaki 1 §<br/>Tuloverolaki 24 § 1 mom. 6 kohta<br/>Laki elinkeinotulon verottamisesta 51 c §</p>
  </dcterms:abstract>
  <finlex:content id="r200503624.kho">
    <div>
</div>
  </finlex:content>
</finlex:document>
