<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml" apvm="19961231">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>199604093</dcterms:identifier>
  <finlex:ecliIdentifier>ECLI:FI:KHO:1996:A6</finlex:ecliIdentifier>
  <dcterms:title>31.12.1996/4093 KHO:1996-A-6</dcterms:title>
  <dcterms:description>
    <p>
      <span>Tietosuoja</span>
      <span>Henkilörekisteri</span>
      <span>CD-ROM-puhelinluettelo</span>
      <span>Perusoikeudet</span>
      <span>Painovapaus</span>
      <span>Soveltamisala</span>
      <span>Julkaiseminen</span>
    </p>
  </dcterms:description>
  <finlex:registerNumber>752/1/95</finlex:registerNumber>
  <dcterms:issued>1996-12-31</dcterms:issued>
  <finlex:fileCopyNumber>4093</finlex:fileCopyNumber>
  <sysluok>
    <snro>1.01.01.08.01</snro>
    <snro>1.01.02.07.03</snro>
  </sysluok>
  <dcterms:abstract>
    <p>Puhelinlaitokset olivat hakeneet tietosuojalautakunnalta poikkeuslupaa CD-ROM-levykkeelle tallennetun valtakunnallisen puhelinluettelon myymiseen. Levykkeelle oli siirretty paperimuodossa julkaistujen puhelinluetteloiden tiedot ja se perustui hakijalaitosten asiakkailta tavallisia puhelinluetteloita varten saatuihin tietoihin. Tietosuojalautakunta oli katsonut, ettei CD-puhelinluetteloa voitu pitää painovapauslaissa tarkoitettuna painokirjoituksena. Lautakunta oli kuitenkin myöntänyt laitoksille niiden hakeman poikkeusluvan yhteysvaatimuksesta ja poikkeusluvan henkilötietojen luovuttamiseen. Tietosuojavaltuutettu haki muutosta lautakunnan päätökseen ja vaati sen lupaehtoja täydennettäväksi.</p>
    <p>KHO lausui, että henkilörekisterilain 1 §:n 4 momentin (387/94) mukaan oikeudesta julkaista painokirjoituksia säädetään erikseen, eikä henkilörekisterilakia sovelleta henkilörekisteriin, joka sisältää vain tiedotusvälineessä julkaistua aineistoa sellaisenaan. Painovapaudesta on säädetty alun perin hallitusmuodon 10 §:ssä. Nykyisin voimassa olevan hallitusmuodon 10 §:n 1 momentin (969/95) mukaan sananvapauteen sisältyy oikeus ilmaista, julkistaa ja vastaanottaa tietoja, mielipiteitä ja muita viestejä kenenkään ennakolta estämättä. Tarkempia säännöksiä sananvapauden käyttämisestä annetaan lailla.</p>
    <p>Painovapauden käyttämisestä säädetään painovapauslaissa. Lain 2 §:n mukaan painokirjoituksella tarkoitetaan jokaista kirjoitusta, joka painokonetta tai muuta samanlaatuista keinoa käyttämällä on monistettu. Lain 3 §:n mukaan painokirjoitus katsotaan julkaistuksi, kun sitä on myyty tai tarjottu kaupaksi taikka muuten levitetty tahi pantu näytteille tai julki sillä tavalla, että yleisö voi saada sen sisällyksestä tiedon.</p>
    <p>Henkilörekisterilailla ei ole tarkoitettu puuttua hallitusmuodossa turvattuun sanan- ja painovapauteen (HE:49/1986 vp ja HE:311/1993 vp). Tämän hallitusmuodon 10 §:ssä säädetyn perusoikeuden on yleisesti tulkittu ulottuvan myös muuhun kuin perinteisessä paperimuodossa tapahtuvaan kirjoituksen julkaisemiseen.</p>
    <p>CD-ROM-puhelinluettelo sisältää samat tiedot kuin paperimuodossa julkaistut puhelinluettelot. Viimeksi mainitut luettelot ovat sellaisia painovapauslaissa tarkoitettuja painokirjoituksia, joiden julkaisemisoikeuteen henkilörekisterilaki ei ole aiheuttanut muutosta. Hakijoiden tarkoituksena on tietojen julkaiseminen yleisesti paperimuodossa julkaistujen puhelinluetteloiden tapaan, eikä tietoja luovuteta tietyille saajille jossakin muussa käyttötarkoituksessa.</p>
    <p>CD-ROM-levykettä voidaan pitää painovapauslain 2 §:ssä tarkoitetulla tavalla tuotettuna kirjoituksena. Henkilörekisterilakia ei sovelleta, kun on kysymys hallitusmuotoon perustuvan painovapauden käyttämisestä. Henkilörekisterilaki voi koskea painotuotteen julkaisemisen perusteena olevaa rekisterinpitoa mutta ei rekisterinpitäjän oikeutta rekisteritietojen julkaisemiseen. Näin ollen henkilörekisterilakia ei sovelleta CD-puhelinluettelon julkaisemiseen eivätkä hakijat tarvitse henkilörekisterilain 37 §:ssä tarkoitettua lupaa poiketa lain henkilötietojen luovuttamista koskevista säännöksistä. Näillä perusteilla KHO hylkäsi tietosuojavaltuutetun valituksen ja siinä esitetyt vaatimukset.</p>
    <p>Tietosuojalautakunnan hakijoille myöntämä poikkeuslupa jäi valituksen hylkäämisen johdosta voimaan sellaisenaan. Luvan voimassaoloaika pidennettiin päättymään 31.12.1998.</p>
  </dcterms:abstract>
  <p>HenkilörekisteriL 1 § 4 mom</p>
  <p>HM 10 § 1 mom</p>
  <p>PainovapausL 2 §</p>
</finlex:document>
