<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml" apvm="19961115">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>199603563</dcterms:identifier>
  <finlex:ecliIdentifier>ECLI:FI:KHO:1996:T3563</finlex:ecliIdentifier>
  <dcterms:title>15.11.1996/3563</dcterms:title>
  <dcterms:description>
    <p>
      <span>Arvonlisävero</span>
      <span>Kiinteistön käyttöoikeuden luovuttaminen</span>
      <span>Verovelvolliseksi hakeutuminen</span>
      <span>Keskinäinen kiinteistöosakeyhtiö</span>
      <span>Tyhjillään olevat tilat</span>
      <span>Pienin hakeutumisyksikkö</span>
      <span>Yhtiöjärjestyksen mukainen huoneisto</span>
      <span>Erillinen tila</span>
      <span>Toiminnallinen kokonaisuus</span>
    </p>
  </dcterms:description>
  <finlex:registerNumber>1738/6/95</finlex:registerNumber>
  <dcterms:issued>1996-11-15</dcterms:issued>
  <finlex:fileCopyNumber>3563</finlex:fileCopyNumber>
  <sysluok>
    <snro>2.20.03.14.01</snro>
  </sysluok>
  <dcterms:abstract>
    <p>Yhtiö oli keskinäinen kiinteistöosakeyhtiö, joka omisti yhteispinta-alaltaan noin 10.000 neliömetrin suuruiset rakennukset. Rakennuksissa oli erilaisia toimisto- ja laboratoriotiloja noin 7.600 neliömetriä. Yhtiön emoyhtiö omisti yhtiön koko osakekannan. Yhtiön osakkeet tuottivat emoyhtiölle oikeuden hallita näitä toimisto- ja laboratoriotiloja, jotka oli yhtiöjärjestyksessä jaettu 62:een 13-698 neliömetrin suuruiseen huoneistoon. Yhtiöjärjestyksessä oli määrätty, mitkä osakkeet tuottivat oikeuden hallita mitäkin huoneistoa. Yhtiön perimä hoito- ja rahoitusvastike laskettiin käyttäen perustana yhtiöjärjestyksen mukaisten huoneistojen pinta-aloja. Emoyhtiö vuokrasi hallitsemiaan tiloja pääasiassa arvonlisäverollista liiketoimintaa harjoittaville elinkeinonharjoittajille, jotka olivat tilojen loppukäyttäjiä. Tiloja vuokrattiin joko yhtiöjärjestyksen mukaisina kokonaisina huoneistoina tai siten, että vuokrattava tila oli vain osa yhtiöjärjestyksen mukaisesta huoneistosta. Yhtiö kiinteistöosakeyhtiönä ja sen emoyhtiö kiinteistöosakeyhtiön osakkaana olivat hakeutuneet kiinteistön käyttöoikeuden luovuttamisesta verovelvollisiksi arvonlisäverolain 30 §:ssä tarkoitetulla tavalla.</p>
    <p>Pienimpänä kiinteistön osana, jonka käyttöoikeuden luovuttamisesta voidaan hakeutua verovelvolliseksi, pidetään hallinnollisista syistä yleensä huoneistoa. Liikekiinteistöissä yhtiöjärjestyksen mukainen huoneistojako ei kuitenkaan aina vastaa tilojen tosiasiallista käyttöä, vaan esimerkiksi suuri huoneisto voi olla jaettuna useisiin toiminnallisiin yksiköihin, joissa kussakin on eri vuokralainen. Tällaisissa tapauksissa ei pienimpänä hakeutumisen kohteena olevana kiinteistön osana voida kaikissa tapauksissa pitää yhtiöjärjestyksen mukaista huoneistoa, vaan sellaiseksi voidaan katsoa muukin selvästi erotettava, toiminnallisen kokonaisuuden muodostava tila.</p>
    <p>Yhtiön osakkaan yhtiöjärjestyksen mukaista huoneistoa pienemmissä osissa vuokrattavat tilat olivat selvästi erotettavia ja kunkin vuokralaisen toimintayksikön muodostavia tiloja. Kun lisäksi yhtiön perimän yhtiövastikkeen laskentaperusteena oli huoneistojen pinta-ala, yhtiön myynnistä suoritettavan veron peruste samoin kuin vähennysoikeudet voitiin selvittää pinta-alaperusteisesti silloinkin, kun yhtiön osakas vuokrasi tiloja yhtiöjärjestyksen mukaisia huoneistoja pienemmissä osissa. Verotukseen liittyvät hallinnollisetkaan syyt eivät siten olleet esteenä hakeutua verovelvolliseksi yhtiöjärjestyksen mukaista huoneistoa pienemmästä kiinteistön osasta. Tällöin ei merkitystä ollut myöskään sillä, että osa yhtiöjärjestyksen mukaisesta huoneistosta oli vuokraamatta eli tyhjillään. Tämän vuoksi yhtiöllä oli oikeus hakeutua verovelvolliseksi myös huoneistoa pienemmistä kiinteistön osista. (ArvonlisäveroL_1501/93) Ennakkotieto ajaksi 1.6.-31.12.1994.</p>
  </dcterms:abstract>
  <p>ArvonlisäveroL 30 §</p>
  <p>HE:88/1993</p>
</finlex:document>
