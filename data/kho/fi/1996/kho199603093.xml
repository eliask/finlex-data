<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml" apvm="19961001">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>199603093</dcterms:identifier>
  <finlex:ecliIdentifier>ECLI:FI:KHO:1996:A35</finlex:ecliIdentifier>
  <dcterms:title>1.10.1996/3093 KHO:1996-A-35</dcterms:title>
  <dcterms:description>
    <p>
      <span>Kilpailuasia</span>
      <span>Päätöksen valituskelpoisuus</span>
      <span>Yhteisöoikeudellinen asia</span>
      <span>Yrityskeskittymien valvonta</span>
      <span>Jäsenvaltion pyyntö</span>
    </p>
  </dcterms:description>
  <finlex:registerNumber>2314/1/96</finlex:registerNumber>
  <dcterms:issued>1996-10-01</dcterms:issued>
  <finlex:fileCopyNumber>3093</finlex:fileCopyNumber>
  <sysluok>
    <snro>1.09.05.01.01</snro>
    <snro>1.06.02.04.04</snro>
  </sysluok>
  <dcterms:abstract>
    <p>Kilpailuvirasto oli tehnyt Euroopan yhteisön komissiolle yrityskeskittymien valvonnasta annetun neuvoston asetuksen (ETY) n:o 4064/89, jäljempänä fuusiovalvonta-asetus, 22 artiklan 3 kohdassa tarkoitetun jäsenvaltion pyynnön Kesko Oy:n ja Tuko Oy:n yrityskeskittymän tutkimiseksi. Kesko Oy oli valittanut KHO:lle kilpailuviraston tekemästä pyynnöstä esittäen perusteenaan muun muassa, että kilpailuvirastolla ei ollut toimivaltaa pyynnön tekemiseen. KHO katsoi, ettei valituksen tutkimiselle ollut edellytyksiä.</p>
    <p>KHO otti huomioon ratkaisun lähtökohtina Suomen kilpailulainsäädännön ja fuusiovalvonta-asetuksen mukaisen menettelyn.</p>
    <p>Harkitessaan edellytyksiä valituksen tutkimiselle KHO arvioi ensin asian käsittelyvaiheita. Ratkaistessaan oliko muutoksenhaku asiassa mahdollista, KHO otti huomioon yrityskauppojen valvontaa koskevan lainsäädännön tilan, asian komissiossa tapahtuvalle käsittelylle asetetut vaatimukset, asian käsittelyn vaiheet, oikeusturvan tarpeen asiassa sekä kansallisen muutoksenhakumenettelyn soveltuvuuden asian käsittelyyn ja yleensäkin valituksen käyttöedellytykset. Vielä KHO käsitteli toimivallan määräytymistä. Vakiintuneen oikeuskäytännön mukaisesti valituksen voi tehdä asiaratkaisun sisältävästä viranomaisen toimenpiteestä. Käsiteltävässä asiassa kilpailuviraston esityksellä ei ollut sinänsä komission päätöksen sisältöä sitovaa vaikutusta. Fuusiovalvonta-asetuksen 22 artiklan 3 kohdan mukaan jäsenvaltion pyyntö oli kuitenkin edellytys asian vireilletulolle komissiossa. Tältä kannalta oli esitettävissä perusteita valituksen tutkimiselle. Komissio oli velvollinen tutkimaan jäsenvaltion pyynnön, mutta se voi asetuksen sisältämässä kuukauden määräajassa, olematta sidottu pyynnössä esitettyihin näkökohtiin, päättää siitä, ryhdytäänkö asiassa asetuksessa tarkoitettuun menettelyyn. Kun kansallinen säännönmukainen valitusaika ja sitä edeltävä päätöksen tiedoksiantamiseen kuluva aika yhdessä otettiin huomioon, komissiolle ei voitu käytännössä taata mahdollisuutta saada ennen fuusiovalvonta-asetuksen mukaisen yhden kuukauden määräajan päättymistä lopullista tuomioistuimen ratkaisua siitä, oliko sinne saapunut esitys kansallisen lainsäädännön mukaisesti toimivaltaisen viranomaisen tekemä. Tätä lyhyttä määräaikaa, joka oli asetettu asianosaisten oikeusturvan takaamiseksi menettelyssä, ei voitu pidentää. Asian vaiheiden kannalta oli kiinnitettävä huomiota siihen, että tässä asiassa tutkimuspyynnön saavuttua komissio oli saanut kauppa- ja teollisuusministeriön edellä mainitun kannanoton, jossa kilpailuviraston toimivaltaa tai pyynnön esittämistä ei ollut kiistetty. Mitä yhteisöoikeuden vaatimuksiin tämän asian käsittelyssä tuli, valituksessa mainittu Euroopan yhteisöjen tuomioistuimen päätös ei koskenut samanlaista kysymystä kuin tämä asia. Tuossa asiassa oli, käsillä olleesta asiasta poiketen, kysymys komissiota osin sitovasta lausunnosta eikä asian käsittelylle komissiossa ollut asetettu tämän kaltaista, yhteisöasetuksen mukaista lyhyttä määräaikaa. Mainitusta ratkaisusta tai muustakaan EY-tuomioistuimen käytännöstä ei voitu, kun otettiin huomioon myös fuusiovalvonta-asetuksessa menettelylle asetetut lyhyet määräajat, johtaa vaatimusta muutoksenhakumahdollisuuteen asian käsittelyn tässä vaiheessa. Yhtiöllä oli asian ollessa komission käsiteltävänä joka vaiheessa mahdollisuus toimittaa selvitystä komissiolle ja siten vaikuttaa komission ratkaisuun. Korkein hallinto-oikeus otti asiaa harkitessaan huomioon sen seikan, että todellista muutoksenhakua asian tällaisessa vireillepanovaiheessa ei ollut mahdollista sovittaa fuusiovalvonta-asetuksessa tarkoitettuun, lyhyisiin määräaikoihin sidottuun menettelyyn ja yrityskeskittymien tällaisen valvontajärjestelmän toteutumiseen. Kun otettiin huomioon valituksen tutkimiselle asetetut vaatimukset, asian luonne sekä erityisesti fuusiovalvonta-asetuksessa asian käsittelylle asetetut lyhyet määräajat, valituksen tutkittavaksi ottamiselle ei ollut edellytyksiä.</p>
    <p>Äänestys 8-1</p>
  </dcterms:abstract>
</finlex:document>
