<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml" apvm="19900125">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>199000284</dcterms:identifier>
  <finlex:ecliIdentifier>ECLI:FI:KHO:1990:A30</finlex:ecliIdentifier>
  <dcterms:title>25.1.1990/284 KHO:1990-A-30</dcterms:title>
  <dcterms:description>
    <p>
      <span>Kunnallisasia</span>
      <span>Tasa-arvo</span>
      <span>Naisia</span>
      <span>Miehiä</span>
      <span>Valtion neuvottelukunta</span>
      <span>Kunnan toimielimet</span>
      <span>Lautakunta Johtokunta</span>
      <span>Työryhmä</span>
      <span>Poliisipiirin neuvottelukunta</span>
      <span>Maaoikeuden lautamiehet</span>
      <span>Katselmustoimituksen uskotut miehet</span>
      <span>Jäsenet</span>
      <span>Varajäsenet</span>
    </p>
  </dcterms:description>
  <finlex:registerNumber>2304/1/89</finlex:registerNumber>
  <dcterms:issued>1990-01-25</dcterms:issued>
  <finlex:fileCopyNumber>284</finlex:fileCopyNumber>
  <sysluok>
    <snro>1.02.05.03</snro>
    <snro>1.02.05.03.01</snro>
    <snro>1.02.05.03.04</snro>
  </sysluok>
  <dcterms:abstract>
    <p>Naisten ja miesten välisestä tasa-arvosta annetun lain 4 §:n 2 momentin mukaan, sellaisena kuin se on muutettuna 6.5.1988 annetulla lailla (406/88), valtion komiteoissa, neuvottelukunnissa ja muissa vastaavissa toimielimissä sekä kunnallisissa toimielimissä lukuun ottamatta kunnanvaltuustoa tulee, jollei erityisistä syistä muuta johdu, olla sekä naisia että miehiä. Säännöksen sanamuoto ei sinänsä ilmaise, tuleeko toimielimessä olla kumpaakin sukupuolta enemmän kuin yksi henkilö. Hallituksen esitykseen (n:o 192/1987 vp.) laiksi naisten ja miesten välisestä tasa-arvosta annetun lain 4 §:n ja 25 §:n muuttamisesta sisältyvissä yksityiskohtaisissa perusteluissa lausutaan valtiovarainministeriön järjestelyosaston esittäneen lain 4 §:n 2 momentissa mainittujen valtion komiteoiden ja muiden vastaavien toimielinten osalta, että näissä tulee olla vähintään kaksi naista ja kaksi miestä, jollei erityisistä syistä muuta johdu. Hallituksen esityksestä antamassaan mietinnössä toinen lakivaliokunta (II LaVM n:o 2/1988 vp.) on muun ohella lausunut kannattavansa hallituksen esityksen perusteluihin otettua tasa-arvoasiain neuvottelukunnan suositusta, jonka mukaan säännöstä sovellettaessa tulisi tavoitteeksi asettaa sukupuolten tasainen jakauma eri toimielimissä niin, että sukupuolten osuudet olisivat 40-60 prosenttia. Myös valtiovarainministeriön järjestelyosaston edellä mainitun kannanoton todetaan vastaavan valiokunnan käsityksiä. Lainsäädäntöasiakirjat eivät osoita, onko hallituksen esityksessä ja toisen lakivaliokunnan mietinnössä tarkoitettu lain 4 §:n 2 momenttia tulkittavaksi siten, että kunnilla on velvollisuus valita kuhunkin siinä tarkoitettuun toimielimeen useampia naisia kuin yksi ja useampia miehiä kuin yksi, ellei joistakin erityisistä syistä johdu muuta, vai onko tarkoituksena ollut asettaa tasa-arvon edistämiseksi tavoite, jota kehotetaan noudattamaan toimielimiä asetettaessa. Säännöstä tulkittaessa on otettava huomioon myös hallitusmuodon 51 §:n 2 momentin säännös siitä, että kuntain hallinnon tulee perustua kansalaisten itsehallintoon, niin kuin erityisissä laeissa siitä säädetään. Edellä sanotun perusteella KHO katsoi, ettei lain 4 §:n 2 momentin säännöstä tule tulkita siten, että kaupunginvaltuuston päätökset, joilla asuntolautakunnan, energialautakunnan, liikuntalautakunnan sekä palo- ja pelastuslautakunnan ja kansalaisopiston johtokunnan sekä varsinaisiksi jäseniksi että henkilökohtaisiksi varajäseniksi oli valittu vähintään yksi kumpaakin sukupuolta oleva henkilö, olisivat naisten ja miesten välisestä tasa-arvosta annetun lain 4 §:n 2 momentin vastaiset.</p>
    <p>Poliisilain 7 a §:n 3 momentissa tarkoitettu poliisipiirin neuvottelukunta on 4 §:n 2 momentin säännöksessä tarkoitettu valtion neuvottelukunta. Kaupunginvaltuuston päätös, jolla mainitun neuvottelukunnan varsinaisiksi jäseniksi oli valittu seitsemän miestä ja yksi nainen sekä heidän henkilökohtaisiksi varajäsenikseen oli valittu kuusi miestä ja kaksi naista, ei ollut naisten ja miesten välisestä tasa-arvosta annetun lain 4 §:n 2 momentin vastainen. Kaupunginhallitus oli 7.11.1988 päättänyt laatia joukkoliikennesuunnitelman sekä asettaa työryhmän valvomaan suunnittelutyötä. Puheena olevaan työryhmään kaupunginhallitus on valinnut neljä kaupungin viranhaltijaa ja kutsunut kolmen liikennöitsijän edustajat. Kunnallislain 7 §:n 2 momentin mukaan valmistelu, täytäntöönpano ja muu hallinto on kunnanhallituksen ja sen valvonnan alaisena lautakuntien, johtokuntien ja toimikuntien sekä viranhaltijoiden asiana. Ottaen huomioon myös kunnallislain 15 §:n 3 momentin sekä 62, 69 ja 73 §:n KHO katsoi, ettei mainittua työryhmää ollut pidettävä naisten ja miesten välisestä tasa-arvosta annetun lain 4 §:n 2 momentissa tarkoitettuna kunnallisena toimielimenä. Näin ollen kaupunginhallituksen päätös kaupungin edustajien valitsemisesta työryhmään ei ollut viimeksi mainitun lain vastainen. Jakolain 292 §:n 1 momentin mukaan maaoikeus on tuomioistuin, joka ratkaisee säännöksessä mainitut riidat ja valitukset. Mainitun lain 293 §:n 1 momentin mukaan sen puheenjohtajana toimii maaoikeustuomari sekä jäseninä lääninmaanmittausinsinööri, maaoikeusinsinööri sekä kaksi kunnan valitsemaa maaoikeuden lautamiestä. Jakolain 294 §:n 3 momentin mukaan kunnanvaltuuston on valittava maaoikeuden lautamiehiksi vähintään neljä henkilöä, joista kaksi kerrallaan on puheenjohtajan kutsusta oltava oikeuden jäseninä. Maaoikeus on tuomioistuin eikä sitä siten ollut pidettävä naisten ja miesten välisestä tasaarvosta annetun lain 4 §:n 2 momentissa tarkoitettuna valtion komiteaa vastaavana eikä kunnallisena toimielimenä. Jokaisen metsälautakunnan toimintapiirissä on viisijäseninen katselmustoimikunta. Kunnanvaltuuston on valittava katselmustoimituksen uskotuiksi miehiksi vähintään neljä henkilöä, joista kahden kerrallaan on puheenjohtajan kutsusta oltava katselmustoimituksessa. Katselmustoimitusmiehet eivät muodosta naisten ja miesten välisestä tasa-arvosta annetun lain 4 §:n 2 momentin tarkoittamaa kunnallista toimielintä. Mainittua 4 §:n 2 momentin säännöstä ei ollut sovellettava maaoikeuden lautamiesten eikä katselmustoimituksen uskottujen miesten valintaan.</p>
  </dcterms:abstract>
  <p>L naisten ja miesten välisestä tasa-arvosta 4 § 2 mom (6.5.88/406)</p>
  <p>KunL 7 §</p>
  <p>KunL 15 § 3 mom</p>
  <p>KunL 62 §</p>
  <p>KunL 69 §</p>
  <p>KunL 73 §</p>
  <p>KunL 139 §</p>
  <p>KunVaaliL 4 §</p>
  <p>PoliisiL 7 a § 3 mom</p>
  <p>JakoL 292 § 1 mom</p>
  <p>JakoL 293 § 1 mom</p>
  <p>JakoL 294 § 3 mom</p>
  <p>JakoL 296 § 4 mom</p>
  <p>Vrt. kihlakunnanoikeuden lautakunnasta annetun lain 6 § 2 mom</p>
  <p>L keskusmetsälautakunnista ja metsälautakunnista 12 §</p>
</finlex:document>
