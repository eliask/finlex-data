<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201905804</dcterms:identifier>
  <finlex:ecliIdentifier>ECLI:FI:KHO:2019:152</finlex:ecliIdentifier>
  <dcterms:title>10.12.2019/5804 KHO:2019:152</dcterms:title>
  <dcterms:description>
    <p>
      <span>Ajo-oikeus</span>
      <span>Ajokielto</span>
      <span>Ajokorttiluvan terveysvaatimukset</span>
      <span>Lääkärin ilmoitus ajoterveydestä</span>
      <span>Viranomaisen selvittämisvelvollisuus</span>
      <span>Kuuleminen</span>
      <span>Oikeus esittää uutta selvitystä</span>
      <span>Lääkärinlausunnon antamisesta kulunut aika</span>
    </p>
  </dcterms:description>
  <finlex:registerNumber>4931/2/18</finlex:registerNumber>
  <dcterms:issued>2019-12-10</dcterms:issued>
  <finlex:fileCopyNumber>5804</finlex:fileCopyNumber>
  <ecli>ECLI:FI:KHO:2019:152</ecli>
  <dcterms:abstract>
    <p>
      <strong>Poliisilaitos oli määrännyt A:n ajokieltoon neurologian alan lääkärin tehtyä poliisille ilmoituksen, jonka mukaan A ei enää täyttänyt ajokorttiluvalle asetettuja terveysvaatimuksia. Lääkärin ilmoitus perustui yli kaksi vuotta vanhaan silmälääkärin lausuntoon.</strong>
    </p>
    <p>
      <strong>Poliisi vastaa ajo-oikeudenhaltijan ajokyvyn ja ajoterveydentilan valvonnasta sekä tekee ajo-oikeutta koskevat hallintopäätökset hankittuaan asian ratkaisemiseksi tarpeelliset tiedot ja selvitykset. Lähtökohtaisesti poliisin tulee lääkärin ilmoituksen saatuaan määrätä henkilö ajokieltoon.</strong>
    </p>
    <p>
      <strong>Kun otettiin huomioon silmälääkärin lausunnon antamisesta kulunut aika ja A:n esittämä selvitys, poliisilaitoksen olisi tullut viranomaisen selvittämisvelvollisuuden mukaisesti huolehtia asian riittävästä ja asianmukaisesta selvittämisestä sekä tarvittaessa määrätä A ajokorttilain 20 §:n 1 momentissa tarkoitetulla tavalla esittämään näkökyvystään uudempi lääkärin lausunto. Hallinto-oikeuden ja poliisilaitoksen päätökset kumottiin ja asia palautettiin poliisilaitokselle uudelleen käsiteltäväksi.</strong>
    </p>
    <p>
      <strong>Ajokorttilaki 8 § 2 momentti, 12 § 1 momentti 1 kohta, 17 §, 20 § 1 momentti, 21 § 1 ja 3 momentti, 64 § 2 momentti 1 kohta, 66 § 3 momentti</strong>
    </p>
    <p>
      <strong>Hallintolaki 31 § 1 momentti</strong>
    </p>
    <p>
      <strong>Ks. KHO 2019:17</strong>
    </p>
  </dcterms:abstract>
  <finlex:content>
    <div>
      <h3>Päätös, josta valitetaan</h3>
      <p>Hämeenlinnan hallinto-oikeus 25.9.2018 nro 18/0583/3</p>
      <h3>Asian aikaisempi käsittely</h3>
      <p><em>Sisä-Suomen poliisilaitos</em> on 19.4.2018 tekemällään päätöksellä ajokorttilain 64 §:n 2 momentin 1 kohdan ja 66 §:n 3 momentin nojalla määrännyt A:n, jolla on ABE-luokan ajokortti, ajokieltoon toistaiseksi päätöksen tiedoksisaannista lukien, koska hän ei enää täytä ajokorttiluvan myöntämisen edellytyksiä terveysvaatimusten osalta. Päätöksen perusteena on ollut lääkärin ilmoitus.</p>
      <h3>Hallinto-oikeuden ratkaisu</h3>
      <p><em>Hallinto-oikeus</em> on, siltä osin kuin nyt on kysymys, hylännyt A:n valituksen poliisilaitoksen päätöksestä.</p>
      <p>Hallinto-oikeus on selostanut sovellettavina säännöksinä ajokorttilain</p>
      <p>12 §:n 1 momentin 1 kohdan, 17 §:n, 21 §:n 1 momentin, 64 §:n 2 momentin 1 kohdan ja 66 §:n 3 momentin sekä perustellut päätöstään muutoin seuraavasti:</p>
      <p>Poliisilaitos on saanut 16.3.2018 päivätyn Tays Hatanpään neurologian ja fysiatrian vastuualueen lääkärin ilmoituksen, jonka mukaan A ei enää täytä ajokorttiluvan terveysvaatimuksia ryhmässä 1.</p>
      <p>A:n hallinto-oikeudelle toimittamissa silmälääkäri Paakkalan allekirjoittamissa kirjelmissä (30.4.2018 ja 18.5.2018) todetaan, että A ei täytä ajo-terveysvaatimuksia näkökentän osalta. Näkökenttäpuutos on pysyvä. Paakkala on todennut neurologin tehneen poliisille lausunnon A:n ajoterveydestä.</p>
      <p>Lääkäri on tehnyt poliisille ilmoituksen ajoterveydentilan muutoksesta ajokorttilain 21 §:n nojalla. Poliisilaitos on määrännyt A:n ajokieltoon toistaiseksi, koska hän ei enää täytä ajokorttiluvan myöntämisen edellytyksiä terveysvaatimusten osalta. Poliisi vastaa ajo-oikeuden haltijan ajokyvyn ja ajoterveydentilan valvonnasta. Jos lääkäri lausunnossaan tai ilmoituksessaan katsoo, ettei henkilö terveydentilastaan johtuen kykene kuljettamaan sellaista ajoneuvoa, jonka ajo-oikeus hänellä on, on poliisin lähtökohtaisesti määrättävä ajo-oikeuden haltija ajokieltoon.</p>
      <p>A ei ole esittänyt terveydentilastaan sellaista selvitystä, jonka perusteella asiaa tulisi arvioida toisin kuin asiassa esitetyssä lääkärin lausunnossa on todettu. Poliisilaitoksella on ollut lailliset perusteet määrätä A lääkärin ilmoituksen perusteella ajokieltoon toistaiseksi.</p>
      <p>Tämän päätöksen estämättä A:lla on oikeus saattaa poliisilaitoksen käsiteltäväksi kysymys ajo-oikeutensa palauttamisesta osoittamalla asianmukaisella lääkärintodistuksella, että hän täyttää ajokorttiluvan terveysvaatimukset.</p>
      <p>
        <em>Asian on ratkaissut hallinto-oikeuden jäsen Marja Tuominen. Esittelijä Niko Vuorinen.</em>
      </p>
      <h3>Käsittely korkeimmassa hallinto-oikeudessa</h3>
      <p><em>A</em> on pyytänyt lupaa valittaa hallinto-oikeuden päätöksestä ja on valituksessaan vaatinut, että hallinto-oikeuden päätös kumotaan.</p>
      <p>Vaatimusten tueksi on esitetty muun ohella seuraavaa:</p>
      <p>Poliisilaitoksen 19.4.2018 tekemä päätös A:n määräämisestä ajokieltoon perustuu neurologin 16.3.2018 poliisille toimittamaan lääkärinlausuntoon. Lausunnossa on vedottu siihen, että silmälääkäri oli vuonna 2016 todennut, ettei A ollut kykenevä kuljettamaan moottoriajoneuvoa näkökenttäpuutoksen vuoksi. Poliisilaitokselle lausunnon antanut neurologi ei kuitenkaan ollut koskaan nähnyt eikä tutkinut A:ta. A ei ollut ollut tietoinen siitä, että hänen ajokykynsä oli ollut vuonna 2018 arvioitavana Tampereen yliopistosairaalassa.</p>
      <p>Neurologin poliisilaitokselle 16.3.2018 tekemä ilmoitus ei ole lainmukainen, minkä vuoksi poliisilaitoksen 19.4.2018 tekemä ajokieltopäätös on kumottava.</p>
      <p><em>Sisä-Suomen poliisilaitos</em> on antanut lausunnon, jossa on vaadittu, että valitus hylätään. Poliisilaitos on viitannut asiassa aikaisemmin esittämäänsä ja hallinto-oikeuden asiassa antamaan päätökseen perusteluineen sekä perustellut lausuntoaan muun ohella seuraavasti:</p>
      <p>Poliisilaitos on käyttänyt asiassa päätösvaltaa ajokorttilain säännösten mukaisesti ja poliisilta edellytettävällä tavalla sekä päätöstä tehtäessä käytettävissä oleviin tietoihin perustuen ja päätöksestä ilmenevin perustein.</p>
      <p><em>A</em> on antanut vastaselityksen.</p>
      <h3>Korkeimman hallinto-oikeuden ratkaisu</h3>
      <p>Korkein hallinto-oikeus myöntää valitusluvan ja tutkii asian. Hallinto-oikeuden ja poliisilaitoksen päätökset kumotaan ja asia palautetaan poliisilaitokselle uudelleen käsiteltäväksi.</p>
      <p>Hallintolainkäyttölain 32 §:n 3 momentin nojalla korkein hallinto-oikeus määrää, että kumottua ajokieltopäätöstä on edelleen noudatettava, kunnes poliisilaitos on ratkaissut asian uudelleen tai poliisilaitos sitä ennen määrää toisin.</p>
    </div>
    <div>
      <h3>Perustelut</h3>
      <p>
        <em>Sovellettavat säännökset</em>
      </p>
      <p><em>Ajokorttilain</em> 8 §:n 2 momentin mukaan poliisi vastaa ajo-oikeuden haltijan ajokyvyn ja ajoterveydentilan valvonnasta ja voi siihen liittyen päättää tästä valvonnasta aiheutuvista toimenpiteistä siten kuin mainitussa laissa erikseen säädetään.</p>
      <p>Lain 12 §:n 1 momentin 1 kohdan mukaan ajokorttilupa myönnetään, jos hakija täyttää ajokorttiluvan terveysvaatimukset.</p>
      <p>Ajokorttiluvan terveysvaatimuksista ryhmässä 1 säädetään ajokorttilain 17 §:ssä.</p>
      <p>Lain 20 §:n 1 momentin mukaan, jos on syytä epäillä, ettei ajo-oikeuden haltija enää täytä ajokortin terveysvaatimuksia tai ettei hän terveydentilansa vuoksi enää kykene kuljettamaan turvallisesti sellaista ajoneuvoa, jonka ajo-oikeus hänellä on, poliisi voi määrätä kuljettajan määräajassa toimittamaan lääkärin- tai erikoislääkärinlausunnon terveysvaatimusten täyttymisestä taikka todistuksen ajonäytteestä tai uudesta ajokokeesta.</p>
      <p>Lain 21 §:n 1 momentin mukaan sen estämättä, mitä tietojen salassapitovelvollisuudesta säädetään, lääkärin on ilmoitettava poliisille, jos hän toteaa, ettei ajokorttiluvan hakija tai ajo-oikeuden haltija enää täytä 17 tai 18 §:ssä tarkoitettuja terveysvaatimuksia terveydentilan muuten kuin tilapäisesti tapahtuneen heikentymisen tai jatkuvan päihteiden väärinkäytön takia. Pykälän 3 momentin mukaan edellä 1 momentissa tarkoitetussa ilmoituksessa voidaan antaa tieto ainoastaan siitä: 1) että ilmoituksen kohteena oleva henkilö ei täytä ajokorttiluvalle asetettuja terveysvaatimuksia; 2) mitä lisätoimenpiteitä lääkäri ehdottaa terveydentilan tai siitä ajokykyyn aiheutuvien vaikutusten tarkemmaksi selvittämiseksi.</p>
      <p>Lain 64 §:n 2 momentin 1 kohdan mukaan poliisin on määrättävä ajo-oikeuden haltija ajokieltoon, jos hän ei enää täytä 12 §:ssä säädettyjä ajokorttiluvan myöntämisen edellytyksiä.</p>
      <p>Lain 66 §:n 3 momentin mukaan 64 §:n 2 momentin 1 kohdassa tarkoitetuissa tapauksissa ajokielto määrätään olemaan voimassa toistaiseksi.</p>
      <p><em>Hallintolain</em> 31 §:n 1 momentin mukaan viranomaisen on huolehdittava asian riittävästä ja asianmukaisesta selvittämisestä hankkimalla asian ratkaisemiseksi tarpeelliset tiedot ja selvitykset.</p>
      <p>
        <em>Asiassa saatu selvitys ja johtopäätös</em>
      </p>
      <p>Poliisilaitos on saanut 16.3.2018 päivätyn Tampereen yliopistosairaalan Hatanpään neurologian ja fysiatrian vastuualueen lääkärin ilmoituksen, jonka mukaan A ei enää täytä ajokorttiluvan terveysvaatimuksia ryhmässä 1. Tämän ilmoituksen perusteella poliisilaitos on A:ta kuultuaan 19.4.2018 tekemällään päätöksellä määrännyt A:n toistaiseksi ajokieltoon.</p>
      <p>Asiassa esitetyn selvityksen mukaan lääkärin poliisilaitokselle tekemä ilmoitus 16.3.2018 on perustunut silmälääkärin 23.2.2016 antamaan lausuntoon, jonka mukaan A:n ajonäköä koskevat terveysvaatimukset eivät silmälääkärin näkökulmasta täyty. Myös A:n hallinto-oikeudelle toimittamat saman silmälääkärin 30.4. ja 18.5.2018 antamat lausunnot ovat perustuneet vuosina 2015 ja 2016 tehtyihin tutkimuksiin. A on kertonut, ettei hän ole vuoden 2016 jälkeen ollut Hatanpään sairaalassa tutkimuksissa.</p>
      <p>Poliisi vastaa ajo-oikeuden haltijan ajokyvyn ja ajoterveydentilan valvonnasta sekä tekee ajo-oikeutta koskevat hallintopäätökset hankittuaan asian ratkaisemiseksi tarpeelliset tiedot ja selvitykset. Lähtökohtaisesti poliisin tulee lääkärin ilmoituksen saatuaan määrätä henkilö ajokieltoon.</p>
      <p>Lääkärin poliisilaitokselle toimittama 16.3.2018 päivätty A:n ajokorttiluvan terveysvaatimuksia koskeva ilmoitus oli perustunut silmälääkärin 23.2.2016 antamaan lausuntoon. Kun otetaan huomioon silmälääkärin lausunnon antamisesta kulunut aika ja A:n asiassa esittämä selvitys, poliisilaitoksen olisi tullut viranomaisen selvittämisvelvollisuuden mukaisesti huolehtia asian riittävästä ja asianmukaisesta selvittämisestä sekä tarvittaessa määrätä A ajokorttilain 20 §:n 1 momentissa tarkoitetulla tavalla esittämään näkökyvystään uudempi lääkärin lausunto.</p>
      <p>Tämän vuoksi ja kun otetaan huomioon korkeimmassa hallinto-oikeudessa esitetyt vaatimukset ja asiassa saatu selvitys, hallinto-oikeuden ja poliisilaitoksen päätökset on kumottava ja asia palautettava poliisilaitokselle uudelleen käsiteltäväksi.</p>
      <p>Asian ovat ratkaisseet presidentti Kari Kuusiniemi sekä oikeusneuvokset Leena Äärilä, Mikko Pikkujämsä, Timo Räbinä ja Tero Leskinen. Asian esittelijä Kari Nieminen.</p>
    </div>
  </finlex:content>
</finlex:document>
