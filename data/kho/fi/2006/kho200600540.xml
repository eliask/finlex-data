<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200600540</dcterms:identifier>
  <finlex:ecliIdentifier>ECLI:FI:KHO:2006:10</finlex:ecliIdentifier>
  <dcterms:title>14.3.2006/540 KHO:2006:10</dcterms:title>
  <dcterms:description>
    <p>
      <span>Koulukuljetus</span>
      <span>Perusopetus</span>
      <span>Lähikoulu</span>
      <span>Vanhempien avioero</span>
      <span>Yhteishuoltajuus</span>
      <span>Lapsen jaettu asuminen</span>
      <span>Tapaamis- ja luonapito-oikeus</span>
    </p>
  </dcterms:description>
  <finlex:registerNumber>3248/3/04</finlex:registerNumber>
  <dcterms:issued>2006-03-14</dcterms:issued>
  <finlex:fileCopyNumber>540</finlex:fileCopyNumber>
  <dcterms:abstract>
    <p>Lukuvuonna 2003-2004 peruskoulun 1. luokan aloittaneen lapsen eronneet vanhemmat asuivat samassa kunnassa eri alueilla, joilla asuvat oppilaat kuuluivat eri lähikoulujen oppilaaksiottoalueisiin. Lapsi oli sosiaalilautakunnan vahvistaman sopimuksen mukaan ollut vanhempiensa yhteisessä huollossa ja asunut äitinsä luona. Käräjäoikeus oli lainvoimaisella päätöksellä määrännyt lapsen huollon jatkumaan vanhempien yhteisenä ja määrännyt lapsen tapaamis-ja luonapito-oikeudesta muun ohella niin, että lapsi on isänsä luona koulujen lukuvuoden aikana joka 3. viikko yhtäjaksoisesti seitsemän päivän ajan. Lapsen väestörekisteriin merkitty vakituinen asuinpaikka oli äidin luona, millä perusteella kunta oli osoittanut lapsen perusopetuslain 6 §:n 2 momentissa tarkoitetuksi lähikouluksi N:n koulun, jonne äidin luota oli matkaa noin 2 kilometriä ja isän luota noin 19,5 kilometriä. Kunnalla ei lapsen oleskellessa kirkonkylässä isänsä luona ollut velvollisuutta perusopetuslain 32 §:n nojalla järjestää hänelle maksutonta koulukuljetusta tai myöntää hänen kuljettamistaan tai saattamistaan varten riittävää avustusta N:n kouluun. Se, että lapsella vanhempien valitseman asumisjärjestelyn seurauksena ei ollut mahdollisuutta maksuttomaan koulukuljetukseen tai sitä vastaavaan avustukseen toisen vakituisen oleskelupaikkansa osalta, ei loukannut perustuslain 16 §:n 1 momentin mukaista oikeutta maksuttomaan perusopetukseen eikä lapsen oikeutta tavata sitä vanhempaansa, jonka luona hän ei asu.</p>
    <p>Suomen perustuslaki 16 § 1 mom.<br/>Perusopetuslaki 4 § 1 mom., 6 § 1 mom., 28 § 1 mom. sekä 32 § 1 ja 3 mom.<br/>Kunnan sivistystoimen johtosääntö<br/>Laki lapsen huollosta ja tapaamisoikeudesta 7 § 2 kohta ja 9 § 1 mom. 2 kohta</p>
    <p>
      <viite tyyppi="www" kohde="http://www.kho.fi/paatokset/35277.htm">Kort referat på svenska</viite>
    </p>
  </dcterms:abstract>
  <p>Asian käsittely X:n kunnassa</p>
  <p><em>Isä A</em> on X:n kunnan sivistyslautakunnalle toimittamassaan 12.5.2003 päivätyssä hakemuksessa ilmoittanut, että hänen tyttärensä aloittaa koulunkäyntinsä N:n koulussa vuoden 2003 syyslukukauden alusta lukien. Lapsi asuu N:n asuinalueella äidin luona ja joka kolmas viikko isän luona X:n kirkonkylässä. A oli ensisijaisesti toivonut lapselle koulukuljetusta taksikuljetuksena niille viikoille, jotka lapsi asuu kirkonkylässä, lukuun ottamatta maanantaita, jolloin A oli luvannut hoitaa kuljetukset.</p>
  <p><em>X:n kunnan sivistyslautakunta</em> on 27.5.2003 §:n 45 kohdalla hyväksynyt X:n kunnan koulukuljetusohjeet lukuvuoden 2003-2004 alusta lukien voimaantuleviksi.</p>
  <p><em>Sivistyslautakunta</em> on 27.5.2003 §:n 46 kohdalla hylännyt A:n koulukuljetusta koskevan hakemuksen, koska koulukuljetusohjeiden mukaan koulumatkat järjestetään vain vakinaista asuntoa lähinnä olevalle lähikoululle, mikäli kuljetusedellytykset täyttyvät.</p>
  <p>Asian käsittely hallinto-oikeudessa</p>
  <p>A on omasta ja valtakirjalla äiti B:n puolesta hallinto-oikeudelle tekemässään valituksessa vaatinut, että X:n kunnan sivistyslautakunnan päätös kumotaan ja että X:n kunta velvoitetaan poistamaan koulukuljetusohjeesta kohta, jossa todetaan, että oppilaan asuessa lukuvuoden aikana osan aikaa myös toisen huoltajan luona jäävät kustannukset tältä osin huoltajien vastattavaksi.</p>
  <p>Perusopetuslain 32 §:ssä säädetyt maksuttoman koulukuljetuksen edellytykset täyttyvät lapsen asuessa lukuvuoden aikana isänsä luona käräjäoikeuden vahvistamana tapaamisoikeuden aikoina.</p>
  <p><em>X:n kunnan sivistyslautakunta</em> on antanut lausunnon.</p>
  <p><em>A</em> on antanut vastaselityksen.</p>
  <p><em>Etelä-Suomen lääninhallitus</em> on valituksen johdosta antamassaan lausunnossa lausunut, että perusopetuslain 32 §:ää koskevissa koulukuljetusohjeissa ei oteta kantaa käsillä olevan valituksen kaltaisiin tapauksiin, joissa lapsi asuu käräjäoikeuden vahvistaman tapaamisoikeuden nojalla osan aikaa myös toisen huoltajan luona.</p>
  <p>Lausunnossaan sivistyslautakunta tulkitsee perusopetuslain 32 §:n 3 momenttia virheellisesti. Sanotun lainkohdan mukaan oppilaaksi ottamisen edellytykseksi voidaan asettaa, että huoltaja vastaa oppilaan kuljettamisesta tai saattamisesta aiheutuvista kustannuksista, jos oppilas otetaan muuhun kuin perusopetuslain 6 §:n 2 momentissa tarkoitettuun kouluun. Tässä tapauksessa oppilaan isä ei ole hakenut tyttärelleen paikkaa niin sanotusta toissijaisesta koulusta. N:n koulu ei muutu toissijaiseksi kouluksi silloin, kun oppilas asuu isänsä luona.</p>
  <p>Lapsella on oikeus molempiin vanhempiin. Lapsen edun mukaista on, että kunta järjestää tällaisessa poikkeustapauksessa koulukuljetuksen myös toisen huoltajan asunnosta lapselle osoitettuun lähikouluun, mikäli perusopetuslain 32 §:ssä mainitut edellytykset täyttyvät.</p>
  <p>A:lle on varattu tilaisuus vastaselityksen antamiseen.</p>
  <p>Hallinto-oikeuden ratkaisu</p>
  <p>Hallinto-oikeus on valituksenalaisella päätöksellään jättänyt tutkimatta A:n omasta ja valtakirjalla B:n puolesta tekemän valituksen X:n kunnan sivistyslautakunnan 27.5.2003 §:n 45 kohdalla tekemästä päätöksestä. Muilta osin hallinto-oikeus hylännyt valituksen.</p>
  <p>Hallinto-oikeus on perustellut päätöstään seuraavasti:</p>
  <p>X:n kunnan sivistyslautakunta on 27.5.2003 tekemällään päätöksellä § 45 hyväksynyt X:n kunnan koulukuljetusohjeet lukuvuoden 2003 - 2004 alusta voimaan tuleviksi. Kyseessä on yleisluontoinen periaatepäätös, josta ei saa tehdä oikaisuvaatimusta eikä valitusta.</p>
  <p>Kunnan tulee perusopetuslain 6 §:n mukaan osoittaa oppivelvolliselle lähikoulu muun muassa siten, että oppilaan koulumatka on mahdollisimman turvallinen ja lyhyt. Väestörekisterin mukaan lapsi asuu N:n asuinalueella. Tällä perusteella on hänen lähikoulukseen osoitettu N:n koulu. Oppilaan oikeus maksuttomaan kuljetukseen koskee kuljettamista lähikouluun. N:n koulua ei ole pidettävä lapsen lähikouluna hänen ollessaan isänsä luona X:n kirkonkylässä. Näin ollen oikeutta maksuttomaan kuljetukseen ei ole.</p>
  <p>Sovellettuina oikeusohjeina hallinto-oikeus on maininnut kuntalain 91 §:n sekä perusopetuslain 6 §:n ja 32 §:n (1288/1999).</p>
  <p>Käsittely korkeimmassa hallinto-oikeudessa</p>
  <p><em>A</em> ja <em>B</em> ovat valituksessaan korkeimmassa hallinto-oikeudessa vaatineet, että hallinto-oikeuden päätös ja X:n kunnan sivistyslautakunnan päätös kumotaan ja asia palautetaan X:n kunnalle uudelleen käsiteltäväksi.</p>
  <p>Lapsen asuminen ja koulun lukuvuosi jakautuvat ajallisesti niin, että noin 2/3 ajasta lapsi asuu äitinsä luona ja noin 1/3 isänsä luona.</p>
  <p>Hallinto-oikeus on perustellut päätöstään sillä, että oppilaan oikeus maksuttomaan kuljetukseen koskisi ainoastaan kuljettamista lähikouluun. Koska N:n koulua ei ole pidettävä lapsen lähikouluna hänen ollessaan isänsä luona X:n kirkonkylässä, oikeutta maksuttomaan kuljetukseen ei hallinto-oikeuden mukaan siitä syystä olisi. Hallinto-oikeuden tulkinta ja johtopäätös on virheellinen.</p>
  <p>Perusopetuslain 6 §:n mukaan kunnan tulee osoittaa oppivelvolliselle lähikoulu tai muu opetukseen soveltuva paikka muun muassa siten, että oppilaan matka on mahdollisimman turvallinen ja lyhyt. Tässä tapauksessa kouluksi on osoitettu N:n koulu, josta oppilaan toiseen asuinpaikkaan on 2 kilometriä ja toiseen 19,5 kilometriä.</p>
  <p>Perusopetuslaissa ei ole otettu kantaa nyt käsiteltävänä olevaan tilanteeseen, jossa oppilaalla on käräjäoikeuden päätökseen perustuen kaksi erillistä asuin-/oleskelupaikkaa. Jaetun asumisjärjestelyn perusteella lapsella on olemassa kaksi erillistä lähikoulua, joista hänet on väestökirjatietojen perusteella osoitettu toiseen. Lapsen kannalta olisi kohtuutonta ja käytännössä mahdotontakin, että hän kävisi samanaikaisesti kahta koulua. Koulunkäyntikouluja voi siten olla vain yksi.</p>
  <p>Lapsi asuu kahdessa eri paikassa, joista toiseen koulumatka ylittää laissa mainitut viisi kilometriä. Näissä olosuhteissa lapsen ikäkin huomioon ottaen koulumatka isän luota on hänelle yksin kuljettavaksi liian vaikea. Julkista liikenneyhteyttä isän kodin ja koulun välillä ei ole. Näin ollen lakiin perustuva kunnan velvollisuus maksuttoman koulukuljetuksen järjestämiseksi etäämpänä sijaitsevasta asumispaikasta täyttyy.</p>
  <p>Mikäli N:n koulu tulkittaisiin toissijaiseksi kouluksi lapsen asuessa isänsä luona ja mikäli kunta tällä perusteella kieltäytyisi ottamasta lasta tähän kouluun, jollei huoltaja suostuisi huolehtimaan kuljetuksista tai saattamisesta aiheutuneista kustannuksista, lapsen koulunkäynti häiriintyisi pahasti, tai käräjäoikeuden päätöksessä lapsen edun mukaiseksi todettu asumis-/tapaamisjärjestely uhkaisi jäädä toteutumatta. Tällainen kunnan kieltäytyminen olisi käytännön elämän kannalta vierasta ja lisäksi selvästi lapsen edun vastaista ja sellaisena kiellettyä.</p>
  <p>Lapsen oikeuksia koskevan yleissopimuksen 3 artiklan mukaan kaikissa muun muassa hallintoviranomaisten toimissa, jotka koskevat lapsia, on ensisijaisesti otettava huomioon lapsen etu. Sopimusvaltiot, Suomi mukaan lukien, ovat sitoutuneet kunnioittamaan lapsen oikeutta pitää henkilökohtaisia suhteita ja suoria yhteyksiä kumpaankin vanhempaansa säännöllisesti, sekä pyrkimään parhaansa mukaan takaamaan sen periaatteen tunnustamisen, että vanhemmat vastaavat yhteisesti lapsen kasvatuksesta ja kehityksestä. Toisin sanoen lapsella on oikeus kumpaankin vanhempaansa, eikä hallinnollisilla tai muillakaan viranomaistoimenpiteillä tule sallia tehtäväksi esteitä tämän periaatteen toteutumiselle. Viranomaisten velvollisuutena on päinvastoin edistää perheyhteyden säilymistä.</p>
  <p>Mainitun yleissopimuksen 28 artiklassa on vielä sitouduttu ryhtymään toimenpiteisiin, jotka edistävät koulunkäynnin säännöllisyyttä. X:n kunnalla on velvollisuus huolehtia kummankin vanhemman luona asuvan lapsen häiriöttömästä koulunkäynnistä ja tasapuolisesta suhteesta kumpaankin vanhempaan muun muassa järjestämällä lapselle kouluun asianmukainen kuljetus.</p>
  <p>
    <em>Selvitykset korkeimmassa hallinto-oikeudessa</em>
  </p>
  <p><em>X:n kunnanhallitus</em> on antanut valituksen johdosta selityksen, jossa kunnanhallitus on muun ohella lausunut, että perusopetuslaissa ei ole mainintaa oppilaan oikeudesta koulumatkaetuuteen, kun huoltajuus on jaettu siten, että lapsella on kaksi asuinpaikkaa. Perusopetuslain 6 §:ssä määritelty lähikouluperiaate yhdessä perusopetuslain 32 §:n koulumatkoja koskevan määrittelyn kanssa on tarkoitettu ohjaamaan koulutuksen järjestäjää luomaan kouluverkkorakenne, jossa toteutuu koulutuksen saavutettavuuden periaate sekä opetuksen järjestäminen siten, että oppilaiden matkat asutuksen, koulujen ja muiden opetuksen järjestämispaikkojen sijainti sekä liikenneyhteydet huomioon ottaen olisivat mahdollisimman turvallisia ja lyhyitä. Oppilaan lähikoulu määritellään väestörekisterikeskukselle asuinpaikaksi ilmoitetun osoitteen perusteella. Kyseisessä tapauksessa X:n kunta on osoittanut perusopetuslain 6 §:n 2 momentin mukaisesti N:n koulun lapsen lähikouluksi. Koulumatkaksi muodostuu noin 2 kilometriä, jolloin oikeutta kuljetusetuuteen ei perusopetuslain 32 §:n mukaan synny.</p>
  <p>Perusopetuslain 32 §:n velvoitteet järjestettävistä koulukuljetuksista toteutuvat kunnassa siten, että kuntien koulukuljetusreitit on laadittu palvelemaan lähikouluperiaatteen mukaisesti tietyltä alueelta tiettyyn kouluun kulkevia oppilaita. Kyseisessä tapauksessa toisen huoltajan asuinpaikka, huolettavan niin sanottu toissijainen asuinpaikka, sijaitsee noin 20 kilometrin päässä pysyvän asuinpaikan mukaan osoitetusta lähikoulusta. Kunnalla ei ole olemassa olevia kuljetusreittejä, jotka voisivat palvella yksittäisiä oppilaita, joiden lähikoulu sijaitsee muiden koulujen niin kutsutulla oppilaaksiottoalueella. Tällöin useimmissa tapauksissa kahdessa eri osoitteessa asuvalle oppilaalle tulisi laatia henkilökohtainen kuljetusreitti, jota esimerkiksi X:n kunnassa sijaitsevien kuljetusyrittäjien määrä ja oppilaan kuljetustarpeet huomioiden ei aina ole mahdollista toteuttaa.</p>
  <p>Mikäli huoltajat päätyvät erossa asumaan pitkien välimatkojen päähän toisistaan, jopa eri kuntiin, tulee oppilaalle järjestettävän kuljetuksen ainoaksi määrittelijäksi koulumatkoihin käytettävä aika, joka päivää kohden ei perusopetuksen vuosiluokkien 1-6 oppilaiden osalta saa ylittää 2,5 tuntia. Kuljetukset tapahtuisivat sopivien julkisten liikenneyhteyksien puuttuessa takseilla, joten oppilaan kuljettava matka saattaisi muodostua päivittäin jopa yli 50 kilometrin pituiseksi. Lisäksi se palvelisi pääsääntöisesti ainoastaan yhtä kuljetettavaa oppilasta, koska oppilas kuljetetaan toissijaisesta asuinpaikasta muuhun kuin perusopetuslain 6 §:n perusteella määriteltyyn lähikouluun.</p>
  <p>Perusopetuslain 32 §:n 3 momentissa koulutuksen järjestäjälle on varattu mahdollisuus edellyttää huoltajaa vastaamaan kuljetuksesta aiheutuvista kustannuksista, mikäli huoltaja hakee lapselle oikeutta koulunkäyntiin muussa kuin koulutuksen järjestäjän osoittamassa lähikoulussa. Säännöksen tarkoituksena ei ole rajoittaa lapsen oikeutta suorittaa oppivelvollisuutta haluamassaan koulussa, vaan tukea koulutuksen järjestäjää sekä opetuksen ja koulukuljetusten suunnittelussa että niiden toteuttamisessa. Yhden lähikouluperiaatteen ulottaminen kahteen eri asuinpaikkaan koulutuksen järjestäjästä riippumattomasta syystä on ristiriidassa perusopetuslain 6 §:n 1 momentin sisällön ja 32 §:n 3 momentin hengen kanssa, eikä sen aiheuttamia kustannuksia huomioida opetus- ja kulttuuriministeriön valtionosuusjärjestelmän laskentaperusteissa, joten velvoite olisi koulutuksen järjestäjälle kohtuuton.</p>
  <p><em>A</em> ja <em>B</em> ovat antaneet vastaselityksen, jossa he ovat muun ohella lausuneet, että ratkaisussa on lähdettävä siitä, että jaettu asuminen on lapsen edun mukainen ja että tätä asumismallia on kaikin tavoin tuettava.</p>
  <p>On selvää, että kunnilla ei ole olemassa olevia valmiita koulukuljetusreittejä kaikille ajateltavissa oleville koulumatkoille. Perusopetuslain 32 §:n 1 momentin viimeisessä lauseessa annetaankin kunnille maksuttoman kuljetuksen vaihtoehdoksi oppilaan kuljettamista tai saattamista varten myönnettävä riittävä avustus. Oppilaan kannalta kysymys on tällöinkin "maksuttomuudesta".</p>
  <p>X:n kunnassa on varmuudella riittävästi kuljetusyrittäjiä lapsen kuljetustarpeeseen nähden ja kysymykseen tuleva kuljetusreitti on yleinen ja vilkkaasti liikennöity.</p>
  <p>Kunta liioittelee lausunnossaan niitä ongelmia, joita jaetut asumisratkaisut voisivat kunnille aiheuttaa. On yleiselle elämänkokemukselle vierasta, että toisistaan kovin etäällä asuvat oppivelvollisuusikäisen lapsen vanhemmat edes päätyisivät ehdottamaan asumisen jakamista kouluaikana, puhumattakaan siitä, että käräjäoikeus antaisi tällaisen lapsen edun vastaisen ratkaisun. Yhtenä rajanvetona lapsen etua punnittaessa voitaneen tällaisessa tilanteessa pitää juuri koulumatkaan kuluvaa aikaa. Kun koulumatkaan kuluva aika muodostuu liian pitkäksi, jaettu asuminen ei ole enää lapsen edun mukainen.</p>
  <p>Lapsen koulumatka kauimpana olevaan asuinpaikkaan on noin 19,5 kilometriä ja ajallisesti siten vajaa puoli tuntia. Molemmat asuinpaikat sijaitsevat saman kunnan alueella. Matka ei niin pituudeltaan, ajaltaan kuin kustannuksiltaan ole kohtuuton.</p>
  <p>Lainkohtaa on tulkittava sen sanamuodon mukaan. Sanamuoto ei anna mahdollisuutta sellaiseen tulkintaan, johon X:n kunta on kysymyksessä olevan lapsen tapauksessa päätynyt.</p>
  <p><em>Opetusministeriö</em> on korkeimman hallinto-oikeuden pyynnöstä antanut valituksen johdosta lausunnon, jossa ministeriö on muun ohella lausunut, että valitusasiakirjojen mukaan Kouvolan käräjäoikeus on 12.9.2002 päättänyt lapsen oikeudesta tavata isäänsä ja oikeudesta hänen luonaan olemiseen sekä määrännyt lapsen huollon jatkumaan vanhempien yhteisenä. Opetusministeriö on viitaten lapsen huollosta ja tapaamisoikeudesta annetun lain 7, 8, 9 ja 12 §:n säännöksiin käsityksenään lausunut, että lapsi sosiaalilautakunnan vahvistaman sopimuksen perusteella asuu äitinsä luona.</p>
  <p>Suomen perustuslain 16 §:n 1 momentin mukaan jokaisella on oikeus maksuttomaan perusopetukseen. Oppivelvollisuudesta säädetään lailla. Perustuslain perusteella oppivelvollisuudesta on säädetty perusopetuslailla.</p>
  <p>Oppivelvollisella lapsella on oikeus maksuttomaan perusopetukseen ja koulunkäyntiin. Perusopetuslain 4 §:n mukaan kunta on velvollinen järjestämään sen alueella asuville oppivelvollisuusikäisille perusopetusta. Täyttääkseen tämän velvollisuutensa kunnan tulee perusopetuslain 6 §:n 2 momentin mukaan osoittaa oppivelvolliselle ja muulle perusopetuslaissa tarkoitettua opetusta saavalle 6 §:n 1 momentin mukainen lähikoulu tai muu soveltuva paikka, jossa perusopetuslain 4 §:n 1 ja 2 momentin mukaisesti annetaan opetusta sellaisella oppilaan omalla kielellä, jolla kunta on velvollinen opetusta järjestämään.</p>
  <p>Perusopetuslain 6 §:n 1 momentin mukaan opetus tulee kunnassa järjestää siten, että oppilaiden matkat ovat asutuksen, koulujen ja muiden opetuksen järjestämispaikkojen sijainti sekä liikenneyhteydet huomioon ottaen mahdollisimman turvallisia ja lyhyitä. Opetuksen järjestäminen on varsin vapaasti kunnan päätettävissä. Olennaista on se, että opetuksen järjestämispaikan määräytymisperusteet ovat yhdenvertaiset eivätkä ne ole ristiriidassa perusopetuslain 6 §:n kanssa. Kunta päättää, missä muodossa ja mitä menettelyjä noudattaen oppilaan opetuksen järjestämispaikan määrääminen tapahtuu. Perusopetuslain 28 §:n 1 momentin mukaan oppilaalla on oikeus käydä perusopetuslain 6 §:n 2 momentissa tarkoitettua koulua.</p>
  <p>Perusopetuslakiin ei sisälly asuinkunnan tai siellä olevan asuinpaikan määritelmää. Kotikuntalain 1 §:n mukaan henkilön kotikunnan ja siellä olevan asuinpaikan määräytymisestä säädetään kotikuntalaissa. Kotikuntalain 1 §:n 3 momentin mukaan jollei muussa laissa toisin säädetä, kotikuntalain säännöksiä noudatetaan silloin, kun kunnan viranomainen tekee ratkaisuja, joihin henkilön kotikunnalla ja siellä olevalla asuinpaikalla tai henkilön tilapäisellä asuinpaikalla on vaikutusta. Kotikuntalain mukaan määräytynyt kotikunta ja siellä oleva asuinpaikka merkitään väestötietolaissa (507/1993) tarkoitettuun väestötietojärjestelmään. Väestötietojen ajantasallapito perustuu viranomaisten, yksityisten henkilöiden ja yhteisöjen lakisääteiseen ilmoitusvelvollisuuteen.</p>
  <p>Oikeuskirjallisuuden mukaan asuminen tarkoittaa pysyvää oleskelua, joka saattaa erota kotikuntalain mukaisesta kotipaikasta. Ottaen huomioon lapsen oppivelvollisuuden ja sitä kautta oikeuden koulunkäyntiin asuinpaikkaa määriteltäessä olennaista on sen seikan selvittäminen, miten lapsen koulunkäynti hänen asumisolosuhteensa huomioon ottaen parhaiten toteutetaan.</p>
  <p>Oppivelvollisen perusopetuslain 6 §:n mukaisen koulupaikan määräämisessä lähtökohtana on käytännössä yleensä pidetty oppivelvollisen väestötietojärjestelmään ilmoitettua asuinpaikkaa.</p>
  <p>Suomen perustuslain 16 §:n 1 momentin mukaan perusopetus on maksutonta. Opetuksen maksuttomuuden ulottuvuus on jonkin verran tulkinnanvarainen. Hallituksen esityksessä perustuslakien perusoikeussäännösten muuttamisesta (HE 309/1993 vp) ja sitä edeltäneessä perusoikeustyöryhmässä maksuttomuus määriteltiin siten, että opetus ei saa aiheuttaa oppilaalle kustannuksia. Opetuksen ohella maksuttomuuden piiriin luettiin siten välttämättömät opetusvälineet, kuten oppikirjat. Perustuslakivaliokunta laajensi mietinnössään 25/1994 vp tulkinnan kattamaan myös tarpeelliset kuljetukset ja riittävän ravinnon. Tulkinta ylittää maksuttoman perusopetuksen sanamuodon mukaisen tulkinnan, mutta ilmaisee lainsäätäjän tahdon.</p>
  <p>Perusopetuslain 32 §:ssä säädetään oppilaan oikeudesta maksuttomaan kuljetukseen tai vaihtoehtoisesti kuljettamis- ja saattoavustukseen. Säännöksen 1 momentin mukaan jos perusopetusta tai lisäopetusta saavan oppilaan koulumatka on viittä kilometriä pitempi, oppilaalla on oikeus maksuttomaan kuljetukseen. Perusopetusta, lisäopetusta tai esiopetusta saavalla oppilaalla on oikeus maksuttomaan kuljetukseen myös silloin, kun edellä tarkoitettu matka oppilaan ikä ja muut olosuhteet huomioon ottaen muodostuu oppilaalle liian vaikeaksi, rasittavaksi tai vaaralliseksi. Maksuttoman kuljetuksen vaihtoehtona on oppilaan kuljettamista tai saattamista varten myönnettävä riittävä avustus.</p>
  <p>Pykälän 3 momentin mukaan jos oppilas otetaan muuhun kuin perusopetuslain 6 §:n 2 momentissa tarkoitettuun kouluun tai opetuksen järjestämispaikkaan, oppilaaksi ottamisen edellytykseksi voidaan asettaa, että huoltaja vastaa oppilaan kuljettamisesta tai saattamisesta aiheutuvista kustannuksista. Tässä ei ole kysymys perusopetuslain 32 §:n 3 momentissa tarkoitetusta tilanteesta.</p>
  <p>Oppilaalla on perusopetuslain 32 §:ssä mainituilla edellytyksillä lakisääteinen oikeus koulumatkoja koskevaan tukeen siinä koulussa, jonka kunta on hänelle perusopetuslain 6 §:n 2 momentin mukaisesti osoittanut. Opetusministeriön näkemyksen mukaan kunnan koulumatkan järjestämisvelvollisuutta harkittaessa olennainen on perusopetuslain 4 §, jonka mukaan kunnan yleinen opetuksen järjestämisvelvollisuus määräytyy oppivelvollisen asumisen perusteella. Tässä tapauksessa oppivelvollisen asuminen määräytyy lapsen huollosta ja tapaamisoikeudesta annetun lain nojalla. Edellä esitetyn perusteella kunnalla ei ole velvollisuutta järjestää lapsen kuljetusta isän asunnosta.</p>
  <p><em>A</em> ja <em>B</em> ovat antaneet lausunnon johdosta vastaselityksen, jossa he ovat uudistaneet valituksessaan ja vastaselityksessään aikaisemmin lausumansa. Lisäksi he ovat todenneet, että lapsen huollosta ja tapaamisoikeudesta annettua lakia on tässä tapauksessa tuomioistuimessa sovellettu niin, että lapsen asuminen on tosiasiallisesti jaettu hänen vanhempiensa kesken eikä tätä voida päätöksenteossa sivuuttaa.</p>
  <p>Opetusministeriön lausunto on lähetetty X:n kunnanhallitukselle tiedoksi. X:n kunnanhallitus on todennut lausunnon olevan yhdenmukainen kunnan valituksen johdosta antamassa lausunnossa lausutun kanssa.</p>
  <p>Korkeimman hallinto-oikeuden ratkaisu</p>
  <p>Korkein hallinto-oikeus hylkää valituksen. Hallinto-oikeuden päätöksen lopputulosta ei muuteta.</p>
  <p>
    <em>Perustelut</em>
  </p>
  <p>
    <em>Sovellettavat säännökset</em>
  </p>
  <p>Perustuslain 16 §:n 1 momentin mukaan jokaisella on oikeus maksuttomaan perusopetukseen. Oppivelvollisuudesta säädetään lailla.</p>
  <p>Perusopetuslain 4 §:n 1 momentin mukaan kunta on velvollinen järjestämään sen alueella asuville oppivelvollisuusikäisille perusopetusta.</p>
  <p>Perusopetuslain 6 §:n 1 momentin mukaan opetus tulee kunnassa järjestää siten, että oppilaiden matkat ovat asutuksen, koulujen ja muiden opetuksen järjestämispaikkojen sijainti sekä liikenneyhteydet huomioon ottaen mahdollisimman turvallisia ja lyhyitä. Pykälän 2 momentin mukaan kunta osoittaa oppivelvolliselle ja muulle sanotussa laissa tarkoitettua opetusta saavalle 1 momentin mukaisen lähikoulun tai muun soveltuvan paikan, jossa sanotun lain 4 §:n 1 ja 2 momentin mukaisesti annetaan opetusta sellaisella oppilaan omalla kielellä, jolla kunta on velvollinen opetusta järjestämään.</p>
  <p>Perusopetuslain 28 §:n 1 momentin mukaan perusopetuksessa oppilaalla on oikeus käydä 6 §:n 2 momentissa tarkoitettua koulua.</p>
  <p>Perusopetuslain 32 §:n 1 momentin mukaan, sellaisena kuin se oli 23.12.1999 annetussa laissa (1288/1999), jos perusopetusta saavan oppilaan koulumatka on viittä kilometriä pidempi tai jos se oppilaan ikä tai muut olosuhteet huomioon ottaen muodostuu oppilaalle liian vaikeaksi, rasittavaksi tai vaaralliseksi, on oppilaalla oikeus maksuttomaan kuljetukseen tai kuljettamista tai saattamista varten myönnettävään riittävään avustukseen. Pykälän 3 momentin mukaan jos 1 momentissa tarkoitettu oppilas otetaan muuhun kuin 6 §:n 2 momentissa tarkoitettuun kouluun, voidaan oppilaaksi ottamisen edellytykseksi asettaa, että huoltaja vastaa oppilaan kuljettamisesta tai saattamisesta aiheutuvista kustannuksista.</p>
  <p>X:n kunnan sivistystoimen johtosäännön kohdan 10.3.3. mukaan jokaisella perusopetusta antavalla koululla on oppilaaksiottoalue. Koulutuslautakunta osoittaa oppilaalle lähikoulun koulunkäyntipaikaksi. Johtosäännön kohdan 10.3.4. mukaan oppilaalla on oikeus päästä asuinpaikkaansa lähimpään toiminnassa olevaan kouluun.</p>
  <p>Lapsen huollosta ja tapaamisoikeudesta annetun lain 7 §:n 2 kohdan mukaan vanhemmat voivat sopia ja sanotun lain 9 §:n 1 momentin 2 kohdan mukaan tuomioistuin voi päättää siitä, että lapsen tulee asua toisen vanhempansa luona, jos vanhemmat eivät asu yhdessä. Mainittujen pykälien mukaan lapsen huolto voidaan uskoa molemmille vanhemmille yhteisesti.</p>
  <p>
    <em>Asiakirjoista ilmenevät tosiseikat</em>
  </p>
  <p>A ja B ovat 30.3.1999 tehneet lapsen huollosta ja tapaamisoikeudesta annetun lain 7 §:ssä tarkoitetun sosiaalilautakunnan vahvistaman sopimuksen lapsensa huollosta ja samassa yhteydessä sopineet lapsen tapaamisoikeudesta suullisesti. Sopimuksen mukaan lapsi on ollut vanhempiensa yhteisessä huollossa ja asunut äitinsä luona.</p>
  <p>Kouvolan käräjäoikeus on 12.9.2002 antamallaan lainvoimaisella päätöksellä määrännyt lapsen huollon jatkumaan vanhempien yhteisenä sekä oikeuttanut lapsen tapaamaan isäänsä ja olemaan hänen luonaan kesäloma- ja juhlapäivätapaamisten lisäksi koulujen lukuvuoden aikana joka 3. viikko yhteensä 7 päivän ajan yhtäjaksoisesti maanantaista kello 9 sunnuntaihin kello 12 saakka, sekä isän talviloman aikana talvella yhden viikon ajan.</p>
  <p>Lapsi on aloittanut peruskoulun 1. luokan syksyllä 2003 äidin asuinpaikkaa lähinnä olevassa N:n koulussa. Äidin luota kouluun on matkaa noin 2 kilometriä ja isän luota X:n kirkonkylästä noin 19,5 kilometriä.</p>
  <p>
    <em>Asian oikeudellinen arviointi</em>
  </p>
  <p>Kunnalle perusopetuslain 6 §:ssä ja 32 §:ssä säädetyt velvoitteet toteutetaan yleensä niin, että tietyllä alueella asuville oppilaille (oppilaaksiottoalue) osoitetaan määrätty koulu ja koulukuljetusreitit laaditaan palvelemaan tältä alueelta tähän määrättyyn kouluun kulkevia oppilaita. Koulun määräytymisen kannalta ratkaisevaa on siis pääsäännön mukaan se, missä oppilas asuu. Tämä on myös X:n kunnan sivistystoimen johtosäännön mukaan niin sanotun lähikoulun määräytymisen perusteena.</p>
  <p>Oppilaalla on perusopetuslain 32 §:n 1 momentissa säädetyillä edellytyksillä oikeus maksuttomaan koulukuljetukseen tai kuljettamista tai saattamista varten myönnettävään riittävään avustukseen siihen kouluun, jonka kunta on hänelle osoittanut perusopetuslain 6 §:n 2 momentin mukaisesti.</p>
  <p>Äiti B asuu N:n asuinalueella ja isä A X:n kirkonkylässä. Mainituilla alueilla asuvat oppilaat kuuluvat eri lähikoulujen oppilaaksiottoalueisiin.</p>
  <p>Lapsen huollosta ja tapaamisoikeudesta annetun lain mukaan lapsen on katsottava asuvan jommankumman vanhempansa luona myös silloin, kun huolto on uskottu molemmille vanhemmille yhteisesti ja lapsen oikeus tavata toista vanhempaansa on määrätty niin laajaksi, että lapsen oleskelu tämän luona käytännössä muistuttaa asumista. Kouvolan käräjäoikeus on määrännyt kysymyksessä olevan lapsen tapaamis- ja luonapito-oikeudesta. Sosiaalilautakunnan vahvistamaa sopimusta lapsen huollosta ei ole muutettu eikä siten myöskään sopimusta lapsen asumisesta äitinsä luona.</p>
  <p>Lapsen väestörekisteriin merkitty vakituinen asuinpaikka on näin ollen äidin luona N:n asuinalueella, joka kuuluu N:n koulun oppilaaksiottoalueeseen. X:n kunta on tämän mukaisesti osoittanut lapsen perusopetuslain 6 §:n 2 momentissa tarkoitetuksi lähikouluksi N:n koulun.</p>
  <p>Koska vanhemmat ovat lapsen huollosta- ja tapaamisoikeudesta annetussa laissa tarkoitetulla tavalla sopineet lapsen asumisesta äitinsä luona ja lapselle on tämän asumisen perusteella osoitettu lähikouluksi N:n koulu, kunnalla ei lapsen oleskellessa kirkonkylässä isänsä luona ole velvollisuutta perusopetuslain 32 §:n nojalla järjestää hänelle maksutonta koulukuljetusta tai myöntää hänen kuljettamistaan tai saattamistaan varten riittävää avustusta N:n kouluun. Se, että lapsella vanhempien valitseman asumisjärjestelyn seurauksena ei ole mahdollisuutta maksuttomaan koulukuljetukseen tai sitä vastaavaan avustukseen toisen vakituisen oleskelupaikkansa osalta, ei loukkaa perustuslain 16 §:n 1 momentin mukaista oikeutta maksuttomaan perusopetukseen eikä lapsen oikeutta tavata sitä vanhempaansa, jonka luona hän ei asu. Hallinto-oikeuden päätöksen lopputuloksen muuttamiseen ei näin ollen ole perusteita.</p>
  <p>Asian ovat ratkaisseet hallintoneuvokset Pirkko Ignatius, Marita Liljeström, Niilo Jääskinen, Ahti Vapaavuori ja Jukka Mattila. Asian esittelijä Riitta Kreula.</p>
  <finlex:content id="r200600540.kho">
    <div>
</div>
  </finlex:content>
</finlex:document>
