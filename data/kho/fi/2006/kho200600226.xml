<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200600226</dcterms:identifier>
  <finlex:ecliIdentifier>ECLI:FI:KHO:2006:6</finlex:ecliIdentifier>
  <dcterms:title>9.2.2006/226 KHO:2006:6</dcterms:title>
  <dcterms:description>
    <p>
      <span>Maankäyttö ja rakentaminen</span>
      <span>Asemakaavan muutos</span>
      <span>Rakennuksen suojeluarvo</span>
      <span>Suojelumääräys</span>
      <span>Yhdenvertaisuus</span>
      <span>Suojelumääräyksen kohtuullisuus</span>
      <span>Kaavoitusmenettely</span>
    </p>
  </dcterms:description>
  <finlex:registerNumber>3717/1/04</finlex:registerNumber>
  <dcterms:issued>2006-02-09</dcterms:issued>
  <finlex:fileCopyNumber>226</finlex:fileCopyNumber>
  <dcterms:abstract>
    <p>Asemakaavan muuttamisen tavoitteena oli suojella Helsingin Kulosaaren huvila-alueen arkkitehtuuriltaan ja kaupunkikuvaltaan sekä historiallisesti arvokkaimmat 1940-, 1950- ja 1960-luvuilla rakennetut rakennukset, joiden arvot oli todettu vuonna 2002 tehdyssä inventointiraportissa ja joiden suojelutarve arvojen perusteella oli todettu asemakaavaosaston ja kaupunginmuseon yhteisissä neuvotteluissa.</p>
    <p>Asemakaavan muutoksella muutoksenhakijan omistamalla tontilla sijaitseva rakennus oli osoitettu suojeltavaksi rakennukseksi. Kaavamuutoksella oli osoitettu suojeltaviksi 21 muutakin rakennusta, muiden ohella muutoksenhakijan omistaman tontin naapuritontilla sijaitseva rakennus, jonka suojeluarvot edellä mainitun selvityksen mukaan vastasivat muutoksenhakijan omistaman rakennuksen suojeluarvoja.</p>
    <p>KHO lausui, että päättäessään muutoksenhakijan omistaman rakennuksen ja useiden muiden rakennusten suojelusta kaupunginvaltuuston ei ollut katsottava rikkoneen yhdenvertaisuusperiaatetta eikä käyttäneen harkintavaltaansa väärin, vaikka asemakaavan muutoksessa suojeltaviksi määrätyt rakennukset oli valittu siten, että valituksessa mainitut kaksi tonttia rakennuksineen oli tuossa vaiheessa jätetty kaavamuutosalueen ulkopuolelle. Äänestys 6-2.</p>
    <p>Maankäyttö- ja rakennuslaki 9 §, 51 §, 54 § 2 ja 3 mom., 57 § 2 mom., 60 §, 85 § ja 204 §<br/>Maankäyttö- ja rakennusasetus 41 §<br/>Kuntalaki 90 §</p>
    <p>
      <viite tyyppi="www" kohde="http://www.kho.fi/paatokset/34939.htm">Kort referat på svenska</viite>
    </p>
  </dcterms:abstract>
  <p>Helsingin kaupunginvaltuuston päätös 23.6.2004</p>
  <p><em>Helsingin kaupunginvaltuusto</em> on päätöksellään 23.6.2004 (§ 170) hyväksynyt 42. kaupunginosan korttelin 42001 tontin 6, korttelin 42014 tontin 8, korttelin 42018 tontin 5, korttelin 42027 tontin 2, korttelin 42032 tontin 13, korttelin 42009 tonttien 10 ja 16, korttelin 42010 tonttien 2 ja 4, korttelin 42025 tonttien 1 ja 12, korttelin 42026 tonttien 8, 10 ja 12, korttelin 42031 tonttien 4 ja 5, korttelin 42037 tonttien 3 ja 8, korttelin 42047 tonttien 17 ja 21 sekä katu- ja vesialueen asemakaavan muutoksen.</p>
  <p>Kaavaselostuksen mukaan asemakaavan muuttamisen tavoitteena on suojella Kulosaaren huvila-alueen arkkitehtuuriltaan ja kaupunkikuvaltaan sekä historiallisesti arvokkaimmat 1940-, 1950- ja 1960-luvuilla rakennetut rakennukset, joiden arvot on todettu vuonna 2002 tehdyssä inventointiraportissa ja joiden suojelutarve arvojen perusteella on todettu asemakaavaosaston ja kaupunginmuseon yhteisissä neuvotteluissa.</p>
  <p>Asian käsittely Helsingin hallinto-oikeudessa</p>
  <p><em>A:n kuolinpesä</em> on valituksessaan vaatinut, että Helsingin kaupunginvaltuustonpäätös kumotaan kuolinpesän omistaman 42. kaupunginosan korttelissa 42031 sijaitsevan tontin 5 osalta ja että Helsingin kaupunki velvoitetaan korvaamaan kuolinpesän oikeudenkäyntikulut laillisine korkoineen. Vaatimusten perusteluina on lausuttu muun ohella seuraavaa.</p>
  <p>Kuolinpesän omistaman tontin kohdalla pääasiallisena suojeluperusteena on se, että kysymyksessä on Irma ja Matti Aaltosen suunnittelema rakennus. Kulosaaren huvila-alueen uudemman rakennuskannan arvot -nimisessä 10.9.2002 päivätyssä kaupunkisuunnitteluviraston selvityksessä on mukana Irma ja Matti Aaltosen tai jommankumman suunnittelemia kohteita yhteensä 14. Kaupunkisuunnittelulautakunnan 12.12.2002 päivätyn esityslistan mukaan näistä kohteista on esitetty suojeltavaksi vain kuusi, joista lautakunta on poistanut vielä kaksi. Tämä osoittaa, että asemakaavan muutoksen valmistelussa ei ole riittävästi selvitetty suojelukohteiden valintaperusteita.</p>
  <p>Asemakaavan muutoksen valmistelussa ei ole riittävästi selvitetty kussakin suojelukohteessa vielä käytettävissä olevan rakennusoikeuden määrää eikä suoritettu riittävää arviointia suunnitellun suojelumääräyksen seurausvaikutuksista, erityisesti silmällä pitäen voimassa olevan asemakaavan mukaista rakennusoikeuden käyttämismahdollisuutta. Näin ollen ei ole myöskään suoritettu tasapuolisuusnäkökulman edellyttämää julkista ja puolueetonta vertailua siitä, johtaisiko suunniteltu suojelumääräys tontinomistajien eriarvoiseen kohteluun tai jonkun tontin kohdalla jopa kohtuuttomaan rakentamisrajoitukseen.</p>
  <p>Kuolinpesän tonttiin rajoittuvan katualueen korkeusasemaa on nostettu huomattavasti rakennuksen valmistumisen jälkeen. Katualueen sadevesiviemäröinti on edelleen puutteellinen. Seurauksena on ollut, että Vähäniityntieltä valuvista sade- ja sulamisvesistä aiheutuu valittajan tontille toistuvasti maankäyttö- ja rakennuslain 165 §:ssä tarkoitettua huomattavaa haittaa. Arkkitehti Kirsti Sivén on asiantuntijalausunnoissaan kiinnittänyt huomiota muun muassa puheena olevaan haittaan ja päätynyt siihen, että haitan poistaminen ei näytä olevan tontin omistajan ratkaistavissa, vaan kyseinen ongelma tulisi ratkaista asemakaavatyön yhteydessä. Näin ei kuitenkaan ole tapahtunut, vaikka ongelman poistaminen, joka on kaupungin velvollisuutena, ei ole käytännössä mahdollista ilman katusuunnitelman ja tontin rakennussuunnitelman yhteen sovittamista. Asemakaava on tontin rakennussuunnitelman peruslähtökohta. Sen vuoksi lähtökohtana pitää myös olla, että kysymys uuden katusuunnitelman laatimisesta kytketään mukaan asemakaavan muutoksen valmistelutyöhön, jos katusuunnitelman ja tontin rakennussuunnitelman yhteensovittaminen sitä edellyttää. Tässä tapauksessa yhteensovittamisen tarpeesta ei ole epäilystäkään. Kadun ja tontin maapohjan suurista korkeuseroista johtuvien haittojen merkitystä ei ole otettu asemakaavan muutosta valmisteltaessa asianmukaisesti huomioon. Asemakaavan muutosta valmisteltaessa on näin ollen menetelty maankäyttö- ja rakennuslain 28 §:n 1 momentin 4 kohdan tai ainakin lain tarkoituksen vastaisesti.</p>
  <p>Asemakaavan muutoksen valmistelussa on lähdetty myös siitä, että kuolinpesän tontilla olevalla rakennuksella olisi kaupunkikuvallista merkitystä myös mereltä katsottuna. Tämä arvotus menettäisi kuitenkin merkityksensä tai kävisi ainakin kyseenalaiseksi, jos tontin täydennysrakentaminen suoritettaisiin kaupunkisuunnittelulautakunnan luontevimmaksi katsomalla tavalla eli rakentamalla kaksi kapearunkoista asuinrakennusta rannan puolelle. Rakentamisesta olisi seurauksena, mikäli uudisrakennusten pihojen istuttamista ei rajoiteta, että suunniteltu suojelukohde näkyisi merelle vain rajoitetusti, jos ollenkaan. Asemakaavan muutosehdotus perustuu tältäkin osin seurausvaikutusten virheelliseen arviointiin.</p>
  <p>Tontti 5 korttelissa 42024 (Lars Sonckin tie 1) ja tontti 9 korttelissa 42013 (Kulosaarentie 7) on jätetty pois asemakaavan muutoksen ja suojelumääräyksen piiristä, vaikka ne on kaupunkisuunnitteluviraston 10.9.2002 päivätyssä selvityksessä arvotettu rakennussuojelun kannalta kuolinpesän tonttia tärkeämmiksi suojelukohteiksi. Päätöstä ei ole millään tavoin perusteltu, vaikka niin olisi pitänyt tehdä erityisesti tasapuolisuusnäkökohdat huomioon ottaen. Kysymys on harkintavallan väärinkäytöstä asemakaavan muutoksen valmistelussa, asian esittelyssä ja päätöksenteossa. Päätöksellä on loukattu maanomistajien tasapuolisen ja yhdenvertaisen kohtelun periaatetta.</p>
  <p>Alueelle vuonna 1985 vahvistettu asemakaava nro 8630 ei ole maankäyttö- ja rakennuslain 51 ja 60 §:ssä tarkoitetulla tavalla vanhentunut. Kysymystä siitä, milloin asemakaava on merkittävältä osalta toteutumatta, on arvioitava, ei suinkaan tonttikohtaisesti, vaan tarkoituksenmukaisen kokonaisuuden muodostavan alueen puitteissa. Kuolinpesän tonttia koskeva nykyinen asemakaava ei voi olla laissa tarkoitetulla tavalla vanhentunut ja pääosin toteutumatta, koska nykyinen suhteellisen uusi asemakaava ei edellytä tontilla olevan rakennuksen suojelua. Rakennussuojelun periaatteet eivät ole kahden vuosikymmenen aikana muuttuneet.</p>
  <p>Suojelukohteeksi valittu rakennus ei ole huomattava yksittäinen maisemaelementti eikä maisemaa jäsentävä osatekijä. Rakennuksen kaupunkikuvallinen merkitys myös mereltä päin katsottuna häviäisi kokonaan tai ainakin vähenisi olennaisesti viimeistään täydennysrakentamisen toteuttamisvaiheessa. Asemakaavan muutosta on kuitenkin valmisteltu siinä virheellisessä käsityksessä, että rakennuksella tulisi olemaan kaupunkikuvallista merkitystä myös mereltä päin katsottuna. Rakennuksen suojeluarvo on näistä syistä vähintään kyseenalainen.</p>
  <p>Rakennuksella ei ole suojeluarvoa ja ehdotetun suojelumääräyksen vahvistaminen johtaisi kuolinpesän kannalta kohtuuttomaan lopputulokseen. Kysymys ei ole ainoastaan suojelumääräyksestä johtuvasta rakentamisrajoituksesta, vaan myös vanhan rakennuksen käytettävyyteen ja sen kunnossapitoon liittyvistä teknis-taloudellisista ongelmista. Suojelumääräys tulisi vaikuttamaan määräävästi myös ennen asemakaavan muutoksen vireille tuloa syntyneisiin yksityisoikeudellisiin olosuhteisiin. A:n viimeisenä tahtona oli, että tontti säilyy suvussa ja että hänen kolme poikaansa rakentavat kukin asuntonsa tälle tontille. Suojelumääräys tulisi kohtuuttomasti vaikeuttamaan A:n viimeisen tahdon toteutumista sekä kuolinpesän selvittämistä ja perinnönjakoa.</p>
  <p>Jos kuolinpesän omistamalla rakennuksella olisi suojeluarvoa, se olisi voitu todeta jo vuonna 1985 vahvistetun asemakaavan valmistelun yhteydessä. Olosuhteet ja rakennussuojelun periaatteet eivät ole sen jälkeen olennaisesti muuttuneet. Kuolinpesällä on ollut perusteltu oikeus luottaa siihen, että tontin käyttö- ja rakennussuunnitelmat voidaan perustaa nykyisen asemakaavan varaan, varsinkin kun vuonna 1985 vahvistetulla asemakaavan muutoksella tontin rakennusoikeutta vähennettiin korvauksetta. Valittajan lakiin perustuvaa luottamuksensuojaa on näin loukattu.</p>
  <p><em>Helsingin kaupunginhallitus</em> on lausunnossaan esittänyt, että valitus ja oikeudenkäyntikulujen korvaamista koskeva vaatimus hylätään. Selityksessä on lausuttu muun ohella, että kaavamuutos ja sen suojelumääräykset täyttävät lain asettamat vaatimukset ja päätöksenteossa on otettu huomioon maanomistajien yhdenvertainen kohtelu. Valituksessa ei ole myöskään esitetty sellaisia seikkoja, joiden vuoksi päätös olisi kuolinpesän tonttia koskevalta osalta kumottava tai sitä muutettava.</p>
  <p><em>A:n kuolinpesä</em> on antanut vastaselityksen.</p>
  <p>Helsingin hallinto-oikeuden päätös 15.12.2004</p>
  <p><em>Helsingin hallinto-oikeus</em> on valituksenalaisella päätöksellään hylännyt A:n kuolinpesän valituksen kaupunginvaltuuston päätöksestä ja oikeudenkäyntikulujen korvaamista koskevan vaatimuksen. Päätöksen perusteluina on lausuttu seuraavaa.</p>
  <p>
    <em>Sovellettavia säännöksiä</em>
  </p>
  <p>Maankäyttö- ja rakennuslain 9 §:n mukaan asemakaavan tulee perustua riittäviin tutkimuksiin ja selvityksiin. Kaavaa laadittaessa ja muutettaessa on tarpeellisessa määrin selvitettävä muun ohella suunnitelman toteuttamisen kulttuuriset vaikutukset.</p>
  <p>Maankäyttö- ja rakennuslain 54 §:n 2 momentin mukaan rakennettua ympäristöä tulee asemakaavaa laadittaessa ja muutettaessa vaalia eikä siihen liittyviä erityisiä arvoja saa hävittää. Pykälän 3 momentin mukaan asemakaavalla ei saa asettaa maanomistajalle tai muulle oikeuden haltijalle sellaista kohtuutonta rajoitusta tai aiheuttaa sellaista kohtuutonta haittaa, joka kaavalle asetettavia tavoitteita tai vaatimuksia syrjäyttämättä voidaan välttää.</p>
  <p>Maankäyttö- ja rakennuslain 57 §:n 2 momentin mukaan, jos jotakin aluetta tai rakennusta on maiseman, luonnonarvojen, rakennetun ympäristön, kulttuurihistoriallisten arvojen tai muiden erityisten ympäristöarvojen vuoksi suojeltava, asemakaavassa voidaan antaa sitä koskevia tarpeellisia määräyksiä (suojelumääräykset). Suojelumääräysten tulee olla maanomistajalle kohtuullisia.</p>
  <p>
    <em>Asemakaavan ajanmukaisuuden arviointi ja kaavamuutoksen tavoitteet</em>
  </p>
  <p>Maankäyttö- ja rakennuslain 51 § ja 60 § edellyttävät, että kunta pitää asemakaavaa ajan tasalla ja tarvittaessa ryhtyy toimenpiteisiin vanhentuneiden kaavojen uudistamiseksi. Tämän toteuttamiseksi kunta voi harkintansa mukaan päättää kaavan muuttamisesta.</p>
  <p>Alueella on voimassa vuonna 1985 vahvistettu asemakaava. Kaupunginhallituksen lausunnon mukaan vuosina 1985 ja 1986 vahvistettujen asemakaavojen pohjaksi laadittiin vuonna 1981 huvila-alueen inventointi, joka koski vanhempaa eli ennen vuotta 1940 syntynyttä rakennuskantaa. Rakennussuojelun periaatteet ja sen asema kaavoituksessa ovat lausunnon mukaan kahden vuosikymmenen aikana muuttuneet huomattavasti. Tällä hetkellä 1940-1960 -luvun rakennettu ympäristö ymmärretään selvästi osana kulttuurihistoriallista perintöä ja rakennussuojelullinen tarkastelu ulotetaan jo 1970-luvulle saakka. Uudenmaan ympäristökeskus on kaavamuutosehdotuksesta antamassaan lausunnossa todennut, että suojelun laajentaminen myös uudempaan rakennuskantaan on erittäin tärkeää.</p>
  <p>Kaavaselostuksen mukaan kaavamuutoksen tavoitteena on suojella Kulosaaren huvila-alueen arvokkaimmat 1940-, 1950- ja 1960-luvuilla rakennetut rakennukset.</p>
  <p>Kaupunginvaltuusto on toiminut sille kuuluvan harkintavallan puitteissa muuttaessaan alueella voimassa olevaa asemakaavaa edellä selostettujen tavoitteiden mukaisesti.</p>
  <p>
    <em>Rakennuksen suojeluarvo</em>
  </p>
  <p>Kulosaaren kaupunginosa kuuluu valtakunnallisesti merkittävien kulttuurihistoriallisten ympäristöjen luetteloon. Kaupunkisuunnitteluvirasto on vuonna 2002 inventoinut Kulosaaren huvila-alueen uudemman rakennuskannan eli 1940-, 1950- ja 1960-luvuilla rakennetut pientalot ja rivitalot. Inventointi on kaupunginhallituksen lausunnon mukaan tehty yhteistyössä kaupunginmuseon kanssa.</p>
  <p>Kaupunginmuseo, Uudenmaan ympäristökeskus, kiinteistölautakunta ja rakennusvalvontavirasto ovat antaneet kaavaehdotuksesta lausunnot.</p>
  <p>Valituksen kohteena olevan omakotitalon osoitteessa Vähäniityntie 13 ovat suunnitelleet arkkitehdit Irma ja Matti Aaltonen. Yksikerroksinen omakotitalo sijaitsee loivassa rinteessä kadun pintaa alempana. Julkisivuverhouksena on matala eläväpintainen punatiili. Rakennuksen yksityiskohdissa sekä harjakatossa on käytetty kuparipeltiä ja sen ikkunanpuitteet ja ulko-ovet ovat jalopuuta. Arkkitehtuuriltaan rauhallisen harmoninen rakennus edustaa laadukkaasti 1950-luvun omakotirakentamista ja samalla suunnittelijoidensa luonteenomaista tyyliä. Rakennuksen pohjoissivu on katutilassa näkyvä kaupunkikuvallinen elementti.</p>
  <p>Mainitussa inventoinnissa rakennukset on jaettu luokkiin a, b, c ja d. Inventoinnissa on arvioitu rakennusten arkkitehtoninen laatu ja kaupunkikuvallinen sekä rakennushistoriallinen merkitys. Luokitus kuvastaa tarkastellun ryhmän keskinäistä hierarkiaa.</p>
  <p>Arkkitehtonisen laadun arviointi on suoritettu pääasiassa rakennuksen ulkoisen hahmon perusteella. Myös rakennuksen sijoitus tontilla on vaikuttanut arvioon. Valituksen kohteena oleva rakennus kuuluu luokkaan a eli se edustaa erityisen korkealaatuista arkkitehtuuria.</p>
  <p>Kaupunkikuvallinen luokitus ilmentää rakennuksen merkitystä paikallisessa miljöössä. Inventoinnissa on arvioitu rakennuksen liittymistä katutilaan, viereisiin rakennuksiin ja laajempaan ympäröivään miljööseen. Arviointi on tehty suhteessa julkiseen katu- ja kaupunkitilaan, tässä yhteydessä ei ole tehty tarkempaa tarkastelua meren suunnasta. Kyseessä oleva rakennus kuuluu luokkaan b, johon kuuluvat rakennukset soveltuvat hyvin miljööseen ja tällä kohteella on arvioitu olevan merkitystä merelle päin. Kaupunginhallituksen lausunnon mukaan kaavan valmistelussa on otettu huomioon se, että tontin rakennusoikeuden toteutuessa näkymä meren suuntaan muuttuu. Tätä ei pidetty rakennuksen arvoa merkittävästi heikentävänä tekijänä, koska uudessa tilanteessakin rakennuksen muut erityiset arvot säilyvät ennallaan.</p>
  <p>Rakennushistoriallinen merkitys kuvastaa rakennuksen asemaa suhteessa arkkitehtuurin moderniin historiaan ja sen tyypillisyyttä syntyaikanaan. A:n kuolinpesän omistama rakennus kuuluu luokkaan b, johon on valittu rakennukset, jotka ovat aikakautensa tyypillisiä edustajia, jotka ovat myös hyvin säilyneitä tai rakennuksessa ilmenevä ajallinen kerroksisuus on arvioitu onnistuneeksi.</p>
  <p>Hallinto-oikeus katsoo, että asemakaavamuutos perustuu riittävään selvitykseen ja lausuntoihin, joiden perusteella on arvioitavissa ja todettavissa kysymyksessä olevan rakennuksen suojeluarvo, joka liittyy sen arkkitehtoniseen laatuun sekä kaupunkikuvalliseen ja rakennushistorialliseen merkitykseen. Rakennuksella on kulttuurihistoriallista merkitystä rakennetun ympäristön, rakennustaiteen ja erityisten ympäristöarvojen kannalta.</p>
  <p>
    <em>Tasapuolinen kohtelu</em>
  </p>
  <p>Kaavamuutosehdotus on sisältänyt alunperin myös valituksessa mainitut korttelin 42013 tontin 9 ja korttelin 42024 tontin 5. Kaupunginhallituksen lausunnon mukaan tehtyjen selvitysten perusteella kyseisillä tonteilla sijaitsevilla rakennuksilla on suojeluarvoja. Kaupunkisuunnittelulautakunta rajasi äänestyksen jälkeen mainitut tontit kaavamuutoksen ulkopuolelle. Kaupunginhallitus ja -valtuusto ovat lausunnon mukaan päätöksenteossaan ottaneet huomioon, että kyseiset tontit on poistettu kaavaehdotuksesta ja todenneet, että koska kaupunkisuunnittelulautakunnan päätös ei perustunut uuteen selvitykseen rakennusten kulttuurihistoriallisista arvoista, tulisi maanomistajien tasapuolisen kohtelun turvaamiseksi kyseisille tonteille laatia erikseen rakennusten suojeluarvot huomioon ottava kaavamuutos. Asiassa ei ollut perusteltua palauttaa koko huvila-alueen kaavaa uudelleen valmisteltavaksi. Uusi asemakaavallinen tarkastelu on kaupunginhallituksen lausunnon mukaan mahdollista tehdä vain edellä mainitut tontit sisältävänä.</p>
  <p>Valtuuston ei edellä todetun johdosta ole katsottava rikkoneen yhdenvertaisuusperiaatetta ja käyttäneen harkintavaltaansa väärin, vaikka valituksessa mainitut kaksi tonttia on tässä vaiheessa jätetty nyt kyseessä olevan kaava-alueen ulkopuolelle.</p>
  <p>
    <em>Suojelumääräyksen kohtuullisuus</em>
  </p>
  <p>Asemakaavan muutoksessa valituksen kohteena olevaan rakennukseen kohdistuu suojelumerkintä sr-2. Kaavamääräyksen mukaan rakennusta tai sen osaa ei saa purkaa eikä siinä saa tehdä sellaisia korjaus-, lisärakentamis- tai muutostöitä, jotka tärvelevät sen rakennustaiteellista, kaupunkikuvallista tai paikallishistoriallista arvoa. Muutos- ja korjaustyöt sekä lisärakentaminen ja tontin muu täydennysrakentaminen tulee toteuttaa rakennuksen tyyliin hyvin soveltuvalla tavalla.</p>
  <p>Kaavamuutoksessa valittajan tontin rakennusoikeus säilyy ennallaan ja tontin rakennusala on määritetty siten, että koko käyttämättä oleva rakennusoikeus on mahdollista toteuttaa. Suojelumerkintä ei estä rakennuksen kunnostamista eikä lisärakentamista, vaan edellyttää, että rakentaminen toteutetaan suojellun rakennuksen tyyliin soveltuvalla tavalla. Hallinto-oikeus katsoo, että suojelumääräykset eivät ole maanomistajalle kohtuuttomia.</p>
  <p>
    <em>Kadun ja tontin korkeusero</em>
  </p>
  <p>Maankäyttö- ja rakennuslain 85 §:n mukaan katu on suunniteltava ja rakennettava siten, että se sopeutuu asemakaavan mukaiseen ympäristöönsä ja täyttää toimivuuden, turvallisuuden ja viihtyisyyden vaatimukset. Maankäyttö- ja rakennusasetuksen 41 §:n mukaan katusuunnitelmassa tulee esittää katualueen käyttäminen eri tarkoituksiin sekä kadun sopeutuminen ympäristöön ja vaikutukset ympäristökuvaan, jos se alueen tai rakentamistoimenpiteen luonteen vuoksi on tarpeen. Katusuunnitelmasta tulee käydä ilmi muun muassa kadun liikennejärjestelyperiaatteet, kuivatus ja sadevesien johtaminen. Kadun sadevesiviemäröintiin liittyvät ongelmat ratkaistaan katusuunnitelmassa, eikä kaavoituksen yhteydessä.</p>
  <p>
    <em>Lopputulos</em>
  </p>
  <p>Helsingin kaupunginvaltuuston päätös ei ole syntynyt virheellisessä järjestyksessä, valtuusto ei ole ylittänyt toimivaltaansa eikä päätös muutoinkaan ole lainvastainen. Kaupunginvaltuuston päätöstä ei ole syytä valituksen johdosta kumota.</p>
  <p>
    <em>Oikeudenkäyntikulut</em>
  </p>
  <p>Koska valitus on hylätty, ei ole kohtuutonta, että A:n kuolinpesä joutuu pitämään oikeudenkäyntikulut vahinkonaan.</p>
  <p>Hallinto-oikeuden päätöksessä on sovellettuina oikeusohjeina mainittu perusteluissa mainittujen oikeusohjeiden lisäksi maankäyttö- ja rakennuslain 204 §, kuntalain 90 § ja hallintolainkäyttölain 74 §.</p>
  <p>Käsittely korkeimmassa hallinto-oikeudessa</p>
  <p><em>A:n kuolinpesä</em> on valituksessaan vaatinut, että Helsingin hallinto-oikeuden ja Helsingin kaupunginvaltuuston päätökset kumotaan ja Helsingin kaupunki velvoitetaan korvaamaan kuolinpesän oikeudenkäyntikulut Helsingin hallinto-oikeudessa ja korkeimmassa hallinto-oikeudessa. Vaatimusten perusteluina on uudistettu hallinto-oikeudelle esitettyä ja lausuttu muun ohella seuraavaa.</p>
  <p>Kaupunginvaltuuston päätös perustuu puutteelliseen selvitykseen, koska päätöksen perusteena oleviin asiakirjoihin ei sisälly sellaista selvitystä suojeluesityksen kohteeksi valittujen eikä sen piiristä poistettujen tonttien rakennusoikeustiedoista, joiden perusteella ulkopuolinen voisi tehdä johtopäätöksiä suojelumääräyksen vaikutuksista ja vaikutusten tasapuolisuudesta. Rakennusoikeustietojen vertaileva selvitys olisi ollut välttämätöntä rakennussuojelun edellytysten ja suojelumääräyksen vaikutusten selvittämiseksi sekä tontinomistajien tasapuolisen kohtelun varmistamiseksi. Yhdellä tontilla suojelumääräys voi olla paljon kohtuuttomampi rakentamisrajoitus kuin toisella, ja jollakin tontilla jopa erittäin kohtuuton.</p>
  <p>Kuolinpesän omistaman korttelissa 42031 sijaitsevan tontin 5 käyttämättä olevan rakennusoikeuden määrä 504,5 kerrosneliömetriä on aivan eri suuruusluokkaa kuin muilla suojelukohteiksi valituilla tonteilla, joiden rakennusoikeus on useimmissa tapauksissa jo kokonaisuudessaan tai ainakin pääosin käytetty. Suojelupäätös rasittaa huomattavasti enemmän kuolinpesän tonttia kuin muita suojelukohteiksi valittuja tontteja.</p>
  <p>Kuolinpesä viittaa korkeuserojen vaikutuksen osalta arkkitehti Kirsti Sivénin asiantuntijalausuntoihin. Ei ole itsestään selvää, että katusuunnitelma on kaupunginhallituksen tavoin ongelmitta laadittavissa. Kysymys on muun muassa siitä, onko kuolinpesän tontille tarpeen perustaa rasitteen luontoisia oikeuksia katualueelta kertyvien hulevesien viemäröimiseksi. Tämä mahdollisuus on otettava huomioon, koska vedet valuvat jatkossakin alas tontille päin, jollei muuta selvitetä. Tämän vuoksi kaavaehdotuksesta olisi pitänyt hankkia katualueen kunnossapidosta vastaavan rakennusviraston lausunto.</p>
  <p>Osoituksena tontinomistajien eriarvoisesta kohtelusta on erityisesti se, että korttelin 42024 tontti 5 (Lars Sonckin tie 1) ja korttelin 42013 tontti 9 (Kulosaarentie 7) on asemakaavan muutoksen valmistelussa, toisin kuin kuolinpesän omistama tontti, perusteluitta poistettu suojelumääräyksen piiristä. Kysymys on kaavamuutoksen valmistelussa tapahtuneesta virheestä, josta kaupunginvaltuusto on asemakaavan muutosta koskevan päätöksen tehdessään ollut tietoinen.</p>
  <p>Kuolinpesä oli jo asian valmisteluvaiheessa Helsingin kaupunginhallitukselle osoittamassaan kirjeessään kiinnittänyt virheeseen perusteltua huomiota ja pyytänyt asian palauttamista kaupunkisuunnittelulautakunnalle laillisesti valmisteltavaksi. Jatkovalmistelussa olisi pitänyt ottaa huomioon, että myös kuolinpesä, samalla tavalla kuin edellä mainittujen tonttien omistajat, oli vastustanut omistamansa rakennuksen suojelua, ja että lautakunta ei ollut mitenkään perustellut päätöksiään.</p>
  <p>Kuolinpesän käsityksen mukaan mainitut kaksi tonttia on poistettu suojelumääräyksen piiristä vain sen takia, että tonttien omistajat ovat voimakkaasti vastustaneet omistamiensa rakennusten suojeluesitystä. Vastustus on varmasti vaikuttanut lopputulokseen, koska tontteja tuskin olisi muutoin poistettu suojelumääräyksen piiristä, sikäli kuin suojeluesityksen lähtökohtana on tasapuolisesti ollut kaupunkisuunnitteluviraston 10.9.2002 päivätystä raportista ilmenevä arvotus. Toinen suojelumääräyksen piiristä poistetuista rakennuksista (Kulosaarentie 7) on rakennussuojelun näkökulmasta arvotettu merkitykseltään vähintään yhtä tärkeäksi ja toinen (Lars Sonckin tie 1) tärkeämmäksi kuin kuolinpesän rakennus.</p>
  <p>Johtopäätöksenä on, että kaupunginvaltuusto on tehnyt päätöksensä tietoisena kaavan valmistelussa tapahtuneesta virheestä ja siitä, että edellä mainittujen kahden tontin poistamiselle suojelumääräyksen piiristä ei ole ollut olemassa maankäyttö- ja rakennuslakiin perustuvia hyväksyttäviä syitä.</p>
  <p>Ihmettelyä ja hämmennystä on aiheuttanut se, että kaupunginhallitus on päätöksen tekemiseen johtaneessa esityksessään ilmoittanut, että sen tarkoituksena on uudelleen käynnistettävässä hallintomenettelyssä selvittää, onko kahden tontin suojelumääräysten poistamiselle olemassa maankäyttö- ja rakennuslakiin perustuvia hyväksyttäviä syitä, vai tulisiko tontit saattaa suojelukaavan piiriin. Eikö kaupunginhallituksen olisi pitänyt selvittää esityksensä lainmukaisuus ennen päätöksen tekemistä, eikä vasta sen jälkeen? Kysymys on harkintavallan väärinkäytöstä asemakaavan muutoksen valmistelussa, asian esittelyssä ja päätöksenteossa.</p>
  <p>Voimassa oleva vuonna 1985 vahvistettu asemakaava nro 8630 on suhteellisen uusi. Olosuhteet ja rakennussuojelun viralliset periaatteet eivät ole vuoden 1985 jälkeen olennaisesti muuttuneet. Asemakaavan muutoksen valmistelussa ei ole riittävästi selvitetty suojelukohteiden valintaperusteita. Jos Irma ja Matti Aaltosen luomalla arkkitehtuurilla katsotaan olevan itseisarvoa, niin miksi vain kuusi kohdetta kaupunkisuunnitteluviraston 10.9.2002 päivätyssä selvityksessä mainituista neljästätoista kohteesta on esitetty suojeltaviksi? Tämäkin on tontinomistajien tasapuoliseen ja yhdenvertaiseen kohteluun liittyvä kysymys. Suojelukohteiden valinta vaikuttaa satunnaiselta.</p>
  <p>Kuolinpesän tontilla oleva rakennus sijaitsee meren suuntaan viettävässä rinteessä, katutasoon nähden niin alhaalla, että rakennusta ei voida pitää huomattavana, yksittäisenä maisemaelementtinä eikä maisemaa jäsentävänä merkittävänä osatekijänä. Tätä käsitystä tukee myös kaupunkisuunnitteluviraston selvitys, jonka mukaan vain rakennuksen pohjoinen pääty on katutilassa näkyvä kaupunkikuvallinen elementti. Suojelukohteen valinta perustuu vain rakennuksen ulkopuoliseen tarkasteluun, jossa erityistä arvoa on nähty lähinnä vain rakennuksen ulkokuoren eräillä yksityiskohdilla. Tarkastelussa on jäänyt huomaamatta, että merenpuoleisten suurten ikkunoiden puitteet eivät enää ole edellä mainitussa selvityksessä mainittua jalopuuta, vaan eloksoitua alumiinia. Suojelupäätöstä on valmisteltu siinä virheellisessä käsityksessä, että rakennuksella olisi kaupunkikuvallista merkitystä myös mereltä päin katsottuna. Tämä pitää jossain määrin paikkansa vain sillä edellytyksellä, että tontilla vielä oleva rakennusoikeus jätetään käyttämättä.</p>
  <p>Rakennuksella ei ole sellaista suojeluarvoa, joka edellyttäisi sen suojelua asemakaavalla. Kysymyksessä ei ole valtakunnallisesti eikä Helsingin kaupunginkaan mittakaavassa tärkeä suojelukohde. Rakennus on tuskin kadulta havaittavissa. Asemakaavan muutosalueelle jäisi vielä muitakin Irma ja Matti Aaltosen suunnittelemia rakennuksia. Kuolinpesän rakennus tulee poistaa suojelumääräyksen piiristä vähintään yhtä hyvällä syyllä kuin rakennukset osoitteissa Lars Sonckin tie 1 ja Kulosaarentie 7.</p>
  <p>Suojelumääräyksen vahvistaminen johtaisi kuolinpesän kannalta kohtuuttomaan lopputulokseen. Kysymys on suojelumääräyksestä johtuvasta rakentamisrajoituksesta, vanhan rakennuksen käytettävyyteen ja sen kunnossapitoon liittyvistä teknis-taloudellisista ongelmista ja myös siitä, että suojelumääräys tulisi vaikuttamaan määräävästi ja kohtuuttomasti myös ennen asemakaavan muutoksen vireille tuloa syntyneisiin yksityisoikeudellisiin olosuhteisiin. Suojelumääräyksestä olisi seurauksena, että käyttämättä olevaa rakennusoikeutta vastaava lisärakentaminen olisi käytännössä mahdotonta ilman, että alkuperäisen rakennussuunnitelman mukainen toiminta-ajatus eli rakennuksen ja väljän piha-alueen sekä merinäkymän välinen toiminnallinen yhteys tuhoutuu kokonaan. Lisärakentaminen johtaisi välttämättä siihen, että vanha rakennus ja uudet rakennusmassat tulisivat häiritsemään toinen toisiaan. Näkyvyys asunnosta asuntoon olisi esteetön ja asuntokohtaiset pihat jäisivät kohtuuttoman pieniksi sekä ilman omaa suojaa ja rauhaa. Kulkuyhteyksien, pysäköinnin ja pelastusteiden järjestäminen olisi käytännössä mahdotonta. Rakennuksen ulkokuoren suojelu asettaa kohtuuttomia velvoitteita ja rajoituksia myös sisärakenteiden kunnossapidolle. Kaupunginvaltuuston päätös on maankäyttö- ja rakennuslain 54 §:n 3 momentin ja 57 §:n 2 momentin vastainen.</p>
  <p><em>Helsingin kaupunginhallitus</em> on selityksessään esittänyt, että valitus ja oikeudenkäyntikulujen korvaamista koskeva vaatimus hylätään. Selityksessä on lausuttu muun ohella seuraavaa.</p>
  <p>Kaavan muutosluonnos on alun perin sisältänyt myös kuolinpesän viittaamat kaksi tonttia, korttelin 42024 tontin 5 ja korttelin 42013 tontin 9. Asiassa tehdyn selvityksen mukaan tonttien rakennuksilla on sellaisia kulttuurihistoriallisia ynnä muita arvoja, että ne tulisi kaavassa suojella. Kaupunkisuunnittelulautakunta on esittelijän ehdotuksesta poiketen kuitenkin päättänyt rajata tontit kaavamuutoksen ulkopuolelle. Päätökselle ei ole esitetty perusteluja.</p>
  <p>Kaupunginhallitus ja -valtuusto ovat päätöksenteossaan ottaneet huomioon, että kysymyksessä olevat tontit on poistettu kaavaehdotuksesta ja todenneet, että koska lautakunnan päätös ei ole perustunut uuteen selvitykseen rakennusten arvoista, tulisi tasapuolisen kohtelun turvaamiseksi laatia tonteille rakennusten suojeluarvot huomioon ottava kaavamuutos. Kaupunginvaltuuston päätös on perustunut kaupunginhallituksen esitykseen siitä, että kyseisten tonttien rakennukset suojellaan, mikäli suojelulle on olemassa lain mukaiset edellytykset ja lakiin perustuvia hyväksyttäviä syitä rakennusten sulkemiselle suojelun ulkopuolelle ei ole.</p>
  <p>Kaupunginhallitus on 28.6.2004 kehottanut lautakuntaa käynnistämään kaavamuutoksen kyseisten tonttien osalta. Lautakunta on 9.9.2004 tehnyt hallitukselle esityksen rakennuskiellon jatkamisesta, jotta kaavamuutos voitaisiin käynnistää. Kaupunginhallitus on pidentänyt rakennuskieltoa 15.10.2005 saakka. Kaavamuutos tullaan kaupunkisuunnitteluviraston mukaan käsittelemään lautakunnassa kevään 2005 aikana.</p>
  <p>Asiassa ei ole ollut perusteltua palauttaa koko kaavaa uudelleen valmisteltavaksi, koska uusi tarkastelu on mahdollista tehdä vain kyseiset tontit sisältävänä. Kaavan hyväksyminen osissa on kaavoituskäytännössä yleistä. Tasapuolisen kohtelun toteutuminen huomioidaan tällöin koko kaavoitettavan alueen osalta. Lisäksi alueen rakennushankkeet olisivat koko kaavan palauttamisen johdosta viivästyneet.</p>
  <p>Kuolinpesän oikeudet eivät ole myöskään päätöksen vuoksi vaarantuneet. Kuolinpesän rakennuksen suojelulle on edelleen olemassa lain mukaiset edellytykset ja kuolinpesää on kohdeltu tasavertaisesti muiden suojeltujen kohteiden omistajien kanssa. Kaavan palauttamisella uudelleen valmisteltavaksi ei ole vaikutusta rakennuksen suojelun edellytyksiin.</p>
  <p>Kaupunginhallituksen lausunnosta 21.9.2004 lisäksi ilmenee, että kaavaa valmisteltaessa ei ole poistettu suojelukohteita kaavaluonnoksesta pelkän omistajien vastustuksen perusteella.</p>
  <p>Kaupunki ei ole rikkonut yhdenvertaisuusperiaatetta eikä käyttänyt harkintavaltaansa väärin.</p>
  <p>Kaava-alueella on vuonna 2002 suoritettu inventointi alueen 1940-, 1950- ja 1960-lukujen rakennuskannan arvojen selvittämiseksi. Suojeltavat rakennukset on arvostettu ja valittu niiden arkkitehtonisen laadun sekä kaupunkikuvallisen ja rakennushistoriallisen merkityksen perusteella. Myös rakennusten kunto on otettu kohteiden valinnassa huomioon.</p>
  <p>Yleiskaava 1992:ssa alue on merkitty kulttuurihistoriallisesti arvokkaaksi alueeksi. Muutokset alueella tulee tehdä niin, että alueen kulttuurihistoriallisia ynnä muita ominaispiirteitä ei turmella. Valtuuston vuonna 2003 hyväksymässä yleiskaavassa alue on merkitty kulttuurihistoriallisesti, rakennustaiteellisesti ja maisemakulttuurin kannalta merkittäväksi alueeksi. Aluetta kehitetään siten, että alueen arvot ja ominaisuudet säilyvät.</p>
  <p>Museoviraston julkaisun 16/1993 mukaan Kulosaaren kaupunginosa kuuluu valtakunnallisesti merkittävien kulttuurihistoriallisten ympäristöjen luetteloon.</p>
  <p>Kaavan valmistelussa on käytetty hyväksi monipuolista asiantuntemusta. Kaupunginmuseo on toiminut inventoinnissa ja kaavan valmistelussa yhteistyössä kaupunkisuunnitteluviraston kanssa. Kaavaehdotuksesta on lisäksi pyydetty kaupunginmuseon, Uudenmaan ympäristökeskuksen, kiinteistölautakunnan ja rakennusvalvontaviraston lausunnot.</p>
  <p>Kaavan vaikutuksia on selvitetty erittäin perusteellisesti. Kaikkien suojelukohteiden tonttitiedot mukaan lukien rakennusoikeustiedot on selvitetty. Jäljellä olevan rakennusoikeuden sijoitusmahdollisuuksia on tarvittaessa tutkittu tonttikohtaisesti. Tietoina on käytetty rekisteritietoja, rakennuslupakuvia, katselmuksia sekä tontinomistajilta saatuja lisätietoja. Tiedot on koottu asianmukaisesti kansioihin, mutta niistä ei ole katsottu tarpeelliseksi koota erillistä kirjallista vertailevaa selvitystä.</p>
  <p>Kaavamuutos perustuu maankäyttö- ja rakennuslaissa edellytettyihin riittäviin selvityksiin ja lausuntoihin, joiden perusteella on arvioitavissa ja todettavissa rakennusten suojeluarvo. Lisäksi selvitysten perusteella on voitu riittävästi arvioida suojelumääräysten vaikutus ja tasapuolisuus.</p>
  <p>Rakennussuojelun periaatteet ja niiden asema kaavoituksessa ovat vuosikymmenien aikana muuttuneet. Alueelle vuosina 1985 ja 1986 vahvistettujen asemakaavojen pohjaksi on laadittu vuonna 1981 inventointi, joka on koskenut ennen vuotta 1940 syntynyttä rakennuskantaa. Tällä hetkellä 1940-1960 -luvun rakennettua ympäristöä pidetään osana kulttuurihistoriallista perintöä ja rakennussuojelullinen tarkastelu ulotetaan jo 1970-luvulle saakka. Myös Uudenmaan ympäristökeskus on asiassa antamassaan lausunnossa pitänyt suojelun laajentamista myös uudempaan rakennuskantaan erittäin tärkeänä. Kaavan muuttaminen on siten perusteiltaan lain mukainen.</p>
  <p>Rakennusten suojelu täyttää myös laissa säädetyt suojelun edellytykset. Suojelukohteiden arvostus ja valinta on perustunut huolelliseen rakennetun ympäristön arvojen inventointiin.</p>
  <p>Irma ja Matti Aaltonen ovat suunnitelleet alueelle suuren määrän 1950-luvulla valmistuneita omakotitaloja. Rakennusten suunnittelijoina on ollut myös lukuisia muita maineikkaita arkkitehteja. Suojelukohteiden valintaa ei ole kuitenkaan suoritettu sillä perusteella, että arkkitehtien koko tuotanto saadaan sisällytetyksi suojeltavien kohteiden joukkoon, vaan kaikkia rakennuksia on tarkasteltu tasavertaisesti edellä todetuin kriteerein.</p>
  <p>Kuolinpesän rakennus on inventoinnissa katsottu sijoittuvaksi luokkaan a erityisen korkealaatuista arkkitehtuuria edustavana kohteena. Rakennus ilmentää laadukkaasti 1950-luvun omakotitaloarkkitehtuuria ja suunnittelijoidensa Aaltosten luonteenomaista tyyliä. Se on huolellisesti yksityiskohtiaan myöten suunniteltu ja siinä on käytetty aikakaudelle tyypillisiä korkeatasoisia materiaaleja. Rakennushistoriallisesti ja kaupunkikuvallisesti rakennus sijoittuu luokkaan b. Se soveltuu hyvin alueen miljööseen ja on myös hyvin säilynyt alkuperäisessä asussaan. Rakennuksen pohjoinen pääty on kaupunkikuvassa näkyvä elementti.</p>
  <p>Inventoinnin yhteydessä ei ole tehty rakennusten tarkempaa tarkastelua meren suunnasta. Kuolinpesän rakennuksen on kuitenkin arvioitu myös näkyvän meren suuntaan. Kaavan valmistelussa on otettu huomioon, että rakennusoikeuden toteutuessa näkymä meren suuntaan muuttuu, mutta tätä ei ole pidetty rakennuksen arvoa merkittävästi heikentävänä tekijänä, koska rakennuksen muut erityiset arvot säilyvät ennallaan.</p>
  <p>Kaupunginmuseo on puoltanut rakennuksen suojelua.</p>
  <p>Rakennuksella on kulttuurihistoriallista merkitystä rakennetun ympäristön, rakennustaiteen ja erityisten ympäristöarvojen kannalta. Rakennuksen suojelu täyttää näin ollen laissa säädetyt edellytykset.</p>
  <p>Kaavamuutoksessa kuolinpesän tontin rakennusoikeus säilyy ennallaan ja tontin rakennusala on määritelty siten, että koko käyttämättä oleva rakennusoikeus on mahdollista toteuttaa. Suojelumerkintä ei estä rakennuksen kunnostamista eikä lisärakentamista, vaan edellyttää, että rakentaminen toteutetaan rakennuksen tyyliin soveltuvalla tavalla. Suojelumääräyksen vaikutuksia on arvioitu erityisen yksityiskohtaisesti muun muassa tutkimalla lisärakentamisen sijoittamista tontille. Tontille on mahdollista rakentaa kuolinpesän toivomat kolme asuntoa. Kaava ei vaikeuta kuolinpesän jakoa. Suojelumääräykset ovat maankäyttö- ja rakennuslain 57 §:n 2 momentissa tarkoitetulla tavalla maanomistajalle kohtuullisia.</p>
  <p>Kadun sadevesiviemäröintiin liittyvät ongelmat ratkaistaan katusuunnitelmassa, ei kaavoituksen yhteydessä. Katusuunnitelma on kaavan puitteissa ongelmitta laadittavissa siten, että haitta poistuu. Tästä syystä lausunnon pyytäminen rakennusvirastolta ei ole ollut tarpeen.</p>
  <p><em>A:n kuolinpesä</em> on antanut vastaselityksen.</p>
  <p>Korkeimman hallinto-oikeuden ratkaisu</p>
  <p>Korkein hallinto-oikeus on tutkinut asian.</p>
  <p>Pääasiaratkaisu</p>
  <p>Valitus hylätään. Helsingin hallinto-oikeuden päätöksen lopputulosta ei muuteta.</p>
  <p>
    <em>Perustelut</em>
  </p>
  <p>Asemakaavan muuttamisen tavoitteena on suojella Kulosaaren huvila-alueen arkkitehtuuriltaan ja kaupunkikuvaltaan sekä historiallisesti arvokkaimmat 1940-, 1950- ja 1960-luvuilla rakennetut rakennukset, joiden arvot on todettu vuonna 2002 tehdyssä inventointiraportissa ja joiden suojelutarve arvojen perusteella on todettu asemakaavaosaston ja kaupunginmuseon yhteisissä neuvotteluissa.</p>
  <p>Asemakaavan muutoksella A:n kuolinpesän omistama korttelin 42031 tontilla 5 sijaitseva rakennus on osoitettu suojeltavaksi rakennukseksi kaavamerkinnällä sr-2. Kaavamuutoksella on osoitettu suojeltavaksi 21 muutakin rakennusta, muiden ohella kuolinpesän omistaman tontin naapuritontilla 4 sijaitseva rakennus, jonka suojeluarvot Kulosaaren huvila-alueen uudemman rakennuskannan arvoja koskevan selvityksen mukaan vastaavat kuolinpesän omistaman rakennuksen suojeluarvoja.</p>
  <p>Kaavamuutosehdotus on alunperin sisältänyt myös valituksessa mainitut 42. kaupunginosan korttelin 42013 tontin 9 ja korttelin 42024 tontin 5. Helsingin kaupunginhallituksen korkeimmalle hallinto-oikeudelle antamasta selityksestä ilmenee, että näiden kahden tontin osalta käynnistetään erikseen valmisteltava rakennusten suojeluarvot huomioon ottava asemakaavan muutos.</p>
  <p>Päättäessään kuolinpesän omistaman rakennuksen ja useiden muiden rakennusten suojelusta kaupunginvaltuuston ei ole katsottava rikkoneen yhdenvertaisuusperiaatetta eikä käyttäneen harkintavaltaansa väärin, vaikka korttelin 42013 tontti 9 ja korttelin 42024 tontti 5 oli tuossa vaiheessa jätetty kaavamuutosalueen ulkopuolelle.</p>
  <p>Edellä selostetuin perustein ja kun lisäksi otetaan huomioon muutoksenhaun kohteena olevan Helsingin hallinto-oikeuden antaman päätöksen perustelut asemakaavan ajanmukaisuuden arvioinnin ja kaavamuutoksen tavoitteiden, kuolinpesän omistaman rakennuksen suojeluarvon, suojelumääräyksen kohtuullisuuden sekä kadun ja tontin korkeuseron osalta samoin kuin hallinto-oikeuden päätöksessä mainitut oikeusohjeet sekä korkeimmassa hallinto-oikeudessa esitetyt vaatimukset ja asiassa saatu selvitys, hallinto-oikeuden päätöksen lopputuloksen muuttamiseen ei ole perusteita.</p>
  <p>Oikeudenkäyntikulujen korvaaminen</p>
  <p>Kun otetaan huomioon Helsingin hallinto-oikeuden antaman päätöksen perustelut ja päätöksessä mainittu oikeusohje oikeudenkäyntikulujen korvaamista koskevalta osalta sekä korkeimmassa hallinto-oikeudessa esitetyt vaatimukset ja asiassa saatu selvitys, hallinto-oikeuden päätöksen muuttamiseen oikeudenkäyntikulujen korvaamista koskevalta osalta ei ole perusteita.</p>
  <p>Asian näin päättyessä ja kun otetaan huomioon hallintolainkäyttölain 74 §, A:n kuolinpesälle ei määrätä maksettavaksi korvausta oikeudenkäyntikuluista korkeimmassa hallinto-oikeudessa.</p>
  <p>Asian ovat ratkaisseet hallintoneuvokset Ilmari Ojanen, Lauri Tarasti, Pekka Vihervuori, Marjatta Kaján, Kari Kuusiniemi, Ilkka Pere, Anne E. Niemi ja Tuula Pynnä. Asian esittelijä Mikko Rautamaa.</p>
  <p>Eri mieltä olleen hallintoneuvos Kari Kuusiniemen äänestyslausunto, johon hallintoneuvos Pekka Vihervuori yhtyi:</p>
  <p>"Kumoan Helsingin hallinto-oikeuden ja Helsingin kaupunginvaltuuston päätökset siltä osin kuin asemakaavan muutos koskee Helsingin 42. kaupunginosan korttelin 42031 tonttia 5. Oikeudenkäyntikulujen korvaamista koskevan vaatimuksen osalta olen pääasiaratkaisua koskevan äänestyksen lopputuloksen huomioon ottaen samaa mieltä kuin enemmistö.</p>
  <p>
    <em>Perustelut päätösten kumoamisen osalta</em>
  </p>
  <p>Vaatimus</p>
  <p>Valituksessa on vaadittu hallinto-oikeuden ja kaupunginvaltuuston päätösten kumoamista muun ohella sillä perusteella, että muutoksenhakijaa korttelin 42031 tontin 5 omistajana on kohdeltu eriarvoisesti verrattuna korttelin 42013 tontin 9 ja korttelin 42024 tontin 5 omistajiin nähden.</p>
  <p>Asemakaavamuutoksen tausta ja käsittely</p>
  <p>Kyseinen asemakaavan muutos on asiakirjoista saatavan selvityksen mukaan perustunut siihen, että asemakaavaosasto on kevään 2002 aikana inventoinut Kulosaaren huvila-alueen 1940-, 1950- ja 1960-luvuilla rakennetut rakennukset ja selvittänyt niiden rakennussuojelutarvetta. Mainitussa selvityksessä alueen rakennuskanta oli inventointiin pohjautuen arvotettu ja jaettu luokkiin a-d arkkitehtonisen laadun sekä kaupunkikuvallisen ja rakennushistoriallisen merkityksen perusteella. Arkkitehtoninen luokka a edustaa erityisen korkealuokkaista arkkitehtuuria, luokka b edustaa hyvää suunnittelua ja c tavanomaista laatua. Kaupunkikuvallisessa luokituksessa luokkaan a kuuluva rakennus on huomattavan positiivinen kaupunkikuvallinen elementti, luokkaan b kuuluva rakennus soveltuu hyvin miljööseen. Luokassa c ovat kaupunkikuvalliselta merkitykseltään vähäiset rakennukset ja luokassa d rakennukset, joiden vaikutus miljööseen on negatiivissävyinen. Rakennushistoriallisessa arvioinnissa on luokkaan a arvioitu kuuluvaksi rakennus, joka edustaa erinomaisella tavalla aikakauttansa ja on myös hyvin säilynyt alkuperäisessä asussaan. Luokkaan b kuuluva rakennus on aikakautensa tyypillinen edustaja. Se on myös hyvin säilynyt tai rakennuksessa ilmenevä ajallinen kerroksisuus on arvioitu onnistuneeksi. Luokkaan c kuuluvalla rakennuksella ei ole erityistä rakennushistoriallista merkitystä. Luokassa d ovat rakennukset, joiden rakennushistoriallista arvoa myöhemmät muutokset ovat heikentäneet.</p>
  <p>Mainitun selvityksen mukaan valittajan omistamalla tontilla sijaitsee Irma ja Matti Aaltosen suunnittelema, vuonna 1957 rakennettu yksikerroksinen omakotitalo, joka arkkitehtoniselta laadultaan sijoittuu luokkaan a, kaupunkikuvalliselta merkitykseltään luokkaan b ja rakennushistorialliselta merkitykseltään luokkaan b. Korttelin 42013 tontilla 9 sijaitsee Irma ja Matti Aaltosen suunnittelema, vuonna 1956 rakennettu matala punatiilinen rakennus, joka arkkitehtoniselta laadultaan sijoittuu luokkaan a, kaupunkikuvalliselta merkitykseltään luokkaan b ja rakennushistorialliselta merkitykseltään luokkaan a. Korttelin 42024 tontilla 5 sijaitsee Irma ja Matti Aaltosen suunnittelema, vuonna 1960 rakennettu varsin laadukasta omakotitaloarkkitehtuuria edustava rakennus, joka arkkitehtoniselta laadultaan sijoittuu luokkaan a, kaupunkikuvalliselta merkitykseltään luokkaan a ja rakennushistorialliselta merkitykseltään luokkaan a.</p>
  <p>Selvitysten ja kaupunginmuseon kanssa käytyjen neuvottelujen perusteella alueelta oli asemakaavan muutosehdotusta laadittaessa valittu 23 kohdetta suojeltaviksi asemakaavalla. Ehdotusta käsitellyt kaupunkisuunnittelulautakunta oli kokouksessaan 12.12.2002 päättänyt poistaa suojeltavien kohteiden joukosta korttelin 42013 tontilla 9 ja korttelin 42024 tontilla 5 sijaitsevat rakennukset. Lautakunta ei ole esittänyt perusteluja ratkaisulleen.</p>
  <p>Kaupunginhallitus on korkeimmalle hallinto-oikeudelle valituksen johdosta 3.3.2005 antamassaan selityksessä lausunut muun ohella seuraavan.</p>
  <p>"Kaavan muutosluonnos on alun perin sisältänyt myös valittajan mainitsemat kaksi tonttia. Asiassa tehdyn selvityksen mukaan tonttien rakennuksilla on sellaisia kulttuurihistoriallisia ynnä muita arvoja, että ne tulisi kaavassa suojella. Kaupunkisuunnittelulautakunta on esittelijän ehdotuksesta poiketen kuitenkin päättänyt rajata tontit kaavamuutoksen ulkopuolelle. Päätökselle ei ole esitetty perusteluja.</p>
  <p>Kaupunginhallitus ja -valtuusto ovat päätöksenteossaan ottaneet huomioon, että kysymyksessä olevat tontit on poistettu kaavaehdotuksesta ja todenneet, että koska lautakunnan päätös ei ole perustunut uuteen selvitykseen rakennusten arvoista, tulisi tasapuolisen kohtelun turvaamiseksi laatia tonteille rakennusten suojeluarvot huomioon ottava kaavamuutos.</p>
  <p>Valtuuston päätös on perustunut hallituksen esitykseen siitä, että kyseisten tonttien rakennukset suojellaan, mikäli suojelulle on olemassa lain mukaiset edellytykset ja lakiin perustuvia hyväksyttäviä syitä rakennusten sulkemiselle suojelun ulkopuolelle ei ole.</p>
  <p>Hallitus on 28.6.2004 kehottanut lautakuntaa käynnistämään kaavamuutoksen kyseisten tonttien osalta. Lautakunta on 9.9.2004 tehnyt hallitukselle esityksen rakennuskiellon jatkamisesta, jotta kaavamuutos voitaisiin käynnistää. Hallitus on pidentänyt rakennuskieltoa 15.10.2005 saakka. Kaavamuutos tullaan kaupunkisuunnitteluviraston mukaan käsittelemään lautakunnassa kevään 2005 aikana."</p>
  <p>Kaupunginhallitus on selityksessään katsonut, ettei koko kaavaa ole syytä palauttaa uudelleen valmisteltavaksi, koska uusi tarkastelu on mahdollista tehdä vain kyseiset tontit sisältävänä. Kaavan hyväksyminen osissa on kaavoituskäytännössä yleistä.</p>
  <p>Oikeudellinen arviointi</p>
  <p>Suomen perustuslain 6 §:stä ilmenevää yhdenvertaisuusperiaatetta on sovellettava myös maankäyttö- ja rakennuslain mukaisessa kaavoituksessa. Periaate, jonka toteutumistapa viime kädessä riippuu kulloinkin kysymyksessä olevasta kaavamuodosta, edellyttää muun ohella, ettei alueiden omistajia kaavassa aseteta toisistaan poikkeavaan asemaan, ellei siihen kaavan sisältöä koskevat säännökset huomioon ottaen ole maankäytöllisiä perusteita. Periaate koskee myös kaavoitusmenettelyä.</p>
  <p>Kunnanvaltuustolla on lähtökohtaisesti maankäyttö- ja rakennuslain 51 ja 52 §, 60 §:n 1 momentti sekä 204 § huomioon ottaen valta kaavan sisältövaatimuksia ohjaavien säännösten rajoissa päättää, milloin ja miten suuren alueen osalta sekä minkä sisältöiseksi asemakaavaa muutetaan.</p>
  <p>Nyt kysymyksessä olevassa tapauksessa kaavan muuttamisen tavoitteena on kaavaselostuksen mukaan suojella Kulosaaren huvila-alueen arkkitehtuuriltaan ja kaupunkikuvaltaan sekä historiallisesti arvokkaimmat 1940-, 1950- ja 1960-luvuilla rakennetut rakennukset, joiden arvot on todettu vuonna 2002 tehdyssä arviointiraportissa ja joiden suojelutarve arvojen perusteella on todettu asemakaavaosaston ja kaupunginmuseon yhteisissä neuvotteluissa. Arviointiraportin perusteella kaksi alkuperäisestä ehdotuksesta poistettua, valituksessa mainittua rakennusta ovat sovellettujen kriteerien valossa vähintään yhtä arvokkaita tai arvokkaampia kuin samojen suunnittelijoiden suunnittelema, valittajan tontilla oleva rakennus. Kaupunkisuunnittelulautakunta on kuitenkin valmistelun kestäessä perusteluitta poistanut mainitut kaksi tonttia suojelukohteiden joukosta. Kaupunginhallitus, jonka tehtävänä on kuntalain 53 §:n 1 momentin mukaisesti ollut valmistella kaava-asia kaupunginvaltuuston päätöksentekoa varten, ei ole lisännyt mainittuja tontteja kaavamuutosehdotukseen eikä myöskään ole palauttanut asiaa kaupunkisuunnittelulautakunnalle uudelleen käsiteltäväksi. Kaupunginhallitus on kuitenkin edellä selostetussa selityksessään korkeimmalle hallinto-oikeudelle myöntänyt, ettei mainittujen tonttien poistamiselle ole esitetty perusteluita ja edellyttänyt suojelutarpeen ratkaisemista niiden osalta erillisessä kaavamuutosmenettelyssä tontinomistajien yhdenvertaisen kohtelun turvaamiseksi. Tämän menettelyn lopputuloksesta ei kuitenkaan ole varmuutta.</p>
  <p>Kun otetaan huomioon se, että kaavamuutos on perustunut edellä selostettuun, koko alueella yhtenäisin kriteerein tehtyyn rakennusinventointiin, ja edellä esitetty selvitys kaupunginvaltuuston tekemän kaavaratkaisun perusteista, katson, että A:n kuolinpesä on asian käsittelyssä asetettu menettelyllisesti eriarvoiseen asemaan korttelin 42013 tontin 9 ja korttelin 42024 tontin 5 omistajiin nähden ilman hyväksyttäviä perusteluita. Tämän vuoksi hallinto-oikeuden ja kaupunginvaltuuston päätökset on kumottava valituksenalaiselta osalta."</p>
  <finlex:content id="r200600226.kho">
    <div>
</div>
  </finlex:content>
</finlex:document>
