<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200600638</dcterms:identifier>
  <finlex:ecliIdentifier>ECLI:FI:KHO:2006:12</finlex:ecliIdentifier>
  <dcterms:title>22.3.2006/638 KHO:2006:12</dcterms:title>
  <dcterms:description>
    <p>
      <span>Maankäyttö ja rakentaminen</span>
      <span>Valitusoikeus</span>
      <span>Yleiskaava</span>
      <span>Osittainen kumoaminen</span>
      <span>Purku</span>
      <span>Menettelyvirhe</span>
      <span>Selvittämisvelvollisuus</span>
      <span>Tasapuolisuus</span>
      <span>Maanomistajan kuuleminen</span>
      <span>Oikeudenmukainen käsittely</span>
    </p>
  </dcterms:description>
  <finlex:registerNumber>2777/1/05</finlex:registerNumber>
  <dcterms:issued>2006-03-22</dcterms:issued>
  <finlex:fileCopyNumber>638</finlex:fileCopyNumber>
  <dcterms:abstract>
    <p>Kaupunginvaltuuston päätöksellä hyväksytyssä yleiskaavassa A:n ja B:n omistamalle C:n tilalle oli osoitettu asuinpientalojen alue (AP). Hallinto-oikeus oli eräiden maanomistajien valituksesta kumonnut kaupunginvaltuuston päätöksen mainitun AP-alueen osalta. Korkein hallinto-oikeus jätti maankäyttö- ja rakennuslain 191 §:n 3 momentin nojalla A:n ja B:n valituksen hallinto-oikeuden päätöksestä tutkimatta. Äänestys 6-2.</p>
    <p>Korkein hallinto-oikeus tutki A:n ja B:n kirjelmän purkuhakemuksena. Korkein hallinto-oikeus totesi, että hallinto-oikeuden päätöksellä oli olennaisesti muutettu mahdollisuuksia käyttää C:n tilan aluetta rakentamiseen. Ratkaisulla oli siten erityistä merkitystä tilan omistajille, joilla maankäyttö- ja rakennuslain 191 §:n 3 momentti huomioon ottaen ei ollut oikeutta valittaa päätöksestä. Tähän nähden ja kun myös otettiin huomioon ne vaatimukset ja valitusperusteet, joiden vuoksi kaupunginvaltuuston päätös oli kumottu kysymyksessä olevan AP-alueen osalta, sekä vaatimukset asian selvittämisestä sekä tasapuolisesta ja oikeudenmukaisesta käsittelystä, hallinto-oikeuden ei olisi tässä tilanteessa tullut kumota kysymyksessä olevaa yksittäistä ja kaava-alueen kokonaispinta-ala huomioon ottaen verrattain suppeaa AP-aluetta varaamatta mainitun alueen omistajille, kun myös otettiin huomioon kuulemisperiaate, tilaisuutta tulla kuulluksi. Asiassa oli tästä syystä tapahtunut hallintolainkäyttölain 63 §:n 1 momentin 1 kohdassa tarkoitettu menettelyvirhe. Tämän vuoksi korkein hallinto-oikeus purki hallinto-oikeuden päätöksen siltä osin kuin hallinto-oikeus oli kumonnut kaupunginvaltuuston päätöksen C:n tilalle osoitetun AP-alueen osalta ja palautti asian tältä osin hallinto-oikeudelle uudelleen käsiteltäväksi.</p>
    <p>Maankäyttö- ja rakennuslaki 191 § 3 mom.<br/>Hallintolainkäyttölaki 33 §, 34 § 1 mom ja 63 § 1 mom. 1 kohta</p>
    <p>Ks. KHO:2003:102 ja KHO 22.3.2006 T 639.</p>
    <p>
      <viite tyyppi="www" kohde="http://www.kho.fi/paatokset/35349.htm">Kort referat på svenska</viite>
    </p>
  </dcterms:abstract>
  <p>1. Kaupunginvaltuuston päätökset osayleiskaavan hyväksymisestä</p>
  <p>Harjavallan kaupunginvaltuusto on 14.6.2004 (44 §) hyväksynyt Harjavallan keskustaajaman osayleiskaavan 2020.</p>
  <p>Kaava-alueen kokonaispinta-ala on 1 967 hehtaaria. Kaava-alueen pääosa muodostuu Kokemäenjoen ja valtatien 2 välisestä alueesta, Sievarin teollisuusalueesta sekä Kokemäenjoen vesialueesta. Kaava-alueeseen sisältyy myös Kokemäenjoen pohjoispuolella sijaitsevaa aluetta.</p>
  <p>Lounais-Suomen ympäristökeskus on 13.7.2004 tehnyt edellä mainitusta kaupunginvaltuuston kaavan hyväksymistä koskevasta päätöksestä maankäyttö- ja rakennuslain 195 §:n mukaisen oikaisukehotuksen. Oikaisukehotuksessaan ympäristökeskus on vaatinut, että Kangasniemen ja Hällin tilojen päärakennukset merkitään rakennussuojelukohteiksi, kaavaan lisätään maaperän laadun huomioon ottamista koskeva suunnittelumääräys sekä tarkennetaan yleisten teiden alueiden määritystä.</p>
  <p>Harjavallan kaupunginvaltuusto on 25.10.2004 (57 §) tehnyt kaavan hyväksymistä koskevan uuden päätöksen oikaisukehotuksen johdosta. Kaupunginvaltuusto on pysyttänyt päätöksen oikaisukehotuksesta huolimatta entisellään.</p>
  <p>2. Asian käsittely Turun hallinto-oikeudessa</p>
  <p>2.1. Valitukset hallinto-oikeudessa</p>
  <p>Satakunnan Museo, Tiehallinto, M asiakumppaneineen, V, T, J asiakumppaneineen sekä N ovat valittaneet kaupunginvaltuuston 14.6.2004 (44 §) tekemästä päätöksestä Turun hallinto-oikeudelle. Valitukset ovat maankäyttö- ja rakennuslain 196 § huomioon ottaen sittemmin kohdistuneet kaupunginvaltuuston 25.10.2004 (57 §) tekemään uuteen kaavan hyväksymispäätökseen.</p>
  <p>1. Satakunnan Museo on valituksestaan tarkemmin ilmenevillä perusteilla vaatinut, että kaupunginvaltuuston päätös kumotaan Kangasniemen tilaa koskevan AM-alueen ja Hällin tilaa koskevan AR-alueen osalta.</p>
  <p>2. Tiehallinnon Turun tiepiiri on valituksestaan tarkemmin ilmenevillä perusteilla vaatinut, että kaupunginvaltuuston päätös kumotaan siltä osin kuin se koskee yleisen tien alueiden (LT) merkitsemistä Satakunnantien länsi- ja itäpäähän.</p>
  <p>3. M ja hänen asiakumppaninsa ovat valituksestaan tarkemmin ilmenevillä perusteilla vaatineet, että kaupunginvaltuuston päätös kumotaan siltä osin kuin se koskee kevyen liikenteen reitin merkitsemistä Harjavallan kylässä sijaitsevan Majakulman tilan RN:o 7:25 alueelle.</p>
  <p>4. V on valituksestaan tarkemmin ilmenevillä perusteilla vaatinut, että kaupunginvaltuuston päätös kumotaan siltä osin kuin se koskee Sammalsuon puistoon eli Valtalan koivikkoon osoitettua hautausmaata (EH).</p>
  <p>5. T on valituksestaan tarkemmin ilmenevillä perusteilla vaatinut, että kaupunginvaltuuston päätös kumotaan Torttilan kylässä sijaitsevan Peltotolvin tilan RN:o 2:210 osalta ja palautetaan uudelleen käsiteltäväksi. T, joka on Peltotolvin tilan osaomistaja, on vaatimuksensa tueksi esittänyt muun ohella seuraavaa:</p>
  <p>Yleiskaava estää Peltotolvin tilan käyttämisen omarantaiseen rakentamiseen, mikä loukkaa yhdenvertaisuutta ja on muutenkin kohtuutonta. Harjavallan kaupunki on viime vuosina lisännyt rantarakentamista Kokemäenjoen vastarannalla. Asiassa on otettava huomioon Peltotolvin tilaan kuuluvan yli kilometrin pituisen rantaviivan lisäksi myös vesialue.</p>
  <p>6. J ja hänen asiakumppaninsa ovat valituksessaan vaatineet, että kaupunginvaltuuston päätös kumotaan ja palautetaan uudelleen käsiteltäväksi Torttilan kylässä sijaitsevan Peltotolvin tilan RN:o 2:210 osalta tai toissijaisesti mainitun tilan ja sen ohella sellaisten Kokemäenjoen eteläpuolisten rantakiinteistöjen osalta, jotka sijaitsevat Peltotolvin ja Tammi-nimisen kiinteistön välissä. Peltotolvin tilalle on osoitettava yleiskaavassa rakennusoikeutta vähintään yhtä paljon kuin alueella voimassa olevassa asemakaavassa. Rakennusoikeuden lisäämisen on tapahduttava rakennusalaa lisäämällä. J ja hänen asiakumppaninsa ovat Peltotolvin tilan osaomistajia.</p>
  <p>J:n ja hänen asiakumppaniensa valituksessa on myös vaadittu, että kaupunginvaltuuston päätös kumotaan Pajakadun varteen osoitetun teollisuus- ja varastorakennusten sekä jätteenkäsittelyn alueen (TEJ) ja siihen liittyvän suojaviheralueen (EV) osalta sekä Torttilan kylässä sijaitsevan Tolvin tilan RN:o 2:211 talouskeskuksen rakennuksia koskevien suojelumerkintöjen (SR3,/s) osalta. Viimeksi mainitun vaatimuksen osalta valituksessa on vielä toissijaisesti vaadittu, että kaupunginvaltuuston päätös kumotaan ja palautetaan uudelleen käsiteltäväksi Tolvin tilan talouskeskuksen rakennusten osalta ja sellaisten kaava-alueella olevien yksityisten omistamien rakennusten osalta, jotka on suojeltu seutukaavassa, mutta ei nyt kysymyksessä olevassa osayleiskaavassa.</p>
  <p>Mikäli kaupunginvaltuuston päätöstä ei voida kumota vain edellä mainituilta osin, J ja hänen asiakumppaninsa ovat vaatineet, että kaupunginvaltuuston päätös on kumottava kokonaan.</p>
  <p>Vaatimustensa tueksi J ja hänen asiakumppaninsa ovat esittäneet, siltä osin kuin valituksessa on ollut kysymys Peltotolvin ja sen lähellä olevien alueiden kaavoituksesta, muun ohella seuraavaa:</p>
  <p>Peltotolvin alueella rakennusoikeuden vähentäminen asemakaavaan nähden on kohtuutonta ja myös seutukaavan vastaista, koska seutukaavassa koko Peltotolvin alue on osoitettu taajamakäyttöön. Tolvin tilalle Lammaistensuon alueelle osoitettu jätteenkäsittelyalue (EJ/res) ei korvaa maanomistajalle näin syntynyttä rakennusoikeuden menetystä. J:n ja hänen asiakumppaniensa taloudellista tilannetta heikentävät myös kaavassa osoitetut suojelumerkinnät ja Pajakadun varteen osoitettu TEJ-alue.</p>
  <p>Asiassa on myös jäänyt täysin perustelematta se, miksi yleiskaavassa omarantainen rakentaminen on sallittu noin kahden kilometrin pituisella rantavyöhykkeellä välillä Kangasniemi - Tammi lukuun ottamatta Peltotolvin aluetta, vaikka Peltotolvin osuus mainitusta rantavyöhykkeestä on yli puolet. Yleiskaavan mukaan Peltotolvin alueelle ei voi rakentaa edes rantasaunaa talouskeskuksen tarpeisiin. Tällaisesta maanomistajien eriarvoisesta kohtelusta aiheutuu valittajille kohtuutonta haittaa.</p>
  <p>Seutukaavassa ei kokonaan kielletä omarantaista rakentamista. Joka tapauksessa virkistysalueiden ja muiden vapaiden rantojen osoittamisessa on oltava tasapuolinen.</p>
  <p>Ulkoilureitti on osoitettu vain Peltotolvin ranta-alueelle. Ulkoilureitti käsittää koko Peltotolvin rantaviivan, mikä on kohtuutonta.</p>
  <p>J ja hänen asiakumppaninsa ovat 11.11.2004 toimittaneet hallinto-oikeudelle valituksen täydennyksen, joka on koskenut Museoviraston ehdotusta valtakunnallisesti merkittävistä rakennetuista kulttuuriympäristöistä, Peltotolvin rantaan osoitettua ohjeellista ulkoilureittiä sekä rakennusten suojelumerkintöjä.</p>
  <p>7. N on valituksestaan tarkemmin ilmenevillä perusteilla vaatinut, että kaupunginvaltuuston päätös kumotaan siltä osin kuin se koskee Lammaistensuon jätteenkäsittelyaluetta (EJ/res).</p>
  <p>Lounais-Suomen ympäristökeskus on valittanut kaupunginvaltuuston 25.10.2004 (57 §) tekemästä päätöksestä Turun hallinto-oikeudelle. Ympäristökeskus on valituksessaan vaatinut, että kaupunginvaltuuston päätös kumotaan. Vaatimuksensa tueksi ympäristökeskus on esittänyt seuraavaa:</p>
  <p>Yleiskaavassa ei ole riittävästi otettu huomioon, että alueella on korostunut tarve selvittää maaperän mahdollista saastuneisuutta. Yleiskaavasta on myös jätetty ilman riittäviä perusteita pois kaksi rakennussuojelukohdetta, Hällin ja Kangasniemen päärakennukset. Seutukaava ei ole tältä osin ollut riittävästi ohjeena kaavaa laadittaessa eikä ratkaisu täytä rakennetun ympäristön vaalimista koskevaa kaavan sisältövaatimusta. Kaava ei myöskään edistä valtakunnallisia kulttuuri- ja luonnonperinnön säilyttämistä koskevia alueidenkäyttötavoitteita.</p>
  <p>2.2. Lausunnot hallinto-oikeudessa</p>
  <p>Harjavallan kaupunginhallitus on antanut lausunnot valitusten johdosta. Kaupunginhallitus on lausunnoissaan esittänyt, siltä osin kuin kysymys on ollut T:n sekä J:n ja hänen asiakumppaniensa valituksissa tarkoitetusta Peltotolvin ja sen lähellä olevien alueiden kaavoituksesta, muun ohella seuraavaa:</p>
  <p>
    <em>T:n valitus</em>
  </p>
  <p>Peltotolvin alueelle on osoitettu rakennusoikeutta peltoaukean kumpaankin päähän siten, että avointa peltomaisemaa ei ole huomattavasti vähennetty, vaan uudet alueet tukeutuvat aiemmin rakennettuun ympäristöön. Mainitut yleiskaavassa osoitetut rakennusalueet sijaitsevat noin 40 metrin etäisyydellä rannasta.</p>
  <p>Valituksessa tarkoitettu rantarakentaminen kaupungin omistamille maille on tapahtunut yhtä poikkeusta lukuun ottamatta samoin kuin Peltotolvin alueelle eli rakennuskortteleiden ja rannan väliin on jätetty puistoalue. Kaavoituksen tasapuolisuusvaatimusta ei siten rikota.</p>
  <p>Ulkoilureittejä, rantarakennusoikeutta tai muutakaan rakennusoikeutta ei käytännössä voida yleiskaavassa osoittaa laskennallisesti maanomistajien rantaviivan pituuksien tai kiinteistöjen pintaalojen suhteessa, vaan yhdyskunnan monenlaiset eri toiminnot sovitetaan yhteen ja sijoitetaan kaavaprosessin lopputuloksena tarkoitukseen soveltuviin paikkoihin ottaen huomioon muut maankäyttötavat, olosuhteet, lainsäädäntö ja osallisten mielipiteet.</p>
  <p>Ulkoilureittiä koskeva varaus jokirantaan on tällä alueella kaavoitusprosessin kuluessa nähty yleiseltä kannalta tarpeelliseksi. Kaikkea rantarakentamista ei voida osoittaa omarantaisena, koska seutukaavankin mukaan rannat on taajama-alueella jätettävä pääosin vapaiksi.</p>
  <p>
    <em>J:n ja hänen asiakumppaniensa valitus</em>
  </p>
  <p>Peltotolvin alueelle on laadittu rakennuskaava samaan aikaan kuin muuallekin Torttilan alueelle. Kaava on muilta osin pääasiassa toteutunut. Peltotolvin alue on jäänyt kokonaan rakentumatta. Yleiskaavoituksen alkuvaiheessa oli viranomaisneuvotteluissa esillä myös se vaihtoehto, että alue jätettäisiin kokonaan avoimeksi peltoalueeksi.</p>
  <p>Yleiskaavoituksessa ulkoilureittien ja rakennusoikeuden osoittamisessa noudatettavien yleisten periaatteiden osalta kaupunginhallitus on lausunut samoin kuin T:n valituksesta antamassaan lausunnossa.</p>
  <p>Yleiskaavan vaikutukset kokonaisuutena tarkastellen ovat valittajien kannalta erittäin myönteiset.</p>
  <p>Kaavaprosessin aikana on otettu huomioon useita valittajien vaatimuksia. Näiden muutosten johdosta rakennusalueiden määrä valittajien omistamilla alueilla lisääntyy. Koko yleiskaavaa tarkastellen valittajilla ei ole aihetta väittää tulleensa muita maanomistajia huonommin kohdelluksi.</p>
  <p>Ympäristöministeriö on antanut lausunnon valitusten johdosta. Ympäristöministeriö on lausunut T:n sekä J:n ja hänen asiakumppaniensa valituksista, siltä osin kuin ne koskevat Peltotolvin aluetta, seuraavaa:</p>
  <p>Peltotolvin alue on alueella voimassa olevassa seutukaavassa osoitettu taajamatoimintojen alueeksi (A). Merkintää koskevassa yleismääräyksessä todetaan, että alueen yksityiskohtaisemmassa kaavoituksessa tulee erityistä huomiota kiinnittää yhdyskuntarakenteen täydentämiseen ja tiivistämiseen hajanaisesti ja vajaasti rakennetuilla alueilla. Alueen yksityiskohtaisemmassa suunnittelussa tulee myös meren, järvien, jokien ja muiden vesistöjen rantavyöhyke osoittaa ensisijaisesti virkistysalueiksi ja muiksi vapaiksi rannoiksi. Kaavoitettaessa rantoja rakentamiseen tulee kiinnittää erityistä huomiota mahdolliseen tulva- ja vyörymisvaaraan. Kyseinen alue kuuluu seutukaavassa myös Kokemäenjoen kulttuurimaisema-alueeseen, joka on osoitettu kh-merkinnällä (kulttuurihistoriallisesti arvokas alue).</p>
  <p>Peltotolvin alueella on voimassa vanha maankäyttö- ja rakennuslain mukaisesti asemakaavaksi muuttunut rakennuskaava. Kaupunginhallituksen antaman lausunnon mukaan tuossa kaavassa on rakentamisalueita katuineen kaikkiaan noin 12 hehtaaria sisältäen enimmäkseen asuinrakentamiseen osoitettuja kortteleita suhteellisen alhaisella rakennustehokkuudella. Asemakaava on peräisin 1950-luvulta ja sitä voidaan pitää tällä hetkellä vanhentuneena.</p>
  <p>Osayleiskaavassa Peltotolvin alueen molempiin päihin on osoitettu aluetta asuinrakentamiseen (AO ja AP) yhteensä noin kahdeksan hehtaaria. Näihin alueisiin liittyen on osoitettu myös lähivirkistys- ja puistoalueita. Alueen keskiosa on osoitettu maatalousalueeksi merkinnällä MT.</p>
  <p>Osayleiskaavaa voidaan pitää näiltä osin seutukaavan mukaisena. Seutukaavan yleispiirteisyys huomioon ottaen siinä osoitetut taajamatoimintojen aluevaraukset voivat pitää sisällään myös muita kuin rakentamiseen osoitettuja alueita. Kun otetaan huomioon alueen liittyminen seutukaavassa osoitettuun Kokemäenjoen kulttuurimaisema-alueeseen ja kuuluminen myös valtakunnallisesti merkittäviin kulttuurihistoriallisiin ympäristöihin (Ympäristöministeriö ja Museovirasto 1993), voidaan osayleiskaavassa osoitettuja periaatteita pitää perusteltuina. Alueen maankäyttöperiaatteita voidaan pitää myös maanomistajan kannalta kohtuullisina. Alueelle on osoitettu rakentamista, jonka tarkempi tehokkuus määritellään asemakaavoitusvaiheessa.</p>
  <p>Näin keskeisillä Harjavallan keskustaajamaan liittyvillä alueilla voidaan myös rantavyöhykkeen jättämistä vapaaksi rakentamiselta virkistysalueiksi ja muiksi vapaiksi rannoiksi pitää perusteltuna ja yleisten kaavoitusperiaatteiden mukaisena. Tällä perusteella myös ulkoilureittien osoittamista rannoille voidaan pitää tarkoituksenmukaisena ja myös seutukaavan periaatteita vastaavana. Ympäristöministeriö ei tässä yhteydessä ole tutkinut sitä, miten johdonmukaisesti tätä periaatetta on noudatettu osayleiskaavassa vielä tällä hetkellä vapaana olevien muiden rantojen osalta. Kaupungin antaman lausunnon mukaan rantarakentaminen kaupungin omistamilla mailla on kuitenkin tapahtunut yhtä poikkeusta lukuun ottamatta siten, että rakennuskortteleiden ja rannan väliin on jätetty puistoalue.</p>
  <p>Yhteenvetona ympäristöministeriö on todennut, että Peltotolvin alueelle osoitettuja maankäyttöperiaatteita on pidettävä seutukaavan ja yleiskaavaa koskevien sisältövaatimusten mukaisina ja myös maanomistajille kohtuullisina.</p>
  <p>Harjavallan kaupunginhallitus on antanut lausunnon ympäristöministeriön lausunnon johdosta. Kaupunginhallitus on muun ohella lausunut, että sillä ei ole Peltotolvin alueen osalta huomautettavaa ympäristöministeriön lausuntoon.</p>
  <p>Satakunnan Museo, Tiehallinto, M asiakumppaneineen, V, T, J asiakumppaneineen, N sekä Lounais-Suomen ympäristökeskus ovat antaneet vastaselitykset.</p>
  <p>2.3. Turun hallinto-oikeuden päätös</p>
  <p>Turun hallinto-oikeus on valituksenalaisella päätöksellään valitukset enemmälti hyläten kumonnut kaupunginvaltuuston päätöksen siltä osin kuin se on koskenut:</p>
  <p>1) Satakunnan Museon ja Lounais-Suomen ympäristökeskuksen valituksissa tarkoitettuja Kangasniemen ja Hällin kiinteistöjä;</p>
  <p>2) Tiehallinnon valituksessa tarkoitettuja Satakunnantielle merkittyjä yleisen tien alueita;</p>
  <p>3) J:n ja hänen asiakumppaniensa valituksessa tarkoitetulle ranta-alueelle osoitettua asuinpientalojen aluetta (AP), joka sijaitsee Uusi-Simulan tilalla RN:o 5:254 Harjavallan kylässä;</p>
  <p>4) J:n ja hänen asiakumppaniensa valituksessa tarkoitettua Pajakadun varteen osoitettua teollisuus- ja varastorakennusten sekä jätteenkäsittelyn aluetta (TEJ) sekä sen suojaviheraluetta (EV) kuntarajan suuntaan; ja</p>
  <p>5) N:n valituksessa tarkoitettua Lammaistensuon jätteenkäsittelyaluetta (EJ/res) suojametsäalueineen (EV/sv).</p>
  <p>Hallinto-oikeus on perustellut päätöstään J:n ja hänen asiakumppaniensa valituksessa tarkoitetun Peltotolvin alueen ja sen lähellä olevien alueiden kaavoituksen osalta seuraavasti:</p>
  <p>
    <em>Peltotolvin rakennuskorttelit</em>
  </p>
  <p>Peltotolvin kiinteistön maapinta-ala on noin 34 hehtaaria. Kiinteistö käsittää noin 300 metrin levyisen alueen joen ja Satakunnantien välissä. Rantaviivaa on noin kilometri. Voimassa olevassa, vuonna 1959 laaditussa asemakaavassa kiinteistön keskiosa on osoitettu pientaloalueeksi. Pientaloalueen ja rannan väliin on osoitettu puistoa, joka jatkuu kiinteistön molemmissa päissä. Asemakaavaa ei ole toteutettu.</p>
  <p>Yleiskaavassa kiinteistön keskiosa eli suunnilleen asemakaavan asuinalue on osoitettu maatalousalueeksi (MT). Kiinteistön kumpaankin päähän suunnilleen asemakaavan mukaisille puistoalueille on yleiskaavassa osoitettu erillispientalojen alue (AO) ja asuinpientalojen alue (AP) sekä kapeat viheralueet (lähivirkistysalue VL ja puisto VP), jotka kiertyvät rannan ja asuinalueiden väliin. Rantaan on koko kiinteistön osalta osoitettu ohjeellinen ulkoilureitti.</p>
  <p>Yleiskaavalla osoitetaan alueet asemakaavoituksen perusteeksi eikä yleiskaavassa ole tutkittu rakentamisoikeuden määrää. Kaupungin lausunnon mukaan Peltotolvin alueelle on yleiskaavan mukaan edelleen osoitettavissa vastaava rakennusoikeus kuin voimassa olevassa asemakaavassa. Rakennusalueiden osoittaminen lähes 50 vuotta vanhasta, toteutumatta jääneestä asemakaavasta poikkeavasti ei ole maanomistajalle kohtuutonta.</p>
  <p>Peltotolvin kiinteistö kuuluu seutukaavassa osoitettuun taajamatoimintojen alueeseen (A). Merkinnällä on osoitettu asumiseen ja muille taajama-toiminnoille kuten keskustatoiminnoille, palveluille ja teollisuudelle rakentamisalueita, pääväyliä pienempiä liikenneväyläalueita, virkistys- ja puistoalueita sekä erityisalueita. Aluetta koskevien yleismääräysten mukaan yksityiskohtaisemmassa kaavoituksessa tulee kiinnittää erityistä huomiota yhdyskuntarakenteen täydentämiseen ja tiivistämiseen hajanaisesti ja vajaasti rakennetuilla alueilla. Lisäksi meren, järvien, jokien ja muiden vesistöjen rantavyöhyke tulee ensisijaisesti osoittaa virkistysalueiksi ja muiksi vapaiksi rannoiksi.</p>
  <p>Peltotolvin alue kuuluu lisäksi seutukaavassa osoitettuun kulttuurihistoriallisesti arvokkaaseen alueeseen Kokemäenjoen kulttuurimaisema, Lammainen-Torttila (kh 42).</p>
  <p>Peltotolvin rakennusalueiden sijoittaminen kiinteistön päihin olemassa olevan asutuksen lähelle toteuttaa seutukaavamääräystä yhdyskuntarakenteen täydentämisestä ja tiivistämisestä. Myös kiinteistön ranta-alueen jättäminen rakentamisesta vapaaksi toteuttaa seutukaavassa osoitettuja suunnitteluperiaatteita.</p>
  <p>Joen rannassa oleva maatalousalue kuuluu seutukaavan mukaiseen kulttuurimaisemaan. Alueen osoittaminen edelleen maatalouskäyttöön taajamatoimintojen alueella ei ole seutukaavan vastaista, kun otetaan huomioon myös seutukaavan yleispiirteisyys ja taajamatoimintojen alueen laajuus.</p>
  <p>Ratkaisu täyttää näiltä osin myös yleiskaavalle laissa asetetut sisältövaatimukset, joiden mukaan yleiskaavaa laadittaessa on muun muassa otettava huomioon yhdyskuntarakenteen toimivuus, taloudellisuus ja ekologinen kestävyys, olemassa olevan yhdyskuntarakenteen hyväksikäyttö, maiseman ja luonnonarvojen vaaliminen sekä virkistykseen soveltuvien arvojen riittävyys.</p>
  <p>Yleiskaava ei siten ole Peltotolvin kiinteistölle osoitettujen rakennus- ja maatalousalueiden osalta valituksessa tarkoitetulla tavalla lainvastainen. Kun otetaan huomioon, että hallinto-oikeus kumoaa tällä päätöksellä Uusi-Simulan kiinteistön rantaan osoitetun asuinalueen, kaavaratkaisu ei loukkaa myöskään maanomistajien yhdenvertaista kohtelua.</p>
  <p>
    <em>Muiden rantakiinteistöjen rakennuskorttelit</em>
  </p>
  <p>J:n ja hänen asiakumppaneidensa valituksen kohteena olevalla Peltotolvin ja Tammen, oikeastaan Harjavallan kylän kiinteistön Tammela RN:o 5:246 välissä olevalla ranta-alueella on osoitettu yksi uusi rantaan ulottuva asuinpientaloalue (AP). AP-alue on ainakin pääosin Harjavallan kylän kiinteistöllä Uusi-Simula RN:o 5:254. Kauempana rannasta Uusi-Simula on osoitettu maatalousalueeksi (MT) sekä maatilojen talouskeskusten alueeksi (AM). Kaava-asiakirjojen mukaan kyseisellä AP-alueella on tällä hetkellä yksi loma-asunto. Alueella on asemakaavana voimassa vuonna 1954 vahvistettu rakennuskaava, jossa rantaan ei ole osoitettu rakennusoikeutta.</p>
  <p>Uusi-Simulan kiinteistö kuuluu edellä mainittuun seutukaavassa osoitettuun taajamatoimintojen alueeseen (A), jota koskevien yleismääräysten mukaan vesistöjen rantavyöhyke tulee ensisijaisesti osoittaa virkistysalueiksi ja muiksi vapaiksi rannoiksi. Uuden asuinalueen sijoittaminen aivan joen rantaan ei ole seutukaavan yleismääräyksen mukaista. Kaavaselostuksen mukaan myös Lounais-Suomen ympäristökeskus on huomauttanut asiasta viranomaisneuvotteluissa. Kunta ei ole kuitenkaan kaava-asiakirjoissa eikä valitukseen antamassaan lausunnossakaan mitenkään perustellut ratkaisua.</p>
  <p>Kun ranta-alueet muuten on osoitettu viheralueiksi, rantaan ulottuvan asuinpientaloalueen osoittaminen yhden maanomistajan alueilla ilman laillisia perusteita loukkaa maanomistajien yhdenvertaista kohtelua. Päätös on siten tältä osin lainvastainen.</p>
  <p>
    <em>Ulkoilureitti</em>
  </p>
  <p>Yleiskaavassa on osoitettu joen ranta-alueelle ohjeellinen ulkoilureitti, joka kulkee pääosin viheralueilla ja Peltotolvin alueella myös maatalousalueella. Reitti myötäilee rantaa lähes koko keskusta-alueen lukuun ottamatta hautausmaata sekä Uusi-Simulan kiinteistölle osoitettua AP- aluetta, jonka hallinto-oikeus kumoaa tällä päätöksellä. Päätös ei siten loukkaa maanomistajien yhdenvertaista kohtelua.</p>
  <p>Ulkoilureitti on vain ohjeellinen ja sen täsmällinen sijainti ja toteuttaminen ratkaistaan asemakaavalla tai ulkoilureittitoimituksessa. Rannassa kulkeva reitti ei vaikeuta maatalouden harjoittamista eikä sen osoittaminen muutenkaan ole kohtuutonta maanomistajalle. Ulkoilureitti toteuttaa seutukaavan yleismääräystä virkistysalueiden osoittamisesta rannoille ja yleiskaavan sisältövaatimusta virkistykseen soveltuvien alueiden riittävyydestä. Vaikka keskustaajaman alueella on muitakin ulkoilu- ja virkistysmahdollisuuksia, kunta on voinut harkintansa mukaan osoittaa myös tämän ohjeellisen ulkoilureitin alueelle. Kaavaratkaisu toteuttaa laissa asetettua yleiskaavan sisältövaatimusta virkistykseen soveltuvien alueiden riittävyydestä. Päätös ei ole tältä osin lainvastainen.</p>
  <p>Käsittely korkeimmassa hallinto-oikeudessa</p>
  <p>A ja B ovat valituskirjelmässään vaatineet, että Turun hallinto-oikeuden päätös kumotaan siltä osin kuin hallinto-oikeus on kumonnut kaupunginvaltuuston tekemän osayleiskaavan hyväksymistä koskevan päätöksen heidän omistamalleen Uusi-Simulan tilalle RN:o 5:254 osoitetun AP-alueen osalta.</p>
  <p>Uusi-Simulan tilan alueella ei voi toteuttaa ulkoilureittiä rannan tuntumassa. Kaavassa osoitetulla AP-alueella sijaitsee jo rantasauna/mökki. AP-alueen toisella puolella on Outokummun vedenpumppaamo ja toisella puolella Tammelan tilan talouskeskus. Lisäksi AP-alue on kahden asuntoalueen välissä.</p>
  <p>Uusi-Simulan tilan alueelle osoitettu AP-alue ei ole lainvastainen sillä perusteella, että se olisi seutukaavan vastainen.</p>
  <p>A:lle ja B:lle ei ole missään vaiheessa esitetty vaatimusta, joka olisi koskenut rantaan asti varattavaa viheraluetta. A:n ja B:n saaman tiedon mukaan ympäristökeskus oli viranomaisneuvotteluissa huomauttanut Uusi-Simulan tilalle osoitetun AP-alueen lisäksi myös Kokemäenjoen pohjoispuolelle osoitetusta rantaan asti ulottuvasta AP-alueesta. Ympäristökeskus ei ole kuitenkaan valittanut näistä AP-aluevarauksista.</p>
  <p>Hallinto-oikeuden päätös, jolla Uusi-Simulan tilalle osoitettu AP-alue on kumottu pelkästään yhden maanomistajan valituksen johdosta, on A:ta ja B:tä kohtaan kohtuuton.</p>
  <p>Harjavallan kaupunginhallitus on 7.11.2005 antamallaan päätöksellä maankäyttö- ja rakennuslain 201 §:n nojalla määrännyt yleiskaavan tulemaan voimaan ennen kuin se on saanut lainvoiman siltä osin kuin kaavaa ei ole hallinto-oikeuden päätöksellä kumottu eikä siitä ole valitettu korkeimpaan hallinto-oikeuteen.</p>
  <p>Korkeimman hallinto-oikeuden ratkaisu</p>
  <p>1. Korkein hallinto-oikeus poistaa Turun hallinto-oikeuden päätökseen liitetyn valitusosoituksen siltä osin kuin se on koskenut hallinto-oikeuden päätöstä kumota Harjavallan kaupunginhallituksen yleiskaavan hyväksymistä koskeva päätös A:n ja B:n omistamalle Uusi-Simulan tilalle RN:o 5:254 osoitetun asuinpientaloalueen (AP) osalta ja jättää A:n ja B:n valituksen tutkimatta.</p>
  <p>2. Korkein hallinto-oikeus on ottanut A:n ja B:n kirjelmän purkuhakemuksena tutkittavaksi. Korkein hallinto-oikeus purkaa Turun hallinto-oikeuden päätöksen siltä osin kuin hallinto-oikeus on kumonnut Harjavallan kaupunginvaltuuston tekemän osayleiskaavan hyväksymistä koskevan päätöksen Harjavallan kaupungin Harjavallan kylässä sijaitsevalle Uusi-Simulan tilalle RN:o 5:254 rantaan osoitetun asuinpientalojen alueen (AP) osalta ja palauttaa asian tältä osin hallinto-oikeudelle uudelleen käsiteltäväksi.</p>
  <p>
    <em>Perustelut</em>
  </p>
  <p>
    <em>1. Valituksen tutkimatta jättäminen</em>
  </p>
  <p>A ja B ovat hakeneet valituksessaan muutosta hallinto-oikeuden päätökseen siltä osin kuin hallinto-oikeus on kumonnut kaupunginvaltuuston tekemän osayleiskaavan hyväksymistä koskevan päätöksen Uusi-Simulan tilalle RN:o 5:254 osoitetun asuinpientalojen alueen (AP) osalta.</p>
  <p>Maankäyttö- ja rakennuslain 191 §:n 3 momentin mukaan muilla kuin kunnalla ei ole oikeutta hakea muutosta hallinto-oikeuden päätökseen, jolla hallinto-oikeus on kumonnut kunnan viranomaisen tekemän kaavan tai rakennusjärjestyksen hyväksymistä koskevan päätöksen. Jos rantaasemakaavan laatimisesta on huolehtinut maanomistaja, hänellä on kuitenkin oikeus valittaa hallinto-oikeuden päätöksestä.</p>
  <p>Kaavan laatiminen, hyväksyminen ja muuttaminen on maankäyttö- ja rakennuslaissa säädetyissä rajoissa kunnan harkinnassa. Tätä periaatetta ilmentää osaltaan edellä mainittu maankäyttö- ja rakennuslain 191 §:n 3 momentin säännös. Yksityisellä maanomistajalla ei siten ole oikeutta vaatia tietynsisältöisen kaavan laatimista.</p>
  <p>Edellä lausuttu huomioon ottaen A:n ja B:n valitus on maankäyttö- ja rakennuslain 191 §:n 3 momentin nojalla jätettävä tutkimatta.</p>
  <p>
    <em>2. Lainvoiman saaneen päätöksen purkaminen</em>
  </p>
  <p>Hallintolainkäyttölain 63 §:n 1 momentin mukaan päätös voidaan purkaa: 1) jos asiassa on tapahtunut menettelyvirhe, joka on voinut olennaisesti vaikuttaa päätökseen; 2) jos päätös perustuu ilmeisesti väärään lain soveltamiseen tai erehdykseen, joka on voinut olennaisesti vaikuttaa päätökseen; tai 3) jos asiaan on tullut sellaista uutta selvitystä, joka olisi olennaisesti voinut vaikuttaa päätökseen, eikä hakijasta johdu, että uutta selvitystä ei ole aikanaan esitetty.</p>
  <p>Hallintolainkäyttölain 33 §:n 1 momentin mukaan valitusviranomaisen on huolehdittava siitä, että asia tulee selvitetyksi, ja tarvittaessa osoitettava asianosaiselle tai päätöksen tehneelle hallintoviranomaiselle, mitä lisäselvitystä asiassa tulee esittää. Pykälän 2 momentin mukaan valitusviranomaisen on hankittava viran puolesta selvitystä siinä laajuudessa kuin käsittelyn tasapuolisuus, oikeudenmukaisuus ja asian laatu sitä vaativat.</p>
  <p>Hallintolainkäyttölain 33 §:n yksityiskohtaisissa perusteluissa (HE 217/1995 vp) lausutaan: "Hallinnon lainalaisuus, tehokkaan oikeussuojan vaatimus, hallintoasioiden indispositiivinen luonne, osittain puutteellinen kaksiasianosaissuhde sekä julkinen intressi edellyttävät, että hallintolainkäytössä asia pyritään selvittämään aineellisen totuuden saavuttamiseksi. Asian selvittämistä ei voida jättää pelkästään niiden tosiseikkojen varaan, joihin asianosaiset oma-aloitteisesti vetoavat ja jotka he tuovat oikeudenkäyntiaineistoksi."</p>
  <p>Lisäksi edellä mainituissa perusteluissa lausutaan hallintolainkäyttölain 33 §:n 2 momentin osalta muun ohella seuraavaa: "Tasapuolisuuden vaatimus on yksi oikeudenmukaisen prosessin piirteitä. Kun momentissa mainittaisiin oikeudenmukaisuuden vaatimus, korostettaisiin sitä, että valitusviranomaisen tulee selvityksen hankkimisessa muutenkin kiinnittää huomiota oikeudenmukaisen lainkäytön toteutumiseen. Tällaisia tekijöitä voivat olla esimerkiksi käsittelyn nopeus, kustannukset, suullisuus ja kuuleminen. Tällöin olisi otettava erityisesti huomioon Euroopan ihmisoikeussopimuksen 6 artiklan soveltamiskäytäntö siitä, mitä oikeudenmukaisella prosessilla tarkoitetaan. Säännösehdotuksella ei kuitenkaan ole tarkoitettu laajentaa tämän sopimuskohdan periaatteiden noudattamista kaikkiin hallintolainkäyttöasioihin."</p>
  <p>J ja hänen asiakumppaninsa ovat Turun hallinto-oikeudelle tekemässään valituksessa muun ohella vaatineet, että kaupunginvaltuuston päätös yleiskaavan hyväksymisestä kumotaan Peltotolvin tilaan RN:o 2:210 kuuluvan alueen osalta ja palautetaan uudelleen käsiteltäväksi lisärakennusoikeuden osoittamiseksi mainitulle tilalle. Toissijaisesti J ja hänen asiakumppaninsa ovat tässä tarkoituksessa vaatineet, että kaupunginvaltuuston päätös yleiskaavan hyväksymisestä kumotaan Peltotolvin tilaan kuuluvan alueen osalta ja sen ohella mainitun tilan ja Tammen tilan, oikeastaan Harjavallan kylässä sijaitsevan Tammelan tilan RN:o 5:246, väliseltä ranta-alueelta.</p>
  <p>Ympäristöministeriö ja Harjavallan kaupunginhallitus ovat hallinto-oikeuden pyynnöstä antaneet lausuntonsa muiden ohella J:n ja hänen asiakumppaniensa valituksista. Asiakirjoista myös ilmenee, että hallinto-oikeus on hankkinut lisäselvitystä muun ohella Peltotolvin ja Tolvin tilojen asemakaavatilanteesta.</p>
  <p>Hallinto-oikeus on kumonnut kaupunginvaltuuston yleiskaavan hyväksymistä koskevan päätöksen muun ohella siltä osin kuin se on koskenut J:n ja hänen asiakumppaniensa valituksessa tarkoitetulle ranta-alueelle osoitettua yksittäistä AP-aluetta. Hallinto-oikeus on viran puolesta selvittänyt, että mainittu AP-alue sijaitsee Uusi-Simulan tilalla RN:o 5:254 Harjavallan kylässä. Asiakirjojen mukaan Uusi-Simulan tilan omistajille ei ollut varattu tilaisuutta tulla kuulluksi. Uusi-Simulan tilalle osoitetun AP-alueen pinta-ala on asiakirjoissa olevan yleiskaavakartan mukaan noin kaksi hehtaaria.</p>
  <p>Hallinto-oikeuden päätöksellä, jolla Uusi-Simulan tilalle osoitettu AP-alue on kumottu, on olennaisesti muutettu mahdollisuuksia käyttää tilan aluetta rakentamiseen. Ratkaisulla on siten erityistä merkitystä mainitun tilan omistajille, joilla maankäyttö- ja rakennuslain 191 §:n 3 momentti huomioon ottaen ei ole oikeutta valittaa päätöksestä. Tähän nähden ja kun myös otetaan huomioon J:n ja hänen asiakumppaniensa valituksessa esitetyt vaatimukset ja valitusperusteet tältä osin sekä vaatimukset asian selvittämisestä sekä tasapuolisesta ja oikeudenmukaisesta käsittelystä, hallinto-oikeuden ei olisi tässä tilanteessa tullut kumota kysymyksessä olevaa yksittäistä ja kaava-alueen kokonaispinta-ala 1 967 hehtaaria huomioon ottaen verrattain suppeaa AP-aluetta varaamatta A:lle ja B:lle mainitun alueen omistajina, kun otetaan myös huomioon hallintolainkäyttölain 34 §:n 1 momentista ilmenevä kuulemisperiaate, tilaisuutta tulla kuulluksi. Asiassa on tästä syystä tapahtunut hallintolainkäyttölain 63 §:n 1 momentin 1 kohdassa tarkoitettu menettelyvirhe.</p>
  <p>Edellä lausutun perusteella hallinto-oikeuden päätös on purettava siltä osin kuin hallinto-oikeus on kumonnut kaupunginvaltuuston päätöksen yleiskaavan hyväksymisestä Uusi-Simulan tilalle rantaan osoitetun asuinpientalojen alueen (AP) osalta ja asia on palautettava tältä osin hallinto-oikeudelle uudelleen käsiteltäväksi.</p>
  <p>Asian ovat ratkaisseet hallintoneuvokset Ilmari Ojanen, Lauri Tarasti, Pekka Vihervuori, Marjatta Kajan, Kari Kuusiniemi, Ilkka Pere, Anne E. Niemi ja Tuula Pynnä. Asian esittelijä Riitta Mutikainen.</p>
  <p>Eri mieltä olleen hallintoneuvos Ilkka Peren äänestyslausunto, johon hallintoneuvos Ilmari Ojanen yhtyi:</p>
  <p>"1. Valitusasian ratkaisu</p>
  <p>Katson, että A:n ja B:n valitus tulee tutkia.</p>
  <p>2. Ylimääräinen muutoksenhaku</p>
  <p>Korkeimman hallinto-oikeuden enemmistön tavoin puran ja poistan Turun hallinto-oikeuden päätöksen siltä osalta kuin hallinto-oikeus on kumonnut Harjavallan kaupunginvaltuuston tekemän osayleiskaavan hyväksymistä koskevan päätöksen Harjavallan kaupungin Harjavallan kylässä sijaitsevan Uusi-Simulan tilalle RN:o 5:254 rantaan osoitetun asuinpientaloalueen (AP) osalta sekä palautan asian tältä osalta hallinto-oikeudelle uudelleen käsiteltäväksi.</p>
  <p>
    <em>Perustelut</em>
  </p>
  <p>1.</p>
  <p>Korkeimman hallinto-oikeuden aikaisemman ratkaisun merkityksestä:</p>
  <p>Korkeimman hallinto-oikeuden aikaisemmin tekemät päätökset kuten julkaistut vuosikirjaratkaisut tai muutkaan ratkaisut eivät oikeudellisesti sido korkeinta hallinto-oikeutta sen myöhemmässä ratkaisutoiminnassa, eivät silloinkaan, kun aikaisempi ratkaisu on tehty normaalia ratkaisukokoonpanoa vahvemmassa kokoonpanossa kuten jaoston täysistunnossa. Korkeimman hallinto-oikeuden aikaisemman ratkaisutoiminnan vaikutus myöhempään ratkaisutoimintaan rajoittuu yleisen oikeusperiaatteen varaiseen johdonmukaisuuden tarpeeseen, minkä vuoksi samanlaisissa tapauksissa on lähtökohtaisesti meneteltävä samalla tavalla lain tulkinnan yhtenäisyyttä edistäen. Tältä osalta korkeimmasta hallinto-oikeudesta ja sen asemasta ylimpänä hallintotuomioistuimena voidaan viitata esimerkiksi Olli Mäenpään teokseen: Hallintoprosessioikeus s. 81-82.</p>
  <p>Korkein hallinto-oikeus voikin itse muuttaa vakiintunuttakin oikeuskäytäntöään antamalla asiassa perustellusta syystä uuden oikeuskäytäntöä ohjaamaan tarkoitetun niin sanotun ennakkopäätöksen. Tällainen perusteltu syy voi olla esimerkiksi se, että jokin aikaisempi vuosikirjaratkaisu on osoittautunut ohjausvaikutukseltaan riittämättömäksi sen yleisesti koetun vaikean hyväksyttävyyden tai ratkaisun perustelujen riittämättömyyden vuoksi ottaen huomioon ratkaistavan oikeudellisen ongelman vaikeus.</p>
  <p>Edellä selostetuista syistä korkeimman hallinto-oikeuden verraten samanlaisessa asiassa antamalla jaoston täysistunnossa tehdyllä julkaistulla vuosikirjaratkaisulla 2003:102 ei ole mitään tämän asian ratkaisua tässä jaoston täysistunnossa oikeudellisesti sitovaa eikä myöskään muutoin ohjaavaa vaikutusta eritoten sen vuoksi, että valituksen tutkimatta jättämistä perustellaan ratkaisussa vain viittaamalla maankäyttö- ja rakennuslain 191 §:n 3 momenttiin ollenkaan ulottamatta tarkastelua sovellettavan lain lainsäädäntövaiheisiin kuten hallituksen esitykseen ja valtiopäiväasiakirjoihin lain oikean tulkinnan mahdollistamiseksi. Siten perusteluista puuttuvat kokonaan näkökohdat, joiden perusteella kyseinen vuosikirjaratkaisu on katsottu voitavan tehdä ja valitus jättää tutkimatta siitä huolimatta, että sovellettavan lainkohdan yleisesti nähdään olevan erityisen ongelmallinen Suomen perustuslain 21 §:n ja Euroopan ihmisoikeussopimuksen 6 artiklan 1 kohdan jokaiselle takaaman oikeudenmukaisen oikeudenkäynnin vaatimuksen kannalta. Lukuisista asiasta kirjoittaneista oikeusoppineista tässä riittää viittaus oikeudenalan perusteokseen Hallberg-Haapanala-Koljonen-Ranta: Uusi maankäyttö- ja rakennuslaki s.175.</p>
  <p>Samalla tavoin avoin kaikkien asian ratkaisuun vaikuttavien oikeudellisten näkökohtien huomioon ottamiselle tässä kysymyksessä olevan asian ratkaisemisessa korkeimman hallinto-oikeuden jäsen on tässä samassa jaoston täysistunnossa ratkaistavan verraten paljon samoja oikeuskysymyksiä sisältävän toisen valitusasian ratkaisun estämättä. Tuossa asiassa (DN:o 305/1/05) S hakee muutosta Turun hallinto-oikeuden 27.12.2004 antamaan päätökseen numero 04/0430/1, millä päätöksellä hallinto-oikeus on Lounais-Suomen ympäristökeskuksen valituksen hyväksyen kumonnut Nauvon kunnanvaltuuston hyväksymän rantayleiskaavaa koskevan päätöksen S:n omistamalle Norrbyn tilalle RN:o 4:12 osoitettujen RA- ja MY- aluevarausten osalta.</p>
  <p>Hallinto-oikeuden menettelystä A:n ja B:n asian käsittelyssä:</p>
  <p>Harjavallan keskustaajaman osayleiskaavaa koskevia valituksia käsitellessään Turun hallinto-oikeus on tulkinnut J:n ja hänen asiakumppaniensa valituksen koskevan muun ohella A:n ja B:n omistamalle Uusi-Simulan tilalle RN:o 5:254 osoitettua asuinpientalojen (AP) aluetta ja valittajien vaatimuksesta kumonnut sanotun aluevarauksen varaamatta A:lle ja B:lle asianosaisen asemaa heidän oikeuttaan ja etuaan koskevassa asiassa tai muutoinkaan varaamatta heille tilaisuutta tulla kuulluksi asiassa.</p>
  <p>Hallinto-oikeuden menettely ei ole poikennut olennaisesti siitä oikeuskäytännöstä, missä maanomistajaa ei ole vastaavanlaisissa tilanteissa kuultu, vaan hän on joissakin tapauksissa vasta jälkikäteen saanut tietää, että hänen omistamansa alueen käytöstä on käyty oikeutta muutoksenhakutuomioistuimessa jonkun viranomaisen tai toisen maanomistajan valitettua kunnan viranomaisen kaavoitusta koskevasta päätöksestä ja kohdistettua vaatimuksensa yksilöidysti hänen omistamansa alueen käyttöön. Tällainen menettely on tukeutunut oikeutusperusteenaan siihen, että maanomistajalla ei ole oikeutta saada aluettaan kaavoitetuksi tiettyyn tarkoitukseen sekä käytäntöön luokitella kaavoitettavan alueen maanomistaja kaavoitusta koskevassa valitusasiassa muutoksenhakijana kunnan jäseneksi eikä asianosaiseksi.</p>
  <p>Maankäyttö- ja rakennuslain eduskuntakäsittelyssä kaavoitettavan alueen maanomistajan oikeusasema kunnan viranomaisen kaavoituspäätöksestä valitettaessa kuitenkin muuttui hallituksen esityksen mukaisesta aikaisemman käytännön varaisesta kunnan jäsenen asemasta eduskunnan perustuslakivaliokunnan lausunnossaan tarkoittamalla ja ympäristövaliokunnan mietinnössään ehdottamalla tavalla eduskunnan hyväksymässä laissa asianosaisen asemaksi.</p>
  <p>Hallituksen esityksestä maankäyttö- ja rakennuslaiksi (HE 101/1998 vp) antamassaan lausunnossa (38/1998 vp) perustuslakivaliokunta lausui: "Oikeuskäytännössä on päädytty käsitykseen, että myös maanomistajia ja muita oikeudenhaltijoita pidetään prosessuaalisesti kunnan jäseninä eikä asianosaisina. Tällaisen rinnastuksen johdonmukainen seuraaminen sulkee pois erilaisia prosessuaalisia oikeuksia. Esimerkiksi asianosaisen pyynnöstä tapahtuvaa suullista käsittelyä koskevaa hallintolainkäyttölain 38 §:ää ei sen 2 momentin perusteella sovelleta maanomistajaan, jos hänen asemansa perustuu kunnan jäsenyyteen. Tilanne ei ole hyväksyttävä hallitusmuodon 16 §:n kannalta. Valiokunta pitää välttämättömänä, että lakiehdotusta selvennetään sopivassa kohdassa saattamalla kaava-alueen maanomistajat valitusmenettelyssä asianosaisiksi." (s. 9)</p>
  <p>Perustuslakivaliokunnan lausunto on eduskuntaa ja niin muodoin myös asiassa mietinnön antavaa erityisvaliokuntaa sitova. Niinpä ympäristövaliokunta tekikin sen, mitä perustuslakivaliokunta piti välttämättömänä perusoikeuksien toteuttamisen kannalta. Ympäristövaliokunta ehdotti mietinnössään (6/1998 vp) lakiehdotusta niin muutettavaksi, että lakiehdotuksen 191 §:n 1 momentin viittauksesta kuntalain 92 §:ään poistettiin viittaus kunnan jäseneen, "jolloin valitusoikeus ulottuu kunnan jäsenten lisäksi myös asianosaisiin" (s. 20). Tämä tuli eduskunnan päätökseksi. Siten maankäyttö- ja rakennuslain mukaan valituksen kunnan viranomaisen kaavoitusta koskevasta päätöksestä saa kunnan jäsenen lisäksi tehdä se, jonka oikeuteen, velvollisuuteen tai etuun päätös välittömästi vaikuttaa (asianosainen).</p>
  <p>Kaavoitusta koskeva päätös, missä osoitetaan jonkun maanomistajan alueelle rakennusoikeutta kaavassa, minkä perusteella saadaan suoraan hakea rakennuslupa, vaikuttaa laissa tarkoitetulla tavalla välittömästi asianomaisen maanomistajan oikeuteen ja etuun. Sama koskee kaavaa, missä jokin alue osoitetaan esimerkiksi liikennealueeksi, puistoksi tai muuksi yleiseksi alueeksi. Tällaiseen päätökseen muutosta hakeva maanomistaja on maankäyttö- ja rakennuslain mukaan valitusasiassa asianosaisen asemassa. Vastaavasti sama asianosaisen asema oikeudenkäynnissä on myös varattava sellaiselle maanomistajalle, jonka omistaman yksilöidyn kiinteistön alueelle kaavassa edellä mainitulla tavalla osoitettua rakennusoikeutta vaaditaan kaavoituspäätös kumoamalla poistettavaksi jonkun viranomaisen tai toisen maanomistajan valituksessa.</p>
  <p>Asiaintila ei ole asianosaisuuden kannalta näin selvä silloin, kun kysymyksessä on kaava, minkä perusteella ei saa suoraan hakea rakennuslupaa. Näin on tässä A:n ja B:n valitusasiassa heidän muutoksenhakunsa kohteena olevan taajamatoimintoja ohjaavan osayleiskaavan laita. A:n ja B:n omistamalle kiinteistölle osoitetun aluevarauksen (AP) perusteella rakennuslupaa ei saa suoraan myöntää, vaan yleiskaava on tältäkin osaltaan tarkoitettu toteutettavaksi yksityiskohtaisen kaavoituksen kuten asemakaavoituksen tietä. Tästä huolimatta ei ole riittäviä perusteita asettaa A:ta ja B:tä eri asemaan ja kohdella heitä kunnan jäseninä vain sen vuoksi, että kysymyksessä olevassa kaavassa ei ole määräystä oikeudesta rakentamiseen suoraan sen perusteella. Silloin kun hallinto-oikeus tällaisessa tapauksessa kumoaa kaavan hyväksymistä koskevan päätöksen asianomaisen maanomistajan omistaman alueen osalta kuten tässä tapauksessa A:n ja B:n omistaman kiinteistön osalta, maanomistaja tulee sellaiseen oikeudelliseen asemaan, missä hän joka tapauksessa joutuu vähintäänkin odottamaan epämääräisen ajan kunnan harkintavallan piiriin kuuluvaa päätöstä hänen alueensa uudelleen kaavoittamisesta. Siksi päätös maanomistajan prosessuaalisten oikeuksien kannalta koskee laissa tarkoitetulla tavalla välittömästi hänen oikeuttaan ja etuaan, joten hänelle on oikeudenkäynnissä annettava asianosaisen asema.</p>
  <p>Hallinto-oikeus ei ole varannut A:lle ja B:lle heille maankäyttö- ja rakennuslain mukaan kuuluvaa asianosaisen asemaa heidän kiinteistönsä käyttöä koskevassa valitusasiassa, vaan on heitä kuulematta kumonnut kaupunginvaltuuston kaavan hyväksymistä koskevan päätöksen heidän kiinteistönsä osalta. Siten A ja B eivät ole valitusasian käsittelyssä hallinto-oikeudessa saaneet osakseen Euroopan ihmisoikeussopimuksen 6 artiklan 1 kohdan ja Suomen perustuslain 21 §:n mukaista oikeudenmukaista oikeudenkäyntiä. Turun hallinto-oikeus on näin ollen menetellyt heidän osaltaan virheellisesti.</p>
  <p>Arvio oikeudenmukaisen oikeudenkäynnin vaatimuksen merkityksestä ajatellen A:n ja B:n valituksen tutkimista:</p>
  <p>Hallinto-oikeuden kumottua valituksenalaisella päätöksellään kaupunginvaltuuston päätöksen A:n ja B:n kiinteistölle osoitetun AP-aluevarauksen osalta A:lle ja B:lle on tullut todellinen tarve saada hakea muutosta hallinto-oikeuden päätökseen heidän oikeusturvansa takaamiseksi. Jos he eivät saisi hakea muutosta hallinto-oikeuden päätökseen korkeimmassa hallinto-oikeudessa, he menettäisivät perustuslain 21 §:ssä säädetyn oikeuden muutoksenhakuun ja samalla mahdollisuutensa saada oikeudenmukainen oikeudenkäynti kummassakaan tuomioistuimessa, hallinto-oikeudessa tai korkeimmassa hallinto-oikeudessa.</p>
  <p>Harjavallan keskustaajaman osayleiskaavasta Turun hallinto-oikeuteen valittaneista muutoksenhakijoista kukaan ei jatka valitustaan korkeimmassa hallinto-oikeudessa. Niinpä muutosta korkeimmassa hallinto-oikeudessa eivät hae myöskään J ja hänen asiakumppaninsa, joiden valituksesta hallinto-oikeus on kumonnut kaavoituspäätöksen A:n ja B:n kiinteistön osalta, vaikka he olisivat olleet oikeutettuja muutoksenhakuun siltä osalta, miltä hallinto-oikeus on hylännyt heidän valituksensa saada kaavassa osoitettua enemmän rakennusoikeutta omistamalleen alueelle. Tämän vuoksi tässä kaavavalitusasiassa ei kärjisty se muutoin käytännössä toisinaan esiintyvä perustuslain 6 §:n 1 momentin säätämän yhdenvertaisuusvaatimuksen kannalta erityisen ongelmallinen tilanne, missä samalla kunnan päätöksenteolla kaavoitettavan alueen maanomistajien valituksista tutkitaan korkeimmassa hallinto-oikeudessa kylläkin niiden hallinto-oikeuden päätöksen jälkeen valitustaan jatkavien maanomistajien valitukset, jotka tavoittelevat kaavan sallimaa parempaa etua lisärakennusoikeuden muodossa, mutta jätetään maankäyttö- ja rakennuslain 191 §:n 3 momentin valitusrajoituksen vuoksi tutkimatta sellaisen maanomistajan ensikertainen valitus, jonka kiinteistön osalta kaavassa määritetty rakennusoikeus on valituksenalaisella päätöksellä kumottu valtion viranomaisen tai toisen maanomistajan valituksesta (vrt. yllä mainittuun Nauvon rantayleiskaavaa koskevaan valitusasiaan, DN:o 305/1/05, missä näin on asianlaita).</p>
  <p>Maankäyttö- ja rakennuslain 191 §:n 3 momentin valitusrajoitus ja sen tulkinta:</p>
  <p>Maankäyttö- ja rakennuslain 191 §:n 3 momentin esikuva on kuntalailla (365/1995) kumotun kunnallislain (953/1976) 137 §:n 3 momentti, minkä mukaan vain kunta saattoi valittaa valtion alistusviranomaisen päätöksestä, jolla oli jätetty vahvistamatta kunnan viranomaisen päätös. Kunta saattoi käydä oikeutta valtiovaltaa vastaan saadakseen aikaan tarkoittamansa päätöksen, mutta ei kunnan jäsen eikä kukaan muukaan, jolla ei ollut oikeutta kunnan päätöksen aikaan saamiseen.</p>
  <p>Maankäyttö- ja rakennuslaissa kaavoituspäätösten alistamisvelvollisuus poistettiin maakuntakaavoja lukuun ottamatta ja valitukset kaavoituspäätöksistä ohjattiin hallinto-oikeuksiin. Sanotun 191 §:n 3 momentin mukaan muilla kuin kunnalla ei ole oikeutta hakea muutosta hallinto-oikeuden päätökseen, jolla hallinto-oikeus on kumonnut kunnan viranomaisen tekemän kaavan tai rakennusjärjestyksen hyväksymistä koskevan päätöksen. Jos ranta-asemakaavan laatimisesta on huolehtinut maanomistaja, hänellä on kuitenkin oikeus valittaa hallinto-oikeuden päätöksestä.</p>
  <p>Sanamuotonsa mukaan lainkohta, 191 §:n 3 momentti, koskee hallinto-oikeuden päätöstä, jolla kunnan viranomaisen päätös kumotaan kokonaan. Jo kunnallislain 137 §:n 3 momenttia saatettiin kuitenkin oikeuskäytännössä soveltaa niin, että tutkimatta jätettiin myös valitus asianomaisen alistusviranomaisen sellaisesta päätöksestä, millä kunnan päätös oli jätetty vahvistamatta vain osalta kaavan aluetta. Maankäyttö- ja rakennuslain tultua voimaan tätä käytäntöä on jatkettu lain 191 §:n 3 momentin soveltamisessa valituksiin hallinto-oikeuden päätöksestä. Lainkohdan sanamuotoa on näin tulkittu laajasti. Käytäntöön eivät ole vaikuttaneet Suomen liittyminen Euroopan ihmisoikeussopimukseen 1990, Suomen Hallitusmuotoon jo 1995 lisätyt perusoikeussäännökset eikä Suomen perustuslain perusoikeussäännösten voimaantulo 1.3.2000.</p>
  <p>Hallituksen esityksessä maankäyttö- ja rakennuslaiksi kysymyksessä olevaa säännöstä, 191 §:n 3 momenttia, perusteltiin sillä, että säännös vastasi aikaisempaa käytäntöä. Perusteluissa sen enempää hallituksen esityksessä kuin valtiopäiväasiakirjoissakaan ei nostettu esille niitä erityisesti perusoikeuksien kannalta vaikeita kysymyksiä, mitä seuraa niissä tilanteissa kuten tässä valitusasiassa, missä kaavoituspäätös kumotaan oikeuskäsittelyssä jonkun yksilöidyn kiinteistön osalta siten, että kiinteistön omistaja menettää kaavan hänelle antaman oikeuden ja edun. Tällaisessa tapauksessa sanottua lainkohtaa tuleekin tulkita Suomen perustuslain 22 §:n velvoittamana perustuslain 6 §:n 1 momentin ja 21 §:n sekä Euroopan ihmisoikeussopimuksen 6 artiklan 1 kohdan vaatimukset säännöksen soveltamisessa huomioon ottaen niin, että maanomistajaa kohdellaan oikeusprosessissa asianosaisena ja hänen muutoksenhakuvaatimuksensa tutkitaan valituksena.</p>
  <p>Edellä selostetuin perustein A:n ja B:n valitus tulee tutkia.</p>
  <p>2. Mikäli A:n ja B:n valitus korkeimmassa hallinto-oikeudessa tutkittaisiin, olisi mahdollista käsitellä sekä tutkia ja ratkaista heidän valitusvaatimuksensa siten, että Suomen perustuslain 21 §:n sekä Euroopan ihmisoikeussopimuksen 6 artiklan 1 kohdan vaatimus oikeudenmukaisesta oikeudenkäynnistä voisi toteutua asiaa hallinto-oikeudelle sen tekemän menettelyvirheen vuoksi palauttamatta. Koska korkein hallinto-oikeus ei heidän valitustaan tutki, oikeudenmukaisen oikeudenkäynnin varmistamiseksi heidän muutoksenhakuvaatimuksensa on otettava tutkittavaksi ylimääräisenä muutoksenhakuna, purkuhakemuksena, hyväksyttävä hakemus edellä kohdassa 1. lausutuilla perusteilla hallintolainkäyttölain 63 §:n 1 momentin nojalla asian käsittelyssä hallinto-oikeudessa tapahtuneen menettelyvirheen vuoksi ja purettava Turun hallinto-oikeuden päätös heidän muutoksenhakemuksensa alaiselta osalta sekä palautettava asia hallinto-oikeudelle uudelleen käsiteltäväksi siten, että A:lle ja B:lle varataan oikeudenkäynnissä asianosaisen asema."</p>
  <finlex:content id="r200600638.kho">
    <div>
</div>
  </finlex:content>
</finlex:document>
