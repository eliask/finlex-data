<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200600466</dcterms:identifier>
  <finlex:ecliIdentifier>ECLI:FI:KHO:2006:9</finlex:ecliIdentifier>
  <dcterms:title>8.3.2006/466 KHO:2006:9</dcterms:title>
  <dcterms:description>
    <p>
      <span>Ympäristölupa</span>
      <span>Jätteenkäsittelykeskus</span>
      <span>Sijoituspaikka</span>
      <span>Kaavoitus</span>
      <span>Rakennuskielto</span>
      <span>Vesistön pilaaminen</span>
      <span>Korvaukset</span>
      <span>Vanhat vahingot</span>
      <span>Ympäristölupa-asian ratkaiseminen kokonaisuutena</span>
    </p>
  </dcterms:description>
  <finlex:registerNumber>248/1/05</finlex:registerNumber>
  <dcterms:issued>2006-03-08</dcterms:issued>
  <finlex:fileCopyNumber>466</finlex:fileCopyNumber>
  <dcterms:abstract>
    <p>Ämmässuon jätteenkäsittelykeskuksen alue oli oikeusvaikutteisessa yleiskaavassa merkitty tunnuksella EK (kaatopaikka-alue) ja ET (yhdyskuntateknisen huollon alue). Asemakaavaluonnoksessa ja -ehdotuksessa oli suljettava kaatopaikka-alue varustettu merkinnällä EJ/VR (jätteenkäsittelyalue, joka jätteenkäsittelyn päätyttyä on kunnostettava retkeily- ja ulkoilualueeksi). Biojätteen kompostointilaitos, kompostointikenttä ja kaatopaikkajätevesien tasausallas oli varustettu merkinnällä ET (yhdyskuntateknistä huoltoa palvelevien rakennusten ja laitosten alue). Alueelle oli määrätty maankäyttö- ja rakennuslain 53 §:n 1 momentin nojalla rakennuskielto. Ympäristönsuojelulaissa ei ollut säännöstä, joka sinänsä estäisi ympäristöluvan myöntämisen rakennuskieltoalueelle. Kun lisäksi otettiin huomioon, että hakemuksen tarkoittama alue, jolla oli harjoitettu kaatopaikkatoimintaa vuodesta 1987 lukien, oli niin voimassa olevassa oikeusvaikutteisessa yleiskaavassa kuin myös valmisteilla olevassa asemakaavassa varattu kaatopaikka- ja jätteenkäsittelyalueeksi sekä ympäristönsuojelulain 6 §, 41 §:n 1 momentti ja 42 §:n 2 momentti, eivät valituksissa mainitut kaavoitukseen ja rakennuskieltoihin liittyvät seikat olleet esteenä ympäristöluvan myöntämiselle.</p>
    <p>Vesien pilaantumisesta aiheutuvat ennalta arvattavissa olevat vahingot oli ympäristönsuojelulain 67 §:n mukaan viran puolesta määrättävä korvattaviksi luvan myöntämisen yhteydessä siitä riippumatta, oliko ympäristöluvan hakeminen perustunut ympäristönsuojelulain 28 §:n 2 momentin 1 tai 2 kohtaan vai esimerkiksi saman momentin 4 kohtaan tai ympäristönsuojeluasetuksen 1 §:n laitosluetteloon. Kun kuitenkin otettiin huomioon vesistöjen tila ja ympäristökeskuksen päätöksen alueen vesienhallintaa ja käsittelyä koskevat lupamääräykset A.14.-A.18., vesien pilaantumisesta ei ennalta arvioiden aiheutunut sellaista korvattavaa vahinkoa, joka ympäristönsuojelulain 67 §:n mukaan olisi ollut määrättävä korvattavaksi ympäristölupaa myönnettäessä.</p>
    <p>Ennen lupa-asian ratkaisemista aiheutuneiden niin sanottujen vanhojen vahinkojen korvaamista koskeva ratkaisuvalta kuului ympäristönsuojelulain 71 §:n mukaan ympäristölupavirastolle, jolle ympäristökeskus voi siirtää asian sanottujen korvausten osalta ratkaistavaksi. Ellei asiaa ollut sanotuin tavoin siirretty ympäristölupaviraston ratkaistavaksi, niillä, jotka katsovat kärsineensä vesistön luvattomasta pilaamisesta vahinkoa, oli oikeus panna asia vireille ympäristölupavirastossa hakemuksella. Kun otettiin huomioon asiakirjoista saatu selvitys kaatopaikkatoiminnan vesistöjä pilaavasta vaikutuksesta ja vahingonkärsijöiden mahdollisuus panna asia ympäristölupavirastossa hakemuksella vireille samoin kuin se, ettei hakijoille aiheutunut siirtämättä jättämisestä oikeudenmenetyksiä, ei ympäristökeskus ollut menetellyt virheellisesti jättäessään puheena olevat korvausvaatimukset siirtämättä ympäristölupaviraston ratkaistavaksi.</p>
    <p>Ympäristönsuojelulain mukaan ympäristölupa-asia on ratkaistava yhtenä kokonaisuutena eikä osaa lupamääräyksistä voida siirtää toisen lupaviranomaisen ratkaistavaksi. Tämän vuoksi ja kun puheena oleva lupa-asia kuului ympäristökeskuksen ratkaistavaksi, oli vaatimus alueen vesien hallintaa ja käsittelyä koskevien lupamääräysten siirtämisestä ympäristölupaviraston käsiteltäväksi lakiin perustumaton.</p>
    <p>Ympäristönsuojelulaki 6, 31, 41, 42, 43, 66, 67, 68, 71 ja 74 §</p>
    <p>Ympäristönsuojeluasetus 6 § 1 mom. ja 12 a kohta</p>
    <p>Maankäyttö- ja rakennuslaki 53 § 1 mom. ja 134 § 5 mom.</p>
    <p>
      <viite tyyppi="www" kohde="http://www.kho.fi/paatokset/35183.htm">Kort referat på svenska</viite>
    </p>
  </dcterms:abstract>
  <p>1. Lupahakemuksen käsittelyvaiheet</p>
  <p><em>1.1 Pääkaupunkiseudun yhteistyövaltuuskunta (YTV)</em>/Jätehuoltolaitos, jäljempänä YTV, on</p>
  <p>- 23.12.1996 hakenut ympäristölupamenettelylain (735/1991) 6 §:n mukaista ympäristölupaa Ämmässuon kaatopaikalle. Hakemusta on täydennetty 20.2.1997. Hakemuksen piiriin eivät kuuluneet rakenteilla olevan kaatopaikan laajennusalue, kaatopaikan yhteydessä olevat hyötykäyttöalueet eikä rakennettava kompostointilaitos, joille oli tarkoitus hakea ympäristöluvat erikseen.</p>
  <p>- 14.7.1997 hakenut ympäristölupamenettelylain mukaista lupaa kompostointikentän laajennukselle. Hakemusta on täydennetty 1.8.1997.</p>
  <p>
    <em>1.2. Ympäristövaikutusten arviointimenettely</em>
  </p>
  <p>Muun muassa Ämmässuon kaatopaikan laajennuksesta ja pilaantuneiden maiden käsittelystä on laadittu 21.5.2001 päivätty ympäristövaikutusten arviointiselostus, jonka johdosta ympäristökeskus on antanut lausuntonsa 28.9.2001. Ympäristövaikutusten arviointiselostuksesta on ilmoitettu Helsingin Sanomissa ja Hufvudstadsbladetissa 27.5.2001. Arviointiselostus on ollut nähtävillä 28.5.-26.7.2001 välisenä aikana Espoon kaupungin ympäristökeskuksessa ja Kirkkonummen kunnanvirastossa. Hanketta koskeva kuulemistilaisuus on järjestetty 30.5.2001 Nuuksio-Seura ry:n Honkamajalla Espoossa.</p>
  <p>
    <em>1.3 Hakemuksen täydennykset</em>
  </p>
  <p><em>YTV</em> on 31.5.2001 toimittanut ympäristökeskukseen ympäristönsuojelulaissa tarkoitetun ympäristölupahakemuksen sekä 29.6.2001 hakemuksen täydennyksen pilaantuneiden maiden käsittelyn osalta. Viimeksi mainittu täydennys on korvannut kompostointikentän laajennusta koskevan ympäristölupahakemuksen. Lupahakemusta on täydennetty muun muassa 13.3.2002.</p>
  <p>Hakemuksesta on annettu tieto kuulutuksella, joka on ollut nähtävänä Espoon kaupungin ilmoitustaululla 10.7.-10.9.2001 ja Uudenmaan ympäristökeskuksen ilmoitustaululla 13.7.-11.9.2001. Kuulutus on lisäksi julkaistu Helsingin Sanomissa, Hufvudstadsbaldetissa, Kirkkonummen Sanomissa ja Västra Nylandissa. Hakemuksen täydennyksistä Uudenmaan ympäristökeskus on tiedottanut kuuluttamalla Espoon kaupungin ilmoitustaululla 15.4.2002-15.5.2002 ja Uudenmaan ympäristökeskuksen ilmoitustaululla 16.4.2002-15.5.2002. Hakemuksesta on lisäksi ympäristönsuojelulain 38 §:n mukaisesti erikseen annettu tieto tiedossa oleville asianosaisille ja yhteisöille.</p>
  <p>
    <em>1.4 Tarkastukset</em>
  </p>
  <p>Ympäristölupahakemusta koskevat tarkastukset on suoritettu 8.8.2002, 18.9.2002 ja 8.4.2003.</p>
  <p>
    <em>1.5 Lausunnot</em>
  </p>
  <p>Hakemuksen ja hakemuksen täydennyksen johdosta on pyydetty lausunnot Espoon kaupunginhallitukselta, Espoon kaupungin ympäristölautakunnalta, Kirkkonummen  kunnanhallitukselta, Etelä-Suomen lääninhallitukselta ja Espoon Vedeltä.</p>
  <p>
    <em>1.6 Muistutukset ja mielipiteet</em>
  </p>
  <p>Tiedossa oleville asianosaisille on varattu tilaisuus ympäristönsuojelulain 37 §:n mukaisesti tehdä muistutuksia asian johdosta. Lupahakemuksen ja sen täydennyksen johdosta on jätetty muistutuksia yhteensä 14 kappaletta, joissa on mukana useita yhdistyksiä ja kymmeniä yksityisiä kansalaisia.</p>
  <p>
    <em>1.7 Luvan hakijan selitys</em>
  </p>
  <p>Luvan hakija on antanut selityksensä annetuista lausunnoista ja muistutuksista.</p>
  <p>2. Uudenmaan ympäristökeskuksen päätös 26.5.2003 n:o YS 553</p>
  <p><em>Uudenmaan ympäristökeskus</em> on myöntänyt YTV:lle Ämmässuon jätteenkäsittelykeskusta koskevan ympäristönsuojelulain 28 §:n mukaisen ympäristöluvan. Päätös koskee jätteenkäsittelykeskuksen kaatopaikkaa ja kaatopaikan sulkemista, kompostointilaitosta ja -kenttää, pilaantuneiden maiden käsittelylaitosta ja sen vaihtoehtoisia, kentällä tapahtuvia toimintoja, kierrätyspolttoaineen varastointia ja biojätteen ja muun orgaanisen jätteen jälkikompostointia ja -kypsytystä ja valmiin kompostin varastointia sekä Sortti-kierrätysasemaa ja puu- ja puutarhajätteen käsittelyä hyötykäyttökentällä.</p>
  <p>Päätöksellä on ratkaistu myös seuraavat, vireillä olleet asiat:</p>
  <p>- Uudenmaan ympäristökeskukseen 23.12.1996 saapunut YTV:n Ämmässuon kaatopaikan ympäristölupamenettelylain 6 §:n mukainen lupahakemus.</p>
  <p>- Uudenmaan ympäristökeskukseen 14.7.1997 saapunut kompostointikentän laajennusta koskeva ympäristölupamenettelylain 6 §:n mukainen lupahakemus.</p>
  <p>- Uudenmaan ympäristökeskukseen 1.4.1998 saapunut kompostointilaitoksen poistokaasujen mittausta koskeva selvitys ja hajunpoistolaitteiston tarkkailua koskeva suunnitelma ja ennaltaehkäisevän kunnossapidon ohjelma.</p>
  <p>Vastauksena yksilöityihin vaatimuksiin ja lausuntoihin ympäristökeskus on lausunut, että lupahakemuksen tarkoittamien toimintojen aiheuttamat päästöt ovat lupahakemuksessa esitetyt ja toteutetut suojaustoimenpiteet sekä päätöksen määräykset huomioon ottaen niin vähäiset, ettei niiden voida katsoa aiheuttavan korvattavaa vesistö- tai kalataloushaittaa. Tämän johdosta ei luvan saajan maksettavaksi ole määrätty rahakorvauksia.</p>
  <p>Uudenmaan ympäristökeskuksella ei ole toimivaltaa käsitellä vanhoihin mahdollisiin pilaantumisiin liittyviä korvausasioita.</p>
  <p>Lausunnoissa ja muistutuksissa esitetyt muut seikat on otettu huomioon  päätöksen määräyksissä ja perusteluissa.</p>
  <p>
    <em>A. Jätteenkäsittelykeskuksen toimintaa koskevat yleiset määräykset </em>
  </p>
  <p>
    <em>Toiminta-aika</em>
  </p>
  <p>A.1. Toimintaa saa harjoittaa YTV:n Ämmässuon jätteenkäsittelykeskuksella arkipäivisin klo 7.00-21.00 ja poikkeustapauksissa myös arkipyhisin ja viikonloppuisin klo 7.00-16.00. (ympäristönsuojelulain, YSL, 43 §, ympäristönsuojeluasetuksen, YSA, 20 § ja eräistä naapuruussuhteista annetun lain, NaapL, 17 §)</p>
  <p>
    <em>Melu</em>
  </p>
  <p>A.2. Jätteenkäsittelykeskuksen toiminnoista aiheutuva melu, liikenne mukaan lukien, ei saa ylittää lähimmissä häiriintyvissä kohteissa päivällä klo 7.00-22.00 ekvivalenttimelutasoa 55 dB (L<a>Aeq</a>). (YSL 43 §, YSA 20 §, NaapL 17 § ja jäteasetuksen, JA, 7 §, 8 §)</p>
  <p>
    <em>Jätteiden vastaanotto</em>
  </p>
  <p>A.3. Jätteenkäsittelykeskus saa vastaanottaa, hyödyntää ja käsitellä tämän päätöksen määräyksissä tarkemmin määriteltyjä yhdyskuntajätteitä ja teollisuuden jätteitä ja onnettomuuksissa ja vastaavissa olosuhteissa syntyneitä jätteitä sekä maa-aineksia. Etusijalle tulee asettaa YTV:n alueelta peräisin olevat ja muut YTV:n sopimusten piiriin kuuluvat jätteet. (YSL 43 ja 45 §)</p>
  <p>A.4. Mikäli jätteenkäsittelykeskukseen tuodaan jätettä, jonka vastaanottoa ei ole ympäristöluvassa hyväksytty, on jäte viipymättä toimitettava paikkaan, jonka ympäristöluvassa vastaavan jätteen vastaanotto on hyväksytty, tai jäte on palautettava jätteen haltijalle. (YSL 43 ja 45 §, YSA 20 § sekä jätelain, JL, 6 ja 15 §)</p>
  <p>A.5. Jätteenkäsittelykeskuksen aukioloaikoina on alueella oltava valvoja, joka tarkastaa kuormat ja niitä koskevat asiakirjat, kuten ongelmajätteiden siirtoasiankirjat, jätteen kaatopaikkakelpoisuutta ja asiantuntijalausuntoja koskevat asiakirjat, ottaa tarvittaessa näytteet ja osoittaa jätteille sijoituspaikan sekä antaa jätteen tuojalle kirjallisen todistuksen vastaanotetuista jätteistä. Jätteitä vastaanotettaessa tulee tarkastaa myös jätteiden ammattimaisilta kuljettajilta liittyminen alueellisen ympäristökeskuksen ylläpitämään jätetiedostoon. Otettaessa vastaan erityiskäsittelyä vaativaa eläinperäistä jätettä on tarkastettava niitä koskevat kaupalliset asiakirjat. (YSL 43 ja 46 §, YSA 20 §, JL 15 ja 49 §, valtioneuvoston päätös, VNp,659/1996 ja VNp 861/1997)</p>
  <p>
    <em>Alueen hoito ja järjestys</em>
  </p>
  <p>A.6. Jätteenkäsittelykeskuksen alue on aidattava ja aita on pidettävä kunnossa. Alueen portit on pidettävä lukittuina muina kuin jätteenkäsittelykeskuksen aukioloaikoina. (YSL 43 §, JA 8 § ja VNp 861/1997)</p>
  <p>A.7. Jätteiden, materiaalien ja tarvikkeiden vastaanotto, varastointi ja käsittely alueella sekä jätteiden sijoittaminen jätetäyttöön on toteutettava siten, ettei toiminnasta aiheudu maiseman rumentumista, epäsiisteyttä, roskaantumista, pilaantumisvaaraa maaperälle, pinta- ja pohjavesille eikä muutakaan haittaa ympäristölle. Alueesta ei saa muodostua sinne kelpaamattomien jätteiden, maa-ainesten eikä sinne kuulumattomien muiden materiaalien varastoaluetta. Jätteiden toimittamisen edelleen käsiteltäväksi ja hyödynnettäväksi on tapahduttava riittävän usein. (YSL 7, 43 ja 45 §, YSA 20 § sekä JL 6, 19 ja 20 §)</p>
  <p>
    <em>Vastaava hoitaja</em>
  </p>
  <p>A.8. Jätteenkäsittelykeskuksen toimintojen hoitoa, käyttöä ja niihin liittyvien toimintojen tarkkailua varten on määrättävä näistä tehtävistä vastuussa oleva hoitaja. Eri toiminnoille, kuten kaatopaikalle, kompostoinnille, pilaantuneiden maiden käsittelylle ja Sortti-kierrätysasemalle voidaan määrätä myös eri hoitajat. Vastaavan hoitajan nimi ja yhteystiedot on ilmoitettava Uudenmaan ympäristökeskukselle ja Espoon kaupungin ympäristönsuojeluviranomaisille. Mikäli vastaavan hoitajan nimi ja yhteystiedot muuttuvat, on muutos saatettava viipymättä tiedoksi edellä mainituille viranomaisille. (YSL 45 §, YSA 20 §, JA 10 § sekä VNp 861/1996)</p>
  <p>
    <em>Muut toimet, joilla ehkäistään, vähennetään tai selvitetään pilaantumista, sen vaaraa tai pilaantumisesta aiheutuvia haittoja</em>
  </p>
  <p>A.9. Varasto- ja käsittelykenttien sekä liikennealueiden rakenteiden kuntoa, kuten halkeilua ja painumista, on tarkkailtava säännöllisesti ja havaitut viat korjattava viipymättä. (YSL 43 ja 45 §, JL 4 ja JA 8 §)</p>
  <p>A.10. Jätteet on kuljetettava siten, ettei niistä kuljetuksen aikana pääse leviämään jätteitä ympäristöön. Kuljetuskaluston puhtaudesta on huolehdittava, ettei toiminta aiheuta ympäristön roskaantumista. Mikäli roskaantumista kuitenkin tapahtuu, on roskaantuneet alueet siivottava välittömästi. Jätteenkäsittelykeskuksen jätteiden käsittely-, varasto- ja liikennealueet on hoidettava siten, että pölyäminen jää mahdollisimman vähäiseksi. Alueita on tarvittaessa kasteltava. Työkoneiden tankkaukset on suoritettava tiivispohjaisella alustalla. (YSL 45 §, JL 19 ja 20 § sekä JA 7 ja 8 §)</p>
  <p>A.11. Luvan saajan on huolehdittava henkilökuntansa jätehuollon koulutuksen järjestämisestä sekä riittävän informaation antamisesta jätteen toimittajille, kuljettajille ja muille sidosryhmille. (YSL 43 §)</p>
  <p>
    <em>Häiriötilanteet ja muut poikkeukselliset tilanteet</em>
  </p>
  <p>A.12. Määrältään tai laadultaan tavanomaisesta poikkeavia päästöjä ilmaan, veteen tai maaperään aiheuttavista häiriötilanteista ja muista vahinkotilanteista on ilmoitettava viipymättä Uudenmaan ympäristökeskukselle ja Espoon kaupungin ympäristönsuojeluviranomaiselle. (YSL 43 ja 62 § ja YSA 30 §)</p>
  <p>A.13. Vahinko- ja onnettomuustilanteiden varalta jätteenkäsittelykeskuksen alueella on oltava saatavilla riittävä määrä imeytysmateriaalia. Käytettävissä on oltava myös alkusammutukseen tarvittavaa kalustoa. Jätteiden, materiaalien ja kemikaalien varastointi on suunniteltava, toteutettava ja valvottava siten, että pystytään jo ennalta ehkäisemään tulipalojen syttyminen. Tulipalon sammutusvesien ja rankkasateiden aiheuttamien tulvatilanteiden varalta alueella on oltava riittävästi vesien keräämiseen tarvittavaa allastilavuutta. (YSL 7, 43 ja 62 §, JL 6 § ja JA 8 §)</p>
  <p>
    <em>Alueen vesien hallinta ja käsittely</em>
  </p>
  <p>A.14. Jätteenkäsittelykeskuksen puhtaat pintavedet ja ulkopuoliset valumavedet on pidettävä erillään jätteistä, kaatopaikkavesistä ja muista keskuksen toiminnoissa muodostuvista likaisista vesistä reunakorokkeiden, ojituksien ja muiden varmojen rakenteiden avulla. Kaatopaikalle sijoitettu jäte ja muut jätteenkäsittelykeskuksessa varastoitavat ja käsiteltävät jätteet eivät saa joutua kosketuksiin pohjaveden eivätkä pintavesien kanssa. (YSL 7 ja 43 §, JL 6 §, JA 8 § ja VNp 861/1997)</p>
  <p>A.15. Jätteenkäsittelykeskuksen suoto- ja valumavedet sekä muut likaiset vedet on kerättävä yhteen soveltuvin teknisin ratkaisuin, kuten salaojituksin ja viemärein. Alueen ojien, viemäreiden, kaivojen ja altaiden kunnosta tulee huolehtia säännöllisesti siten, ettei alueen suoto- ja valumavesistä aiheudu pinta- tai pohjavesien likaantumista, ojien liettymistä tai ympäristön vettymistä. (YSL 7, 8, 43 ja 45 §, JL 6 §, JA 8 § ja VNp 861/1997)</p>
  <p>A.16. Kaatopaikkavedet, biojätteen ja muun orgaanisen jätteen kompostoinnissa sekä pilaantuneiden maiden käsittelyssä muodostuvat likaiset vedet ja kaatopaikan jätetäyttöalueiden 1 ja 2 kalvon alapuoliset salaojavedet ja muut tarkkailutulosten perusteella likaantuneiksi todetut vedet on johdettava jätteenkäsittelykeskuksen tasausaltaisiin ja edelleen Espoon kaupungin viemäriin. Viemäriin ei saa johtaa epäpuhtauksia sisältäviä nesteitä tai kiinteitä aineita siten, että niistä on haittaa viemärin rakenteelle, puhdistamon toiminnalle tai jätevesilietteen hyötykäytölle. Jätevesien viemäriin johtamisessa on noudatettava Espoon Veden antamia ohjeita ja määräyksiä ja jätevesien johtamista koskevaa sopimusta sekä ympäristökeskuksen päätöksen määräyksiä. Tarvittaessa jätevedet on esikäsiteltävä öljynerottimilla ja muilla teknisillä menetelmillä ennen viemäriin johtamista.</p>
  <p>Sellaiset likaiset vedet, joiden johtaminen viemäriin ei ole luvallista esikäsittelynkään jälkeen ja joita ei käytetä uudelleen prosesseissa, on toimitettava laitokseen, jonka ympäristöluvassa kyseisen jätteen käsittely on hyväksytty. (YSL 7, 43 ja 45 §, YSA 20 § ja VNp 861/1997)</p>
  <p>A.17. Jätteenkäsittelykeskuksen ajo- ja piha-alueiden sekä jätteiden vastaanotto- ja varastointialueiden puhtaat pintavaluntavedet voidaan johtaa öljynerottimien kautta maastoon. (YSL 43 §, JL 6 § ja JA 8 §)</p>
  <p>A.18. Öljynerotusjärjestelmien rakenteita ja toimintaa on tarkkailtava säännöllisesti ja järjestelmät on mitoitettava erotuskyvyiltään sellaisiksi, ettei öljyä pääse viemäriin, maastoon tai pintavesiin, vaan öljy voidaan asianmukaisesti kerätä talteen. Öljynerotuskaivot on varustettava hälyttimillä. Kaivot on tarkastettava, huollettava ja tyhjennettävä tarpeen mukaan, kuitenkin vähintään kerran vuodessa. (YSL 43, 45 ja 46 §, JL 6 § ja JA 8 §)</p>
  <p>
    <em>Jätteenkäsittelykeskuksen käytöstä poistaminen</em>
  </p>
  <p>A.19. Jätteenkäsittelykeskuksen tai jonkin sen toiminnan lakattua on toiminta-alue viipymättä saatettava sellaiseen kuntoon, ettei siitä käytöstä poistamisen jälkeen aiheudu jätteenkäsittelylle ominaista haittaa tai vaaraa. Jälkihoitovaiheen aikana havaitut mahdolliset puutteet ja haitat on korjattava siten, ettei jätteenkäsittelykeskuksesta aiheudu haittaa tai vaaraa terveydelle tai ympäristölle. (YSL 43 §)</p>
  <p>
    <em>Tarkkailu</em>
  </p>
  <p>A.20. Jätteenkäsittelykeskuksen ja sen toimintojen ja niiden ympäristövaikutusten tarkkailussa on noudatettava ympäristökeskuksen päätöksen liitteenä 4 olevaa Suunnittelukeskus Oy:n laatimaa suunnitelmaa "Toimintojen käyttö-, päästö- ja vaikutustarkkailusuunnitelma 1282-C1041". Mittaukset on suoritettava standardimenetelmien (CEN, ISO, SFS tai vastaavan tasoinen muu yleisesti käytössä oleva menetelmä) mukaisesti. Tarkkailussa on noudatettava lisäksi ympäristökeskuksen päätöksen tarkkailua koskevia määräyksiä. (YSL 43 ja 46 § YSA 20 §, JA 8 ja 9 § ja VNp 861/1997)</p>
  <p>
    <em>Kaatopaikka</em>
  </p>
  <p>A.21. Kaatopaikan jätetäytön pinta-alaa, koostumusta, tilavuutta sekä jäljellä olevaa täyttötilavuutta ja jätetäytön painumista ja pintarakenteiden kuntoa sekä kaatopaikkakaasun talteenottojärjestelmän kuntoa on seurattava ja tarkkailtava säännöllisesti sekä täytön aikana että kaatopaikan jälkihoitoaikana. Mahdolliset puutteet on korjattava viivytyksettä. (YSL 43 ja 46 §, YSA 20 § ja VNp 861/1997)</p>
  <p>A.22. Kaatopaikalla muodostuvan ja talteen kerätyn kaatopaikkakaasun määrää ja laatua sekä kaasun poltto-olosuhteita, kuten lämpötilaa, happipitoisuutta ja ilmamäärää, on tarkkailtava säännöllisesti. Soihtupolttimen CO<a>2</a>:n, CO:n, SO<a>4</a>:n ja NO<a>x</a>:n määrät on arvioitava polttoa koskevien mittausten perusteella tunti-, vuorokausi- ja vuosikeskiarvoina. Vuosittain on arvioitava myös kaatopaikan pinnan läpi ilmaan purkautuvan kaasun ja sen sisältämän metaanin määrä sekä selvitettävä mittauksin kaatopaikkakaasun purkautumiskohdat. (YSL 43 ja 46 § sekä YSA 20 §)</p>
  <p>
    <em>Biojätteen kompostointi</em>
  </p>
  <p>A.23. Biojätteen kompostointilaitoksen ja kompostointihallien ammoniakkipesurien ja biologisten suodattimien toimintaa ja puhdistustehoa on seurattava ulkopuolisen asiantuntijan toimesta vähintään kerran vuodessa tehtävin mittauksin. Mittauksissa on selvitettävä kompostoinnin poistokaasun ammoniakki- ja hajuyksikköpitoisuudet ennen ja jälkeen puhdistuksen. Mittaustulosten perusteella on laskettava niiden reduktio ja vuodessa ilmaan pääsevän ammoniakin määrä. (YSL 43 ja 46 § sekä JA 8 ja 9 §)</p>
  <p>
    <em>Pilaantuneiden maiden käsittely</em>
  </p>
  <p>A.24. Pilaantuneiden maiden käsittelyhallien puhdistuslaitteiston tehokkuutta ja poistokaasun orgaanisten yhdisteiden pitoisuutta ja päästöä on seurattava ulkopuolisen asiantuntijan toimesta vähintään kerran vuodessa tehtävin mittauksin. (YSL 43 ja 46 § sekä JA 8 ja 9 §)</p>
  <p>
    <em>Ilman laatu</em>
  </p>
  <p>A.25. Jätteenkäsittelykeskuksen aiheuttamat hajuhaitat ja hajujen leviäminen ympäristöön on selvitettävä vähintään kerran vuodessa asukaspaneelitutkimuksella, asiantuntijaraadin tekemin aistihavainnoin, hajumittauksilla tai muilla vastaavilla menetelmillä. Jätteenkäsittelykeskuksen alueen ilman leijuvan pölyn ja rikkiyhdisteiden määrää on seurattava jatkuvatoimisesti ilman laadun mittausasemalla. (YSL 43 ja 46 §, YSA 20 § sekä JA 8 ja 9 §)</p>
  <p>
    <em>Vedet</em>
  </p>
  <p>A.26. Jätteenkäsittelykeskuksen kaatopaikkavesien, kaatopaikan sisäisen veden ja salaojavesien sekä ympäristön pinta- ja pohjavesien laatua on tarkkailtava SCC Viatek Oy:n laatiman, 3.4.2003 päivätyn Ämmässuo-Kulmakorven alueen yhteistarkkailuohjelmaehdotuksen mukaisesti siihen asti, kunnes Uudenmaan ympäristökeskus tekee ohjelman johdosta erillisen päätöksen. (YSL 43 ja 46 §, YSA 20 § ja VNp 861/1997)</p>
  <p>
    <em>Raportointi</em>
  </p>
  <p>A.27. Tiedot tarkkailujen tuloksista on liitettävä ympäristökeskuksen  päätöksen määräyksen G.2. tarkoittamaan vuosiraporttiin. Yhteistarkkailuohjelman tuloksista tiedottaminen tapahtuu tarkkailuohjelman ja siitä tehtävän erillisen päätöksen mukaisesti. Tarkkailua koskevia suunnitelmia ja ohjelmia voidaan muuttaa Uudenmaan ympäristökeskuksen hyväksymällä tavalla. (YSL 43 ja 46 §, YSA 20 § sekä JA 8 ja 9 §)</p>
  <p>
    <em>Jälkivalvonta ja -tarkkailu</em>
  </p>
  <p>A.28. Luvan saaja on vastuussa toiminnan vaikutuksista ja vaikutusten tarkkailusta myös alueen toiminnan loppumisen jälkeen. Kaatopaikan pitäjän on vastattava kaatopaikan jälkihoidosta, pintarakenteen kunnosta, kaatopaikkakaasun, suotovesien sekä pinta- ja pohjavesien tarkkailusta niin kauan kuin se tarkkailutulosten perusteella on perusteltua, kuitenkin vähintään 30 vuotta.</p>
  <p>Kaatopaikan sulkemisen jälkeen kaatopaikkaa koskevaa tarkkailua voidaan muuttaa. Kaatopaikan jälkivalvontaa ja tarkkailua koskeva suunnitelma tulee toimittaa puoli vuotta ennen kaatopaikan sulkemista Uudenmaan ympäristökeskukselle hyväksyttäväksi ja tiedoksi Espoon kaupungin ympäristönsuojeluviranomaisille. (YSL 43 ja 46 §, YSA 20 §, JA 8 ja 9 § sekä VNp 861/1997)</p>
  <p>
    <em>B. Kaatopaikkatoimintaa koskevat määräykset</em>
  </p>
  <p>B.1. YTV:n Ämmässuon kaatopaikan täyttöalueet 1-4 luokitellaan tavanomaisen jätteen kaatopaikaksi. Kaatopaikalle saa loppusijoittaa vain sen luokituksen mukaista jätettä. (YSL 43 ja 45 § sekä YSA 20 §)</p>
  <p>
    <em>Kaatopaikalle sijoitettavat jätteet</em>
  </p>
  <p>B.2. Kaatopaikalla voidaan vastaanottaa, hyödyntää ja loppusijoittaa jätteitä yhteensä 700 000 t/a seuraavasti:</p>
  <p>- loppusijoittaa asumisessa syntynyttä ja ominaisuuksiltaan ja koostumukseltaan siihen rinnastettavaa jätettä (200301)</p>
  <p>- hyödyntää peitemaina ja muissa rakenteissa ja sijoittaa jätetäyttöön hyötykäyttöön kelpaamatonta rakennusjätettä, kuten betonimursketta, tiili- ja asfalttijätettä, kivipohjaisia aineksia (170101, 170102, 170103, 170107, 170302), sekä rakennusjätteen rejektiä (190203) ja kompostia</p>
  <p>- loppusijoittaa poikkeustilanteissa muodostuvaa, erilliskerättyä biojätettä (200108) erilliselle alueelle. Eläin- ja hajuhaittojen vähentämiseksi biojäte tulee peittää ja tiivistää päivittäin</p>
  <p>- loppusijoittaa rasvanerotuskaivojen lietteitä (190809) ja sellaisia hiekanerotuskaivojen lietteitä (200304), joiden sisältämien haitta-aineiden pitoisuudet ovat alle ympäristöministeriön muistiossa 5/1994 määriteltyjen SAMASE-raja-arvojen ja joita ei luokitella ongelmajätteiksi</p>
  <p>- loppusijoittaa erityisjätteitä, kuten kuolleita eläimiä (020102) ja eläinten osia ja kudoksia sisältäviä jätteitä (180203, 020102, 020202) ja sairaaloiden erityisjätteitä, kuten biologista jätettä (180102, 180104) ja pistävää ja viiltävää jätettä (180101, 180201). Erityisjätteet tulee haudata jätetäyttöön ja peittää päivittäin riittävän paksulla maa- tai jätekerroksella. Eläinten osia sisältävien jätteiden ja eläimien käsittelyssä syntyneiden jätteiden sijoittamisessa kaatopaikalle tulee noudattaa Suomessa voimassa olevaa eläinperäisiä jätteitä koskevaa lainsäädäntöä ja siitä annettuja ohjeita ja määräyksiä</p>
  <p>- loppusijoittaa poikkeustilanteissa energiatuotannossa muodostuvaa lento- ja pohjatuhkaa sekä kuonaa (kuten 100101-100103, 100115, 100117, 100119). Kuormien purku ja jätteiden sijoittaminen tulee hoitaa siten, ettei jätteistä aiheudu pölyämistä</p>
  <p>- loppusijoittaa asbestijätettä (170601*, 170605*), joka ei sisällä muita vaaralliseksi luokiteltuja aineita kuin sidottu asbesti. Asbestijäte on sijoittava kaatopaikalla sitä varten rakennetulle ja muusta jätteestä eristetylle alueelle. Jäte on peitettävä päivittäin vähintään 0,5 metrin kerroksella maa-ainesta tai muuta tarkoitukseen soveltuvaa jätemateriaalia. Asbestijätteen sijoitusalue on täytön loppumisen jälkeen katettava pysyvästi, eikä alueella saa suorittaa töitä, jotka voivat aiheuttaa asbestissa olevien kuitujen vapautumista. Sijoitusalueen käyttöä tulee rajoittaa myös kaatopaikan sulkemisen jälkeen. Sijoitusalue on merkittävä kaatopaikkakarttaan.</p>
  <p>Lisäksi kaatopaikalla saa hyödyntää peittomaina ja muissa rakenteissa sekä sijoittaa jätteenä jätetäyttöön maa- ja  kiviaineksia (170504), myös sellaisia maa- ja kiviaineksia, joiden sisältämien haitta-aineiden pitoisuudet ovat alle ympäristöministeriön muistiossa 5/1994 määriteltyjen SAMASE-raja-arvojen ja jotka eivät ole ongelmajätteitä, yhteensä 300 000 t/a.</p>
  <p>(YSL 43 ja 45 §, YSA 20 §, JL 6 ja 9 §, JA 3 a §, VNp 861/1997 sekä ympäristöministeriön asetus, YMA, 1129/2001)</p>
  <p>
    <em>Jätteen kaatopaikkakelpoisuuden arviointi</em>
  </p>
  <p>B.3. Muuta kuin asumisessa syntynyttä tai ominaisuuksiltaan ja koostumukseltaan siihen rinnastettavaa jätettä saa sijoittaa kaatopaikalle vain, jos jäte täyttää valtioneuvoston päätöksessä kaatopaikoista (861/1997) edellytetyn kaatopaikkakelpoisuuden. Tuotaessa jätteitä kaatopaikalle on niiden mukana oltava jätteiden koostumusta koskevat analyysitulokset ja puolueettoman asiantuntijalaitoksen lausunto jätteiden kaatopaikkakelpoisuudesta. Mikäli kaatopaikalle tuodaan jatkuvasti kaatopaikkakelpoisuustestiä edellyttävää saman jätteen tuottajan samanlaatuista jätettä, on kyseisen jätteen aiemmin saatujen ominaisuuksien vastaavuus lisäksi varmistettava laadunvalvontatestein vähintään kolmen vuoden välein. (YSL 43 §, YSA 20 § ja VNp 861/1997)</p>
  <p>
    <em>Jätteen vastaanottoa koskevat rajoitukset</em>
  </p>
  <p>B.4. Jätetäyttöön ei saa sijoittaa sellaista jätettä, joka on laimennettu tai sekoitettu muuhun jätteeseen tai aineeseen ainoastaan jätteen kaatopaikkakelpoisuuden täyttämiseksi eikä muuta sellaista jätettä, joka ei täytä kaatopaikkajätteelle asetettuja kelpoisuusvaatimuksia.</p>
  <p>Jätetäyttöön ei saa sijoittaa nestemäistä jätettä eikä sellaista jätettä, joka on kaatopaikkaolosuhteissa räjähtävää, syövyttävää, hapettavaa tai helposti syttyvää, eikä autojen, työkoneiden tai muiden ajoneuvojen renkaita tai niiden silppua.</p>
  <p>1.1.2005 lähtien kaatopaikalle ei saa sijoittaa jätettä, jota ei ole esikäsitelty ja josta suurinta osaa biohajoavasta jätteestä ei ole kerätty talteen hyödyntämistä varten. Mikäli biohajoavan jätteen sijoittamisesta kaatopaikalle tai sijoittamisen vähentämistä koskevista tavoitteista ja aikatauluista määrätään erillissäännöllä, kuten valtioneuvoston asetuksella, on sitä noudatettava. (YSL 43 §, JL 6 § ja VNp 861/1997)</p>
  <p>
    <em>Jätteiden sijoittaminen</em>
  </p>
  <p>B.5. Jätteiden sijoittamisessa kaatopaikalle on noudatettava Suunnittelukeskus Oy:n 5.3.2002 päivättyä täyttösuunnitelmaa ja ympäristökeskuksen päätöksen määräyksiä. Kaatopaikan täyttöpinta-ala saa olla noin 54 ha ja täyttötilavuus korkeintaan 14,8 milj.m<y>3</y>. Kaatopaikan lopullinen lakikorkeus pintarakenteineen saa olla korkeintaan +125,00 ja täyttöalueiden luiskakaltevuudet saavat olla jyrkimmillään 1:3.</p>
  <p>Jätteet on murskattava ja tiivistettävä. Täyttökerrokset on peitettävä riittävällä maakerroksella tai muulla välipeitoksi soveltuvalla jätemateriaalilla siten, että kulloinkin avoinna oleva täyttöalue on mahdollisimman pieni. Jätteiden sijoittaminen kaatopaikalle on kokonaisuudessaan suunniteltava ja toteutettava siten, että estetään ja torjutaan haitat ja vaaratilanteet, kuten sortumat, jätepenkereen puutteellinen vakavuus ja veden lammikoituminen täyttöalueelle. (YSA 20 §, JL 6 §, JA 8 § ja VNp 861/1997)
</p>
  <p>
    <em>Kaatopaikkakaasun keräys ja käsittely</em>
  </p>
  <p>B.6. Jätetäytössä muodostuva kaatopaikkakaasu on kerättävä talteen suunnitelmien mukaisesti pysty- ja vaakakeräysjärjestelmän avulla. Kaatopaikan käytöstäpoiston jälkeen myös pinnan kaasunkeräyskerroksesta talteensaatava kaasu on johdettava käsiteltäväksi. Kerätty kaatopaikkakaasu voidaan toistaiseksi käsitellä polttamalla soihtupoltinasemalla. (YSA 20 §, JL 6 §, JA 8 § ja VNp 861/1997)</p>
  <p>B.7. Kaatopaikkakaasun sisältämän energian talteenotto- ja hyödyntämismahdollisuudet on selvitettävä. Selvityksessä on esitettävä kaasun hyödyntämisen eri toteutusmahdollisuudet aikatauluineen ja kustannusarvioineen. Selvitys on toimitettava Uudenmaan ympäristökeskukseen viimeistään puoli vuotta sen jälkeen, kun ympäristökeskuksen päätös on saanut lainvoiman. (YSA 20 §, JL 6 §, JA 8 § ja VNp 861/1997)</p>
  <p>
    <em>Kaatopaikan käytön lopettaminen ja sulkeminen</em>
  </p>
  <p>B.8. Jätteiden läjittäminen kaatopaikan täyttöalueille 1-4 on lopetettava 1.11.2007 mennessä. (YSL 43 §, YSA 20 § ja VNp 861/1997)</p>
  <p>
    <em>Kaatopaikan pintarakenteet</em>
  </p>
  <p>B.9. Kaatopaikan tai sen osan saavutettua lopullisen täyttökorkeutensa on sen pinta ensin muotoiltava ja tasoitettava ja jätetäyttö on maisemoitava väliaikaisin pintarakentein siten, että kaatopaikalta ilmaan purkautuvan kaatopaikkakaasun ja kaatopaikalla muodostuvan suotoveden määrä on mahdollisimman vähäinen. Väliaikaiset pintarakenteet on saatava valmiiksi kolmen vuoden kuluessa kaatopaikan täytön lopettamisesta. (YSA 20 §, JL 6 § ja JA 9 §)</p>
  <p>B.10. Kaatopaikan väliaikaisten pintarakenteiden päälle on rakentava lopulliset pintarakennekerrokset siten, että ne joko yksin tai yhdessä väliaikaisen pintarakenteen kanssa muodostavat seuraavat rakennekerrokset ylhäältä alaspäin lueteltuina: pintakerros, kuivatuskerros &gt;0,5 metriä, tiivistyskerros ja kaasunkeräyskerros &gt;0,3 metriä.</p>
  <p>Lopulliset rakennekerrokset on toteutettava kaatopaikalla heti, kun on varmistuttu, että jätetäyttö on painunut riittävästi, jotta rakenteet säilyvät ehjinä. Kaatopaikan pintarakenteet ja sulkemis- ja maisemointityöt saa toteuttaa vaiheittain 11 rakennusalueena Suunnittelukeskus Oy:n 5.3.2002 päivätyn Ämmässuon kaatopaikan viimeistelysuunnitelman ja asemapiirustuksen  VYT-1282-B9116-001 mukaisesti. (YSL 43 §, YSA 20 §, JL 6 §, JA 9 § ja VNp 861/1997)</p>
  <p>B.11. Mineraalinen tiivistyskerros on toteutettava vähintään 0,5 metrin paksuisena  kerroksena, jonka vedenläpäisevyyskerroin on k&gt;1x10 -9 m/s tai muulla vastaavan suojaustason antavalla rakenteella. Tiivistysrakenteen vaurioituminen, kuten haitallinen jäätyminen tai kuivuminen, on estettävä asianmukaisilla suojaustoimenpiteillä rakentamisen aikana ja sen jälkeen.</p>
  <p>B.12. Kuivatuskerroksessa käytettävän materiaalin vedenläpäisevyyskertoimen on oltava k &gt;1 x 10 -3 m/s. Kuivatuskerroksen pinnan suojaus on toteutettava pintamaan rakeisuudesta riippuen riittävänä kuivatuskerroksen tukkeutumisen estämiseksi. Tämän päälle on rakennettava maa-aineksista vähintään 1,0 metrin paksuinen pintakerros. (YSL 43 §, JL 6 §, JA 9 § ja VNp 861/1997)</p>
  <p>B.13. Pintarakenteiden valmistumisen edetessä tulee viimeistellylle alueelle luoda istuttamalla tai kylvämällä tarkoitukseen sopiva kasvillisuus, jonka juuristo ei vaaranna pintarakenteiden toimivuutta. (YSL 43 §, YSA 20 § ja JL 6 §)</p>
  <p>
    <em>Pilaantuneiden maiden käyttö pintarakenteissa</em>
  </p>
  <p>B.14. Kaatopaikan pintarakenteissa voidaan hyödyntää hakemuksen mukaisesti lievästi pilaantuneita maita, joiden sisältämien orgaanisten ja epäorgaanisten haitta-aineiden pitoisuudet ovat alle SAMASE-raja-arvojen ja jotka eivät ole ongelmajätettä ja muita ympäristökeskuksen päätöksen sallimia jätemateriaaleja. Materiaalien on täytettävä valtioneuvoston kaatopaikoista antaman päätöksen (861/1997) mukaiset kaatopaikkakelpoisuusvaatimukset sekä pintarakenteilta edellytetyt laatuvaatimukset.</p>
  <p>Pintakerroksen ylimmäinen, 0,5 metrin paksuinen kerros on rakennettava maa-aineksista, joiden orgaanisten ja epäorgaanisten haitta-aineiden pitoisuudet ovat alle SAMASE-ohjearvon.</p>
  <p>Pintarakenteissa käytettävät pilaantuneet maat eivät saa pölytä eikä niistä saa huuhtoutua sadeveden mukana haitta-aineita pinta- ja pohjavesiin. Pintarakenteiden rakennustyöt on suunniteltava ja toteutettava siten, että niissä käytettävät pilaantuneet maa-ainekset suojataan rakennusvaiheessa sateen ja tuulen vaikutuksilta. (YSL 43 §, 45 §, JL 6 §, JA 3 a § ja VNp 861/1997)</p>
  <p>B.15. Käytettäessä kaatopaikan tiivistyskerroksen yläpuolisissa pintarakennekerroksissa pilaantuneita maita on kuivatuskerroksen valumavedet kerättävä erilleen tarkkailua varten. Vesistä on tutkittava niiden haitta-aineiden pitoisuudet, joita pintarakennekerroksissa käytetyt pilaantuneet maat sisältävät. Tarvittaessa vedet on käsiteltävä ennen maastoon johtamista. Ne voidaan myös johtaa viemäriin. Tarkkailutulosten perusteella Uudenmaan ympäristökeskus päättää vesien käsittelystä. (YSL 46 §, JL 52 § ja VNp 861/1997)</p>
  <p>
    <em>Rakennus- ja laadunvalvontasuunnitelmat ja raportointi</em>
  </p>
  <p>B.16. Suunnitelmat kaatopaikan pintarakenteiden toteuttamisesta on toimitettava riittävän ajoissa ennen rakentamisen aloittamista jatkotoimenpiteiden harkintaa varten Uudenmaan ympäristökeskukselle ja tiedoksi Espoon kaupungin ympäristönsuojeluviranomaiselle. Mikäli pintarakenteet toteutetaan kaatopaikan eri alueilla toisistaan poikkeavilla rakenteilla, on jokaista rakennetta koskevat suunnitelmat toimitettava erikseen jatkotoimenpiteiden harkintaa varten.</p>
  <p>Suunnitelma-asiakirjojen on sisällettävä yksityiskohtaiset suunnitelmat rakenteiden toteuttamisesta ja tiedot käytettävistä materiaaleista, niiden laadusta ja soveltuvuudesta rakenteisiin. Käytettäessä pilaantuneita maita on suunnitelma-asiakirjojen mukana oltava selvitys käytettävien maa-aineksien sisältämien haitta-aineiden pitoisuuksista ja maiden kaatopaikkakelpoisuudesta. Asiakirjojen tulee sisältää myös rakentamista koskeva laadunvalvontasuunnitelma, joka sisältää sekä rakentamisen aikaisen että seurantavaiheen laadunvalvonnan. Laadunvalvontasuunnitelmassa on esitettävä luvan saajan ja urakoitsijan laadunvalvonta sekä laadunvalvontajärjestelmän varmistaminen ulkopuolisella puolueettomalla asiantuntijalla. (YSL 43 §, 46 §, YSA 20 § sekä JL 51 ja 52 §)</p>
  <p>B.17. Toteutetusta kaatopaikan sulkemisrakentamisesta on laadittava raportti, jossa on esitettävä pintarakenteiden ja muiden rakenteiden toteuttaminen, rakenteissa käytetyt materiaalit ja yhteenveto työnaikaisesta kirjanpidosta sekä laadunvalvonnan asiakirjat.</p>
  <p>Raportti on toimitettava Uudenmaan ympäristökeskukselle ja Espoon kaupungin ympäristönsuojeluviranomaiselle viimeistään kahden kuukauden kuluessa pintarakenteiden ja muiden rakenteiden valmistumisesta. (JL 51 ja 52 §)</p>
  <p>
    <em>Kaatopaikan vakuus</em>
  </p>
  <p>B.18. Kaatopaikan vakuudeksi hyväksytään YTV:n esittämä kaatopaikan jälkihoitovaraus, joka on sidottu kaatopaikalle tuodun jätteen määrään, sekä sen lisäksi jo aiemmin kaatopaikan hoitoa ja kunnostusta varten kerätty 7,7 miljoonan euron summa. (YSL 45 §)</p>
  <p>
    <em>C. Kompostointilaitoksen toimintaa koskevat määräykset</em>
  </p>
  <p>
    <em>Vastaanotettavat ja käsiteltävät jätteet</em>
  </p>
  <p>C.1. Kompostointilaitoksessa ja sen laajennuksessa saa kompostoida biojätettä (200108) ja teollisuuden orgaanisia jätteitä (kuten 020103, 020304, 020501) yhteensä enintään 49 000 t/a. (YSL 43 ja 45 §)</p>
  <p>
    <em>Vastaanotto, esikäsittely ja käsittely</em>
  </p>
  <p>C.2. Jätteet on otettava vastaan suoraan laitoksen sisätiloihin, jossa ne on myös esikäsiteltävä. Ennen kompostoinnin aloittamista jätteet on murskattava riittävän pieniksi jakeiksi ja jätteisiin on sekoitettava riittävästi seosainetta. (YSL 43 ja 45 § sekä JL 4 ja 6 §)</p>
  <p>C.3. Kompostointi on suoritettava sisällä kompostointilaitoksessa. Jälkikompostointi saa tapahtua kentällä aumoissa. Hajuhaittojen vähentämiseksi jälkikompostointi on mahdollisimman pian siirrettävä sitä varten suunniteltuun ja rakennettuun halliin. Kompostointitoiminta on mitoitettava siten, että viipymä kompostointilaitoksessa ja jälkikompostointihallissa on riittävän pitkä, ettei ulos kentälle siirrettävästä kompostista aiheudu ympäristölle hajuhaittaa. (YSL 43 ja 45 §, JL 4 ja 6 § sekä JA 8 §)</p>
  <p>C.4. Olosuhteet kompostissa on pidettävä suotuisina orgaanisen aineksen kompostoitumiselle. Kompostin riittävästä ilmavuudesta, kosteudesta ja ravinnepitoisuudesta on huolehdittava. (YSL 45 § sekä JL 4 ja 6 §)</p>
  <p>C.5. Kompostointitoiminnassa käytettävien laitteiden puhtaana pidolla on ehkäistävä eri vaiheessa olevien kompostien ja valmiin kompostituotteen sekoittuminen ja likaantuminen. (YSL 43 ja 45 §, JL 4 § ja JA 8 §)</p>
  <p>C.7. Eläinperäisten jätteiden kompostoinnissa on noudatettava kompostoitavien jätteiden laatua, käsittelyä ja valvontaa koskevaa Suomessa voimassa olevaa lainsäädäntöä ja niistä annettuja ohjeita ja määräyksiä. (YSL 43 ja 45 § sekä JL 6 §)</p>
  <p>
    <em>Hajukaasujen käsittely</em>
  </p>
  <p>C.8. Kompostointilaitoksen ja jälkikompostointihallin poistokaasut on käsiteltävä ammoniakkipesurilla ja biologisella hajunpoistosuodattimella tai muulla vastaavan tasoisella puhdistuslaitteistolla. Puhdistuslaitteistolla on saavutettava vuosikeskiarvona mitaten poistokaasun ammoniakkipitoisuuden ja hajuyksiköiden 90 %:n reduktio tai poistokaasun ammoniakkipäästö saa olla korkeintaan 10 ppm ja hajuyksikköpitoisuus korkeintaan 3 000 h.y./m<y>3</y>. Puhdistustulos on saavutettu, kun kerran vuodessa suoritettavalla tarkkailukerralla otettujen kolmen näytteen keskiarvo täyttää edellä asetetut vaatimukset. Suodattimien kunnosta on huolehdittava ja ne on vaihdettava, ennen kuin niiden teho heikkenee. (YSL 43, 45 ja 46 §, JL 4 § sekä JA 8 §)</p>
  <p>
    <em>Kompostoinnin ja kompostituotteen valvonta</em>
  </p>
  <p>C.9. Kompostin lämpötilaa, kosteutta, pH:ta, ravinnesuhteita ja muita kompostoitumisen edistymiseen vaikuttavia tekijöitä on seurattava säännöllisesti mittauksin. (YSL 46 § ja JL 6 §)</p>
  <p>C.10. Valmiin kompostituotteen koostumusta on seurattava ottamalla siitä kokoomanäytteet laadunvalvontaa varten ennen tuotteen edelleen toimittamista. Mikäli kompostia toimitetaan jätteenkäsittelykeskuksen ulkopuolelle käytettäväksi maanparannusaineena, on sen täytettävä Suomessa voimassa olevan lainsäädännön maanparannusaineille asetetut vaatimukset. Tiedot kompostituotteen laadusta on annettava vastaanottajalle pyydettäessä. (YSL 46 §, JL 4 ja 51 §)</p>
  <p>
    <em>D. Pilaantuneiden maiden käsittelyä koskevat määräykset</em>
  </p>
  <p>
    <em>Vastaanotettavat maat</em>
  </p>
  <p>D.1. Pilaantuneiden maiden käsittelylaitoksessa saa ottaa vastaan, välivarastoida ja käsitellä kompostoimalla ja huokosilmamenetelmällä ympäristölupahakemuksen mukaisia mineraaliöljy- ja glykoliyhdisteillä, polyaromaattisilla yhdisteillä, kloorifenoleilla ja orgaanisilla yhdisteillä pilaantuneita maa-aineksia (170503) yhteensä enintään 25 000t/a. Kerralla laitoksella saa olla varastoituja, käsiteltävänä olevia ja käsiteltyjä massoja yhteensä enintään 15 000 tonnia. (YSL 43 ja 45 §)</p>
  <p>D.2. Vastaanotettavien maa-ainesten sisältämien yksittäisten haitallisten yhdisteiden pitoisuudet saavat olla korkeintaan ympäristölupahakemuksessa esitettyjen mukaiset. (YSL 43 ja 45 § sekä JL 6 ja 9 §)</p>
  <p>D.3. Vastaanotettavat maamassat on tutkittava ennalta riittävän hyvin kaikkien käsittelyn kannalta merkittävien aineiden ja yhdisteiden selvittämiseksi. Pilaantuneiden maiden on sovelluttava laitoksen prosesseihin. (YSL 43 ja 45 § sekä JL 6 §)</p>
  <p>
    <em>Pilaantuneiden maiden käsittely</em>
  </p>
  <p>D.4. Pilaantuneiden maiden vastaanoton, käsittelyn ja varastoinnin on tapahduttava pilaantuneiden maiden käsittelykentälle tätä tarkoitusta varten suunnitelluissa ja rakennetuissa halleissa. (YSL 43 ja 45 § sekä JL 6 §)</p>
  <p>D.5. Vastaanotettuja massoja saa varastoida yhtäjaksoisesti korkeintaan kuusi kuukautta ja haihtuvia orgaanisia yhdisteitä sisältäviä massoja korkeintaan kolme kuukautta ennen puhdistamistoimien aloittamista. (YSL 43 ja 45 §, JL 6 § sekä JA 8 §)</p>
  <p>D.6. Erilaatuisille pilaantuneille maa-aineksille on tehtävä erilliset käsittelysuunnitelmat, joista käy ilmi maa-ainesten käsittelyn käytännön toteutus. Eri lailla pilaantuneiden maiden käsittelyssä tulee käyttää niiden käsittelyyn soveltuvaa parasta käyttökelpoista tekniikkaa. (YSL 43 ja 45 §, JL 6 § sekä JA 8 §)</p>
  <p>D.7. Kompostoinnin ja huokosilmakäsittelyn edistymistä on seurattava kenttämittauksilla ja laboratorioanalyyseillä. Analyysien perusteella on suoritettava tarvittavat hoitotoimenpiteet, kuten aumojen kääntö, ravinteiden lisäys ja pH:n, kosteuden ja lämpötilan säätö. (YSL 43, 45 ja 46 §, JL 4 § sekä JA 8 §)</p>
  <p>D.8. Eri tavoin pilaantuneet maa-ainekset on pidettävä kaikissa käsittelyn vaiheissa erillään toisistaan. (YSL 43 ja 45 §,  JL 6 ja 44 § sekä JA 8 §)</p>
  <p>
    <em>Puhdistustavoitteet, hyödyntäminen ja sijoittaminen</em>
  </p>
  <p>D.9. Kompostoimalla ja huokosilmamenetelmällä puhdistettujen maamassojen käsittelyn lopettamisen, jatkokäsittelyn ja edelleen toimittamisen määräytymisessä saa käyttää apuna ympäristöministeriön muistiossa 5/1994 määriteltyjä SAMASE-ohje- ja -raja-arvoja. Mikäli eri maankäyttötarkoituksissa hyväksyttävistä haitallisten aineiden suurimmista sallituista pitoisuuksista tai muista haitallisista ominaisuuksista määrätään erillissäännöllä, kuten valtioneuvoston asetuksella, on sitä noudatettava. (YSL 43 ja 45 § sekä JL 6, 9 ja 51 §)</p>
  <p>D.10. Haitattomaksi käsitellyt maamassat edellyttäen, että pitoisuudet kaikkien epäpuhtauksien osalta alittavat SAMASE-ohjearvot, voidaan hyödyntää Ämmässuon kaatopaikalla. Ne voidaan toimittaa myös muulle kaatopaikalle kaatopaikan pitäjän luvalla. (YSL 43 ja 45 §, YSA 4 §, JL 6, 9 ja 51 § sekä JA 3 a §)</p>
  <p>D.11. Lievästi pilaantuneet maamassat, joiden haitta-ainepitoisuudet ovat yli SAMASE-ohjearvojen, mutta alle SAMASE-raja-arvojen ja joita ei luokitella ongelmajätteiksi, saa käyttää hyödyksi Ämmässuon kaatopaikalla kaatopaikan peitemaana tai muussa rakenteessa, jossa niiden käyttö on ympäristöluvassa hyväksytty. Toissijaisesti lievästi pilaantunut maa-aines voidaan sijoittaa Ämmässuon kaatopaikalle jätteenä. Se voidaan toimittaa myös muuhun laitokseen, jonka ympäristöluvassa on hyväksytty kyseisen jätteen käsittely. (YSL  43 ja 45 §, JL 6, 9, 15  ja 51 § sekä JA 3 a §)</p>
  <p>D.12. Maamassat, joiden haitta-ainepitoisuudet ylittävät SAMASE-raja-arvon, ja maamassat, jotka on luokiteltu ongelmajätteeksi, on toimitettava laitokseen, jonka ympäristöluvassa on kyseisen jätteen käsittely hyväksytty. (YSL 43 ja 45 §, JL 6, 9, 15 ja 51 § sekä JA 3 a §)</p>
  <p>
    <em>Käsiteltyjen massojen laadunvarmennus</em>
  </p>
  <p>D.13. Kustakin valmiista käsittelyerästä on analyyseja varten otettava edustavat näytteet. Näytteitä on otettava vähintään yksi kokoomanäyte 150 tonnia kohden. Näytteen on muodostuttava vähintään 10 osanäytteestä. Käsittelyn tuloksellisuuden varmistamiseksi näytteistä on määritettävä niiden haitta-aineiden jäännöspitoisuudet, joita käsitellyt massat sisälsivät. Analyysit on teetettävä yleisin, tarkoitukseen soveltuvin menetelmin sellaisessa laboratoriossa, jolla on asianmukainen ladunvarmistusjärjestelmä. (YSL 43, 45 ja 46 § sekä JL 51 §)</p>
  <p>
    <em>Hallien poistoilman käsittely</em>
  </p>
  <p>D.14. Käsittelyhallien poistoilma on puhdistettava aktiivisuodattimella tai katalyyttisellä polttimella tai muulla vastaavan tasoisella menetelmällä. Puhdistuslaitteistolla on saavutettava vuosikeskiarvona mitaten kokonaishiilivetypitoisuuden 95 %:n reduktio. Aktiivihiilisuodattimet on vaihdettava ennen kuin niiden erotuskyky olennaisesti heikkenee ja aktiivihiilijäte on toimitettava käsiteltäväksi laitokseen, jonka ympäristöluvassa on hyväksytty vastaavan jätteen käsittely. (YSL 43, 45 ja 46 §, JL 6 § sekä JA 8 §)</p>
  <p>
    <em>Vesien hallinta ja käsittely</em>
  </p>
  <p>D.15. Pilaantuneiden maiden käsittelyhallien kattovedet ja ajoalueiden valumavedet on kerättävä ja pidettävä erillään käsittelyhallissa muodostuvista likaisista vesistä ja johdettava öljynerottimen kautta erilliseen tarkkailualtaaseen ennen maastoon johtamista. Tarkkailualtaan vesien laatua on seurattava ympäristökeskuksen päätöksen liitteenä 4 olevan, Suunnittelukeskus Oy:n laatiman "Toimintojen käyttö-, päästö- ja vaikutustarkkailusuunnitelma 1282-C1041":n mukaisesti. Mikäli vedet eivät ole öljynerotuksen jälkeen maastoonjohtamiskelpoisia, on niiden esikäsittelyä jatkettava tai vedet on johdettava viemäriin. Uudenmaan ympäristökeskus voi tarkkailutulosten perusteella kieltää vesien johtamisen maastoon. (YSL 7, 43, 46 ja 47 §, JL 6 § sekä JA 8 §)</p>
  <p>D.16. Pilaantuneiden maiden käsittelyhallissa muodostuvat suoto- ja pintavaluntavedet on johdettava öljyerottimen kautta erilliseen altaaseen. Altaan vesien laatua tulee seurata tarkkailusuunnitelman 1281-C1041 mukaisesti. Vedet voidaan johtaa viemäriin Espoon Veden luvalla. Mikäli öljynerottimella käsitellyt jätevedet eivät ole viemäröintikelpoisia, on niiden esikäsittelyä tehostettava tarvittaessa muilla menetelmillä, kuten aktiivihiilisuodattimella siten, että tehostetun esikäsittelyn jälkeen veden haitta-aineiden pitoisuudet alittavat Espoon Veden asettamat raja-arvot, tai vedet on toimitettava laitokseen, jolla on lupa käsitellä näitä jätevesiä.</p>
  <p>Viemäriin johdettavien vesien esikäsittelyn tehostamiseen on ryhdyttävä, kun johdettavasta vedestä tarkkailuohjelman mukaan otettujen vesinäytteiden analyysitulosten mukaan jokin haitta-aine on ylittänyt kolme kertaa peräkkäin kyseiselle haitta-aineelle annetun raja-arvon, ellei Espoon Vesi anna ankarampia määräyksiä, jolloin niitä on noudatettava. (YSL 43 ja 46 §, JL 6 § sekä JA 8 §)</p>
  <p>
    <em>Vakuus</em>
  </p>
  <p>D.17. Luvan saajan on asetettava ennen pilaantuneiden maiden käsittelyn aloittamista vakuus tai esitettävä muu vastaava järjestely pilaantuneiden maiden asianmukaisen jätehuollon varmistamiseksi. Vakuuden suuruutta tai vakuutta vastaavaa muuta järjestelyä koskeva esitys on toimitettava Uudenmaan ympäristökeskuksen hyväksyttäväksi kuukausi ennen pilaantuneiden maiden vastaanoton aloittamista. (YSL 42 ja 45 §)</p>
  <p>
    <em>E. Muita kompostointi- ja hyötykäyttökentillä tapahtuvia toimintoja koskevat määräykset</em>
  </p>
  <p>E.1. Mädätettyä puhdistamolietettä (190805) saa kompostoida kentillä aumoissa 31.12.2004 asti. (YSL 43 § ja JL 6 §)</p>
  <p>E.2. Esikompostoitua biojätettä (200108) ja muuta orgaanista jätettä (kuten 020103, 020304, 020501) saa jälkikompostoida ja -kypsyttää ja valmista kompostia saa varastoida kentillä aumoissa yhteensä enintään 40 000 t/a. (YSL 43 § ja 45 §)</p>
  <p>E.3. Kompostoinnin tukiaineena käytettävää puu- ja puutarhajätettä sekä risuja ja kantoja (200138 ja 200201) saa ottaa vastaan, varastoida ja murskata kentillä. Kentillä saa vastaanottaa ja varastoida myös kyllästettyä puujätettä (170204) ja jätepolttoainetta (200301). (YSL 43 ja 45 §)</p>
  <p>
    <em>F. Kierrätysaseman toimintaa koskevat määräykset</em>
  </p>
  <p>
    <em>Käsiteltävät jätteet</em>
  </p>
  <p>F.1. Sortti-kierrätysasemalla saa ottaa vastaan, lajitella ja varastoida lähinnä kotitalouksien jätteitä, kuten paperia, pahvia ja nestekartonkipakkauksia (200101), lasia (200102), metallia (150104, 200140), puujätteen pieneriä (200138, 170204), puutarhajätettä (200201) ja rakennusjätettä (170101-170103, 170107, 170201-170203, 100203, 170401, 170402, 170405, 170604, 170904), sekajätteen pieneriä (200301) sekä ongelmajätteeksi luokiteltavaa sähkö- ja elektroniikkaromua (160209*, 160214*, 160216*) yhteensä enintään 30 000 t/a. (YSL 43 ja 45 §)</p>
  <p>F.2. Sortti-kierrätysaseman ongelmajätteiden vastaanottopisteessä saa ottaa vastaan, lajitella ja varastoida etupäässä kotitalouksissa muodostuneita ongelmajätteitä, kuten akkuja (160601*-160603*), happoja (200114*), loisteputkia (200121*), maaleja (200127*), liuottimia (200129*), lääkkeitä (200132*), öljyjä (200126*) ja myrkkyjä (200119*) yhteensä enintään 10 000 t/a. (YSL 43 ja 45 §)</p>
  <p>
    <em>Jätteiden varastointi ja edelleentoimittaminen</em>
  </p>
  <p>F.3. Jätteiden edelleen toimittamisen on tapahduttava Sortti-kierrätysaseman toimintaan verrattuna riittävän usein. Kierrätysasemalla saa olla hyötyjätejakeita varastossa kerralla korkeintaan 5 000 tonnia ja ongelmajätteitä korkeintaan 1 500 tonnia. Tätä suurempia määriä saa jätteitä olla varastossa vain hetkellisesti esimerkiksi jätteiden tarkoituksenmukaisten kuljetusjärjestelyjen sitä edellyttäessä. (YSL 43 ja 45 § sekä JA 8 §)</p>
  <p>F.4. Hyötykäyttöön kelpaavat jätejakeet on pidettävä erillään toisistaan käsittelyn kaikissa vaiheissa. Jätteet on pyrittävä ensisijaisesti toimittamaan kohteeseen, jossa hyödynnetään jätteen sisältämä aine, ja toissijaisesti kohteeseen, jossa hyödynnetään sen sisältämä energia. (YSL 45 § sekä JL 4 ja 6 §)</p>
  <p>F.5. Jätteenkäsittelykeskuksessa vastaanotetut ja toiminnassa muodostuneet ongelmajätteet on varastoitava siten, ettei niistä aiheudu vaaraa tai haittaa ympäristölle. Erilaiset ongelmajätteet on pidettävä erillään toisistaan ja jätteet on ryhmiteltävä ja merkittävä ominaisuuksiensa mukaan. Nestemäisessä muodossa olevat ongelmajätteet on varastoitava tiiviillä ja reunakorokkein varustetulla alustalla siten, ettei niistä aiheudu vaaraa tai haittaa ympäristölle. Ongelmajätteiden pääsy maaperään tai viemäriin on estettävä. Ongelmajätteet on toimitettava laitokseen, jonka ympäristöluvassa tällaisen jätteen vastaanotto on hyväksytty. Ongelmajätteitä luovutettaessa on jätteiden siirrosta laadittava siirtoasiakirja, josta ilmenevät ongelmajätteiden tiedot valtioneuvoston päätöksen 659/1996 mukaisesti. (YSL 43 §, JL 6,8, 9 ja 15 §, JA 3 a, 5 ja 6 § sekä VNp 659/1996)</p>
  <p>
    <em>G. Kirjanpito ja raportointi</em>
  </p>
  <p>G.1. Luvan saajan tulee pitää kirjaa seuraavista seikoista:</p>
  <p>
    <em>Jätteenkäsittelykeskus</em>
  </p>
  <p>- vastaanotetut jätteet ja maa-ainekset, niiden määrä, laatu, alkuperä ja toimitusajankohta. Jätteet on jaoteltava sen mukaan, mihin käsittelytoimintaan jäte on jätteenkäsittelykeskuksessa ohjattu</p>
  <p>- jätteenkäsittelykeskuksesta poisviedyt jätteet ja maa-ainekset, niiden määrä, laatu, vientiajankohta ja -kohde</p>
  <p>- jätekuorman sisällöstä kuljettajalle annetut huomautukset</p>
  <p>- palautetut kuormat, niiden määrä, laatu ja toimitusajankohta ja -kohde</p>
  <p>- varastoidut jätteet ja maa-ainekset, niiden määrä, laatu ja varastointitapa</p>
  <p>- jätetiedosto-otteen puuttumisesta jätteen kuljettajille annetut huomautukset</p>
  <p>- jätteenkäsittelykeskuksen tarkkailusta ja valvonnasta saadut tutkimustulokset ja tehdyt toimenpiteet</p>
  <p>- alueen kenttien, ojien, altaiden, kaivojen ja pumppujen tarkkailu sekä tehdyt huolto- ja korjaustoimet</p>
  <p>- poikkeukselliset tilanteet ja poikkeamiset suunnitelmien mukaisesta jätteenkäsittelystä</p>
  <p>- viemäriin johdettavan jäteveden määrää ja laatua koskevat tulokset</p>
  <p>
    <em>Kaatopaikka</em>
  </p>
  <p>- kaatopaikalle sijoitetut jätteet ja maa-ainekset, niiden määrä, laatu, alkuperä, toimitusajat ja sijoituspaikka läjitysalueella sekä jätteiden kaatopaikkakelpoisuutta ja laadunvalvontaa koskevat asiakirjat ja todistukset</p>
  <p>- kaatopaikan peitemaana, rakenteissa ja pintarakennekerroksissa käytetyt maa-ainekset ja jätemateriaalit, niiden määrä ja laatu sekä rakenteissa käytettyjen materiaalien sijoituskohteet ja laadunvalvonta</p>
  <p>- kulloinkin käytössä olevat loppusijoitusalueet, niiden pinta-ala ja jäljellä oleva täyttötilavuus</p>
  <p>- kaatopaikan sisäisen veden lämpötilaa ja korkeutta koskevat tulokset</p>
  <p>- kaatopaikan tarkkailu, kuten jätetäytön vaurioiden ja painumien tarkkailu, ja suoritetut korjaustoimet</p>
  <p>- kaatopaikkakaasun tarkkailu, kuten muodostuvan, kerätyn ja poltetun kaasun määrä, laatu ja paine, kaasun poltossa muodostuvat päästöt ja kaasun talteenotto- ja soihtupoltinaseman polttojärjestelmien tarkkailu ja huoltotoimet sekä kaatopaikalta ilmaan pääsevän kaasun määrä</p>
  <p>- poikkeukselliset tilanteet, kuten vahingot, onnettomuudet ja tulipalot</p>
  <p>
    <em>Kompostointitoiminta</em>
  </p>
  <p>- kompostoitavan biojätteen ja muiden orgaanisten jätteiden määrä ja laatu</p>
  <p>- kompostoinnissa käytettyjen seosaineiden ja kemikaalien määrä, laatu ja varastointi</p>
  <p>- kompostoinnin tarkkailu, tehdyt hoitotoimenpiteet ja häiriötilanteet</p>
  <p>- kompostoinnin poistokaasun puhdistuksen ja jätevesien tarkkailun tulokset</p>
  <p>- kompostoinnin poistoilman puhdistuksen häiriötilanteet ja niiden syyt ja kestoaika</p>
  <p>- laitoksen huolto- ja korjaustoimenpiteet</p>
  <p>- poikkeukselliset tilanteet</p>
  <p>- Valmiin kompostituotteen koostumus, määrä, varastointi ja edelleen toimittaminen</p>
  <p>
    <em>Pilaantuneiden maiden käsittelylaitos</em>
  </p>
  <p>- vastaanotetut pilaantuneet maat, niiden määrä, laatu, alkuperä ja siirtoasiakirjat sekä laatua koskevat asiakirjat</p>
  <p>- käsittelyä koskevat analyysitulokset, tarkkailua ja valvontaa koskevat tiedot</p>
  <p>- pilaantuneiden maa-ainesten käsittelyn laadun valvontaa koskevat tulokset</p>
  <p>- eri kohteista peräisin olevien maa-ainesten käsittelyn aloittamis- ja päättymisajankohdat</p>
  <p>- laitoksessa käytetyt ravinteet, kemikaalit ja muut aineet ja niiden varastointi</p>
  <p>- tukiaineena hyödynnettyjen materiaalien määrä ja laatu</p>
  <p>- maastoon ja viemäriin johdettavien vesien laatua koskevat analyysitulokset</p>
  <p>- käsittelyhallin ulkoilmaan johdettavan poistokaasun tarkkailu ja puhdistuksen tarkkailu</p>
  <p>- käsittelyhallin poistokaasun puhdistuksen häiriötilanteet ja niiden syyt ja kestoaika</p>
  <p>- varastossa olevat käsittelyä odottavat maat ja käsitellyt maat</p>
  <p>- käsiteltyjen maiden edelleen toimittaminen</p>
  <p>
    <em>Sortti-kierrätysasema ja muut toiminnat</em>
  </p>
  <p>- vastaanotetut ja omassa toiminnassa muodostuneet jätteet, niiden määrä, laatu, alkuperä, varastointi ja edelleen toimittaminen sekä ongelmajätteiden siirtoasiakirjat</p>
  <p>- vastaanotetun ja käsitellyn puu- ja puutarhajätteen määrä ja laatu sekä varastointi ja edelleen toimittaminen</p>
  <p>- jälkikompostoinnissa ja -kypsytyksessä olevan kompostin määrä ja varastoitavan valmiin kompostin määrä sekä edelleen toimittaminen</p>
  <p>- varastoitavan kierrätyspolttoaineen määrä ja edelleen toimittaminen. (YSL 43 ja 46 §, YSA 20 § sekä VNp 861/1997)</p>
  <p>G.2. Yhteenveto kirjanpidosta, tarkkailu- ja tutkimustuloksista sekä lyhyt selonteko jätteenkäsittelykeskuksen edellisen vuoden toiminnasta on toimitettava vuosittain maaliskuun loppuun mennessä Uudenmaan ympäristökeskukselle ja Espoon kaupungin ympäristönsuojeluviranomaiselle. Edellisen vuoden toimintaa koskevan ympäristöselonteon sisällöstä on vuosittain tiedotettava alueella toimivalle asukasyhdistyksille. Vesien yhteistarkkailun tuloksista on raportoitava Ämmässuo-Kulmakorven alueen yhteistarkkailuohjelmassa esitetyn mukaisesti. (YSL 43 ja 46 §, YSA 20 § sekä VNp 861/1997)</p>
  <p>
    <em>Ympäristökeskuksen ratkaisun perustelut</em>
  </p>
  <p>
    <em>Ympäristönsuojelulain soveltamisen perustelut</em>
  </p>
  <p>Ympäristönsuojelulainsäädännön voimaanpanosta annetun lain (113/2000) 10 §:n mukaan vireillä olevaan asiaan sovelletaan saman lain 1 §:ssä tarkoitettua lainsäädäntöä, jos ei muuta säädetä. Saman lain 13 §:n mukaan alueellinen ympäristökeskus soveltaa ympäristölupamenettelylain mukaisessa lupa-asiassa ympäristönsuojelulain (86/2000) voimaan tullessa voimassa olleita säännöksiä, jos asiasta on ennen 1.3.2000 kuulutettu tai siitä on muutoin annettu tieto asianosaisille.</p>
  <p>Ämmässuon kaatopaikan ympäristölupamenettelylain mukainen ympäristölupahakemus on toimitettu Uudenmaan ympäristökeskukselle 23.12.1996. Lupahakemuksesta ei ole kuulutettu. Jätteenkäsittelykeskuksen ympäristönsuojelulain mukainen lupahakemus on toimitettu Uudenmaan ympäristökeskukselle 31.5.2001 ja siitä on kuulutettu Espoon kaupungin ilmoitustaululla 10.7.2001-10.9.2001 ja Uudenmaan ympäristökeskuksen ilmoitustaululla 13.7.2001-11.9.2001. Edellä esitetyn perusteella tässä lupa-asiassa sovelletaan ympäristönsuojelulain säännöksiä.</p>
  <p>
    <em>Lainsäädännön noudattaminen ja vaadittujen lupien hakeminen</em>
  </p>
  <p>Ämmässuon kaatopaikka on otettu käyttöön 1.9.1987. Kaatopaikan perustamisen aikaan jätteitä ja jätehuoltoa säädeltiin jätehuoltolailla (673/1978). Jätehuoltolain 21 §:n mukainen suunnitelmavelvollisuus ei koskenut kunnallisia jätteiden käsittelypaikkoja, kuten kaatopaikkoja. Jätelain (1072/1993) tultua voimaan 1.1.1994 lupavelvollisuus muuttui. Toimintaansa jatkaville kaatopaikoille tuli jätelain 78 §:n mukaan hakea jätelupa vuoden 1996 loppuun mennessä. Toimintaa sai kuitenkin jatkaa, kunnes lupa olisi myönnetty. Ämmässuon kaatopaikkaa koskeva jätelain edellyttämä lupahakemus on toimitettu Uudenmaan ympäristökeskukseen 23.12.1996. Uudenmaan ympäristökeskuksessa olleen luparuuhkan ja hakemuksen puutteellisuuden, lainsäädännön muutosten sekä ympäristövaikutusten arviointimenettelyjen vuoksi ympäristölupamenettelylain/jätelain mukaista lupahakemusta ei käsitelty Uudenmaan ympäristökeskuksessa. Espoon kaupungin terveysvalvontalautakunta on myöntänyt kaatopaikalle on sen perustamisvaiheessa voimassa olleen terveydenhoitolain 26 §:n mukaisen sijoitusluvan 20.10.1985. Siten kaatopaikka on toiminut voimassa olevien lakien mukaisesti ja hakenut lainsäädännön määräämät luvat määräajassa.</p>
  <p>
    <em>Muiden toimintojen lupa-asioiden käsittely</em>
  </p>
  <p>Kyseessä olevan lupahakemuksen käsittelyn yhteydessä ei voida käsitellä ympäristönsuojeluasetuksen 2 §:n (169/2000) mukaiseen toimintakokonaisuuteen kuulumattomien toimintojen lupa-asioita eikä muulla tapahtuvia tai vaihtoehtoisia toimintoja.</p>
  <p>
    <em>Korvausasian perustelut</em>
  </p>
  <p>Kaatopaikkavedet ja muut jätteenkäsittelykeskuksessa muodostuvat jätevedet johdetaan viemäriin. Kaatopaikka-alueelta etelään, Loojärveen lähtevissä ojissa on havaittu kaatopaikkaan viittaavia kuormitusvaikutuksia. Ämmässuon kaatopaikan kalvon alapuolisia salaojavesiä purkautui aiemmin Loojärven suuntaan. Salaojavesien laatu heikkeni nopeasti vuosina 1999-2000 ja tammikuusta 2001 alkaen kaatopaikan kalvon alapuoliset vedet on johdettu viemäriin ja edelleen Suomenojan jätevedenpuhdistamolle. Kalvon alapuolisten vesien määrään ja laatuun vaikuttivat myös kaatopaikan pohjoispuolella sijaitsevalta Espoon kaupungin Ämmässuontien maanläjitysalueelta purkautuvat suotovedet, jotka pääsivät kalvon alle. Sittemmin kaatopaikan pohjoispuolelle on rakennettu pato, joka estää vesien pääsyn kalvon alle. Ennen viemäriin johtamista  Ämmässuon kaatopaikan salaojavesien aiheuttama kuormituslisäys Loojärveen kohdistuvaan taustakuormitukseen verrattuna on ollut fosforin osalta 1-3 prosenttia ja typen osalta 2-7 prosenttia.</p>
  <p>Kirkkonummen kunta on tutkinut kaatopaikan vaikutuksia Loojärven tilaan ja osuutta sen kuormitukseen. Syksyllä 2000 ja keväällä 2001 tehdyissä vesistötutkimuksessa todettiin, että Ämmässuon kaatopaikan suunnasta Loojärveen laskevan puron kokonaiskuormitusvaikutus on Loojärven kannalta suhteellisen vähäinen, mutta lähes kaikilta tekijöiltään kuitenkin suurempi kuin kyseisen puron virtaamaosuus Loojärven kautta kulkevasta kokonaisvirtaamasta. Ämmässuon alueen kaatopaikkatoiminnan osuus Loojärven kokonaiskuormituksesta oli noin 5-10 prosenttia.</p>
  <p>Loojärveen laskevan Ämmässuon puron veden laatuun vaikuttavat myös Espoon kaupungin Kulmakorven maanläjitysalueelta purkautuvat vedet, joiden sähkönjohtavuus ja kloridipitoisuudet ovat korkeita. Kohonneet pitoisuudet johtuvat alueelle aiemmin läjitetyistä voimalaitostuhkista. Ämmässuo-Kulmakorpi-alueen yhteistarkkailun yhteydessä on käynnistynyt Kolmperän sekä Loojärven ja siihen laskevien purojen tilan kaksivuotinen vesistötarkkailu. Vuoden 2002 tulosten perusteella Loojärven tuloksista ei ollut havaittavissa kaatopaikalta peräisin olevia vaikutuksia. Sen sijaan Ämmässuonpuron vedessä oli näkyvissä kaatopaikan kalvon alapuolisten vesien viemäriin pumppaamisen positiivinen vaikutus. Ämmässuonpuron veden typpipitoisuudet olivat laskeneet alle neljänteen osaan pumppaamista edeltäneeseen vuoden 2000 tasoon verrattuna. Sähkönjohtavuus ja suolojen (Cl - ja SO<a>4</a>2-) pitoisuudet olivat korkeita, mitkä ilmeisesti johtuivat Espoon kaupungin maanläjitysalueelta tulevasta kuormituksesta.</p>
  <p>Tulosten perusteella ei Kolmperän järvessä todettu olevan kaatopaikalta tulevia vaikutuksia. Tutkimuksen mukaan Kolmperä-järvi on lähes luonnontilainen, ajoittain hieman humuksen vuoksi ruskeavetinen järvi. Virkistyskäyttöluokituksen mukaan Kolmperä sijoittuu erinomaiseen luokkaan. Loojärvi on humuspitoinen ja ravinnetasoltaan erittäin rehevä, ajoittain jopa ylirehevä järvi, jossa loppukesäisin on todennäköisesti ajoittain leväkukintoja. Loojärven tilaan vaikuttaa voimakkaimmin valuma-alueilta tuleva hajakuormitus humuksen ja pelloilta liukenevien ravinteiden muodossa. Loojärvi on todettu jo ennen kaatopaikan perustamista tehdyissä tutkimuksissa erittäin reheväksi järveksi.</p>
  <p>Kolmperän alueen kaivotutkimusten mukaan kaatopaikalla ei ole vaikutusta kaivojen veden laatuun.</p>
  <p>Kaatopaikan kaakkoispuolella sijaitsevan pohjavesiputken 30 vedessä on todettavissa lieviä likaantumisen merkkejä. Alueella on käynnissä pohjaveden suojapumppaus pilaantumisen leviämisen ehkäisemiseksi. Pumpattu pohjavesi johdetaan viemäriin. Likaantumisen syyksi epäiltiin viereisen kompostointikentän jätevesien suotautumista kompostointikentän pinnan läpi. Kompostointikentän pinta on korjattu ja tasausallas 2 on saneerattu. Tutkimuksissa on todettu kompostointilaitoksella olevan vuotokohtia. Laitosta on saneerattu vuotojen tukkimiseksi ja laitoksen korjaus- ja kunnostustoimia jatketaan kesällä 2003. Tehtyjen korjaustoimien jälkeen pohjaveden laatu on parantunut. Veden laadun heikkeneminen on ollut hyvin paikallinen, eikä pilaantumisen leviäminen alueen geologiasta johtuen ole todennäköistä. Pohjaveden tilaa seurataan, ja ympäristökeskus voi tarvittaessa antaa veden tarkkailuun ja käsittelyyn sekä pilaantumisen ehkäisemiseen liittyviä määräyksiä.</p>
  <p>Kaatopaikalla ei voida katsoa olevan tehdyt suojaustoimet ja asetut lupamääräykset huomioon ottaen ympäristönsuojelulain 66 §:n tarkoittamaa vesistön pilaavaa vaikutusta, eikä korvausasiaa siten käsitellä ympäristölupahakemuksen yhteydessä eikä lupa-asiaa siirretä ympäristölupaviraston ratkaistavaksi. Uudenmaan ympäristökeskuksella ei ole toimivaltaa käsitellä ennen lupa-asian ratkaisemista mahdollisesti tapahtunutta vesistön pilaamista, vaan niitä käsittelee ympäristönsuojelulain 71 §:n mukaisissa tapauksissa ympäristölupavirasto.</p>
  <p>Kaatopaikalla ei voida myöskään katsoa olevan vaikutusta muihin vesistöihin, kuten Mankinjoen ja Gumbölenjoen vesistöön, Kakarlampeen, Kvarnterträskiin tai Espoonlahteen, eikä luvan saajaa siten ole velvoitettu selvittämään niiden tilaa.</p>
  <p>
    <em>Lupaharkinnan perusteet</em>
  </p>
  <p>Uudenmaan ympäristökeskus on katsonut, että edellä annetut lupamääräykset ovat tarpeen, jotta YTV:n Ämmässuon jätteenkäsittelykeskuksen alueen toiminnat täyttävät ympäristönsuojelulaissa ja jätelaissa sekä niiden nojalla annetuissa asetuksissa mainitunlaisille toiminnoille asetetut vaatimukset sekä ne vaatimukset, jotka luonnonsuojelulaissa ja sen nojalla on säädetty.</p>
  <p>
    <em>Luvan myöntämisen edellytykset</em>
  </p>
  <p>Uudenmaan ympäristökeskus on katsonut, ettei suunnitellusta toiminnasta asetetut lupamääräykset huomioon ottaen aiheudu yksinään tai yhdessä muiden toimintojen kanssa terveyshaittaa, merkittävää muuta ympäristön pilaantumista tai sen vaaraa, maaperän tai pohjaveden pilaantumista tai erityisten luonnonolosuhteiden huonontumista, vedenhankinnan tai yleiseltä kannalta tärkeän muun käyttömahdollisuuden vaarantumista toiminnan vaikutusalueella eikä eräistä naapuruussuhteista annetussa laissa tarkoitettua kohtuutonta rasitusta naapureille. Määräyksiä annettaessa on otettu huomioon toiminnan aiheuttama pilaantumisen todennäköisyys ja onnettomuusriski sekä alueen kaavamääräykset.</p>
  <p>Ympäristönsuojelulain 42 §:n mukaan toimintaa ei saa sijoittaa asemakaavan vastaisesti. Toimintojen alueella ei ole voimassa olevaa asemakaavaa, vaan alueella on voimassa oleva rakennuskielto asemakaavan laatimista varten. Asemakaavaluonnoksessa alue varataan jätehuollon tarkoituksiin ja kaatopaikkatoimintaan. Espoon pohjoisosien vuonna 1966 vahvistetussa yleiskaavassa Ämmässuon jätteenkäsittelyalue on merkitty tunnuksella EK (kaatopaikka-alue). Ympäristönsuojelulain 6 §:n 2 momentin mukaan toiminnan sijoituspaikan soveltuvuutta arvioitaessa on otettava huomioon muun muassa alueen ja sen ympäristön nykyinen ja tuleva, oikeusvaikutteisessa kaavassa osoitettu käyttötarkoitus ja aluetta koskevat kaavamääräykset.</p>
  <p>Ympäristövaikutusten arviointimenettelystä annetun asetuksen (792/1994, muutos 268/1999) mukaan YVA-menettelyä sovelletaan ongelmajätteen fysikaalis-kemialliseen käsittelyyn. Tässä tapauksessa YVA-menettelyä on sovellettu ongelmajätteiksi luokiteltujen pilaantuneiden maiden käsittelylaitokseen. YVA-menettelylain mukainen arviointiselostus on valmistunut 21.5.2001. Yhteysviranomainen on antanut siitä lausuntonsa 28.9.2001. YVA-lausunnossa yhteysviranomainen on katsonut, että arviointiselostus täyttää ympäristövaikutusten arviointimenettelystä annetun lain ja asetuksen vaatimukset.</p>
  <p>
    <em>Lupamääräysten perustelut</em>
  </p>
  <p>
    <em>Yleiset perustelut</em>
  </p>
  <p>Jätteenkäsittelykeskuksen ympäristöhaittojen ja niiden vaikutusten ehkäisemiseksi päästöjä maahan, pinta- ja pohjavesiin ja ilmaan sekä jätteitä, melua ja tarkkailua koskevien määräysten antaminen on tarpeellista.</p>
  <p>Lupamääräyksiä annettaessa on ympäristönsuojelulain 43 §:n mukaan otettava huomioon toiminnan luonne, sen alueen ominaisuudet, jolla toiminnan vaikutus ilmenee, toiminnan vaikutus ympäristöön kokonaisuutena, pilaantumisen ehkäisemiseksi tarkoitettujen toimien merkitys ympäristön kokonaisuuden kannalta sekä tekniset ja taloudelliset mahdollisuudet toteuttaa nämä toimet. Päästöjen ehkäisemistä ja rajoittamista koskevien määräysten tulee perustua parhaaseen käyttökelpoiseen tekniikkaan. Lisäksi on tarpeen mukaan otettava huomioon energian käytön tehokkuus sekä varautuminen onnettomuuksien ehkäisemiseen ja niiden seurausten rajoittamiseen.</p>
  <p>Jätteenkäsittelykeskus sijaitsee Ämmässuo-Kulmakorpi-alueella, jossa on runsaasti eri toimintoja, kuten Espoon kaupungin kaksi maankaatopaikkaa, rakennusjätteen käsittelylaitos, motocross-rata ja romuajoneuvovarasto. Alueella tapahtuu kallion louhintaa ja murskausta ja siellä on muun muassa polttoaineiden jakeluasema, asfaltti- ja betoniasema. Espoon pohjoisosien vuonna 1966 vahvistetussa yleiskaavassa Ämmässuon jätteenkäsittelyalue on merkitty tunnuksella EK (kaatopaikka-alue). Tekeillä olevassa  asemaluonnoksessa alue varataan jätehuollon tarkoituksiin ja kaatopaikkatoimintaan.</p>
  <p>Lähimmät vakituiset asutusalueet ovat jätteenkäsittelykeskuksen kaatopaikan luoteispuolella noin 700 metrin päässä oleva Kolmperä ja länsipuolella noin 800 metrin päässä oleva Laitamaa. Jätteenkäsittelykeskuksen ja asutuksen väliin jäävä alue on kalloista metsämaata. Lähiympäristössä ei ole vedenhankinnan kannalta merkittäviä pohjavesiesiintymiä.</p>
  <p>YTV:n jätteenkäsittelykeskuksen toiminnat muodostavat ympäristönsuojeluasetuksen 2 §:n (169/2000) mukaisen toimintakokonaisuuden ja teknisesti ja tuotannollisesti kokonaisuuden, jonka ympäristövaikutuksia ja jätehuoltoa on tarpeen tarkastella yhdessä.</p>
  <p>Kaatopaikan pohjarakenteet on toteutettu sen perustamisaikana voimassa olleiden vaatimusten mukaisesti ja kaatopaikan suojausta on parannettu myöhemmin muun muassa kaatopaikan pohjoispuolelle tehdyllä tiivistyspadolla. Kaatopaikalla avoinna pidettävä jätteiden sijoitusalue pidetään mahdollisimman pienenä ja jätteiden peittämisestä huolehditaan. Kaatopaikalla kerätään muodostuva kaatopaikkakaasu talteen. Kaasunkeräystä ja pumppausta on tehostettu ja kaasu poltetaan uusitulla soihtupoltinasemalla. Kaatopaikan pintarakenteiden rakentaminen on aloitettu kaatopaikan reuna-alueilla. Pintarakenteiden rakentaminen etenee sitä mukaan, kun lopullinen täyttökorkeus saavutetaan ja jätetäyttö on painunut riittävästi. Toimilla vähennetään kaatopaikasta tulevia hajuhaittoja. Kaatopaikan ja sen kalvon alapuoliset salaojavedet sekä jätteenkäsittelykeskuksen muissa toiminnoissa, kuten kompostoinnissa ja pilaantuneiden maiden käsittelyssä, muodostuvat jätevedet kerätään yhteen ja johdetaan viemäriin.</p>
  <p>Biojätteen kompostointi tapahtuu kompostointilaitoksessa sisätiloissa. Laitos edustaa aikansa korkeatasoista tekniikkaa. Myös jälkikompostointi siirretään sisälle halliin, jonka poistoilma käsitellään. Suunniteltu pilaantuneiden maiden käsittely tapahtuu suljetussa tilassa, jonka poistoilma puhdistetaan. Kenttien, ojien ja altaiden tiiviydestä on huolehdittu. Toimintoja tarkkaillaan. Onnettomuustapauksia varten on toimintaohjeet ja onnettomuusriskejä on tunnistettu jätteenkäsittelykeskuksen eri laitosten toiminnassa. Sortti-kierrätysasema on uusittu. Hyödynnettävissä olevat jätteet pyritään ohjaamaan hyötykäyttöön. Käytettävissä olevat koneet ja laitteet ovat tarkoitukseen soveltuvia ja hyväkuntoisia.</p>
  <p>Toimittaessa tämän ympäristöluvan mukaisesti voidaan toimintojen katsoa edustavan parasta käytettävissä olevaa tekniikkaa.</p>
  <p>
    <em>Lupamääräysten yksilöidyt perustelut</em>
  </p>
  <p>Ympäristönsuojelulain 43 §:n mukaan ympäristöluvassa on annettava tarvittavat määräykset päästöistä, niiden ehkäisemisestä ja muusta rajoittamisesta sekä päästöpaikan sijainnista, jätteistä ja niiden synnyn ja haitallisuuden vähentämisestä, toimista häiriö- ja muissa poikkeuksellisissa tilanteissa, toiminnan lopettamisen jälkeisistä toimista, kuten alueen kunnostamisesta ja päästöjen ehkäisemisestä ja muista toimista, joilla ehkäistään, vähennetään tai selvitetään pilaantumista, sen vaaraa tai pilaantumisesta aiheutuvia haittoja.</p>
  <p>Ympäristönsuojelulain 45 §:n mukaan jätteiden käsittelyä ja hyödyntämistä koskeva lupa voidaan rajoittaa tietynlaisen jätteen käsittelyyn ja hyödyntämiseen sekä asettaa etusijalle tietyltä alueelta peräisin olevien jätteiden käsittely. Saman pykälän mukaan luvassa on annettava tarpeelliset määräykset jätteistä ja jätehuollosta.</p>
  <p>Jäteasetuksen 8 §:n mukaan jätteiden hyödyntämis- tai käsittelypaikka, kuten kaatopaikka, kompostointi- ja lajittelulaitos ja ongelmajätteiden vastaanottopaikka, on suunniteltava, perustettava, rakennettava ja hoidettava siten, ettei siitä aiheudu vaaraa tai haittaa terveydelle, ympäristölle tai asutukselle. Käyttö ei saa aiheuttaa maaperän saastumista tai ympäristön roskaantumista ja tarvittaessa suoto- ja valumavedet on otettava talteen ja puhdistettava. Jätteenkäsittelykeskuksen toiminta on hoidettava suunnitelmallisesti ja alue pidettävä järjestyksessä.</p>
  <p>Jätelain 4 §:n yleiset huolehtimisvelvollisuudet edellyttävät, että kaikessa toiminnassa on huolehdittava mahdollisuuksien mukaan, että jätettä syntyy mahdollisimman vähän ja ettei jätteestä aiheudu haittaa tai vaikeutta jätehuollon järjestämiselle. Jätelain 6 §:n mukaan jäte on hyödynnettävä, jos se on teknisesti mahdollista ja jos siitä ei aiheudu kohtuuttomia lisäkustannuksia verrattuna muulla tavoin järjestettyyn jätehuoltoon. Jätehuollossa on käytettävä parasta taloudellisesti käyttökelpoista tekniikkaa sekä mahdollisimman hyvää terveys- ja ympäristöhaitan torjuntamenetelmää. Jätettä ei saa hylätä tai käsitellä hallitsemattomasti.</p>
  <p>Lähimmille asuinkiinteistöille aiheutuvan kohtuuttoman rasituksen estämiseksi sekä ympäristö- ja terveyshaittojen ehkäisemiseksi on tarpeen rajoittaa melua aiheutuvaa toimintaa ajallisesti. (Määräys A.1.)</p>
  <p>Melutasoa koskeva melumääräys on annettu ottamalla huomioon valtioneuvoston päätös 993/1992 melutason ohjearvoista. Päätöksen mukaan melutaso asumiseen käytettävillä alueilla, virkistysalueilla taajamissa ja taajamien välittömässä läheisyydessä sekä hoito- ja oppilaitoksia palvelevilla alueilla ei saa ylittää ulkona päiväohjearvoa L<a>Aeq, 7-22 h</a> &lt;55 dB. (Määräys A.2.)</p>
  <p>Ympäristönsuojelulain 45 §:n perusteella ympäristöluvassa on rajoitettu eri toimintoihin tuotavien jätteiden ja maa-aineksien määrää ja laatua. (Määräykset A.3, B.2., C.1., D.1., E.1., E.2., E.3., F.1. ja F.2.)</p>
  <p>Jätteenkäsittelykeskukseen tuotavien jätteiden laatua valvoo henkilökunta. Jos alueelle tuodaan jätettä, jonka vastaanotto ei ole hyväksytty ympäristöluvassa, on luvan saaja jätelain 15 §:n perusteella velvollinen toimittamaan jätteen asianmukaiseen käsittelypaikkaan tai jätelain 9 §:n perusteella palauttamaan sen takaisin. (Määräykset A. 4. ja A.5.)</p>
  <p>Valtioneuvoston päätös kaatopaikoista (861/1997) edellyttää kaatopaikan pitäjää tarkastamaan jätteistä annettavat tiedot. Jätelain 49 §:n kohdan 1 mukaan jätteen ammattimaisesta keräämisestä ja kuljettamisesta on tehtävä alueelliselle ympäristökeskukselle ilmoitus jätetiedostoon. Jätelain mukaan jätteen saa luovuttaa vain sellaiselle, jolla on lupa ottaa sitä vastaan. (Määräykset A.4. ja A.5.)</p>
  <p>Jäteasetuksen 8 §:n mukaan jätteiden käsittelypaikkaa on hoidettava siten, ettei siitä aiheudu vaaraa tai haittaa terveydelle tai ympäristölle. Asiaton pääsy ja jätteen luvaton sijoittaminen kaatopaikalle on estettävä valvonnalla ja rakenteellisin keinoin, kuten kaatopaikkaa ympäröivällä aidalla. Kaatopaikan portit on pidettävä lukittuina muina kuin aukioloaikoina. (Määräys A.6.)</p>
  <p>Jäteasetuksen 7 §:n mukaan jätteiden kuljetus on järjestettävä siten, että siitä aiheutuvat melu ja muut häiriöt ympäristölle jäävät mahdollisimman vähäisiksi. Jätteitä ei saa päästä ympäristöön kuljetuksen aikana. Jos roskaa pääsee ympäristöön, roskaantuneet alueet on siivottava. Helposti likaantuvat alueet, kuten kuljetusreittien varret on siivottava säännöllisesti. (Määräykset A.2. ja A.10.)</p>
  <p>Jäteasetuksen 10 §:n mukaan jätteen hyödyntämis- ja käsittelypaikalle on määrättävä vastaava hoitaja. Hoitaja valvoo toimintaa ja toimii yhdyshenkilönä valvontaviranomaisiin päin. Jätteenkäsittelykeskuksen eri toiminnoilla voi olla eri hoitaja, joka on erikoistunut valvomansa laitoksen toimintaan. (Määräys A.8.)</p>
  <p>Maaperän ja pinta- ja pohjavesien suojelemiseksi kenttien kunnosta on huolehdittava. (Määräys A.9.)</p>
  <p>Jätehuollon piirissä toimivilta odotetaan riittävää asiantuntemusta ja tietoa toiminnassa syntyvistä ja sinne käsiteltäväksi ja hyödynnettäväksi toimitetuista jätteistä ja niiden ympäristövaikutuksista sekä lainsäädännön ja lupa- ja valvontaviranomaisten asettamista vaatimuksista. Ympäristöhaittojen torjumiseksi myös ulkopuolisten, jotka toimittavat jätteitä alueelle käsiteltäväksi, on tiedettävä jätteenkäsittelykeskukselle asetetuista vaatimuksista. (Määräys A.11.)</p>
  <p>Ympäristönsuojeluasetuksen 30 §:n mukaan toiminnanharjoittajan on ilmoitettava välittömästi lupaviranomaisena toimineelle valvontaviranomaiselle tavanomaisesta toiminnasta poikkeavista tapahtumista ja onnettomuuksista, joilla voi olla vaikutuksia ympäristöön tai luvan noudattamisen kannalta. Terveys- ja ympäristövaikutusten estämiseksi onnettomuustilanteisiin varautuminen etukäteen on tarpeen. (Määräykset A.12.  ja A.13.)</p>
  <p>Ympäristönsuojelulain 7 §:n mukaan maaperään ei saa jättää tai päästää jätettä eikä muutakaan ainetta siten, että seurauksena on sellainen maaperän huononeminen, josta voi aiheutua vaaraa tai haittaa terveydelle tai ympäristölle, viihtyisyyden melkoista vähentymistä. (Määräykset A.7., A.13. ja A.15.)</p>
  <p>Jätteenkäsittelylaitoksen valumavesien pääsy ympäristöön tulee ehkäistä asianmukaisesti. Valtioneuvoston kaatopaikoista antaman päätöksen (861/1997) liitteen 1 kohdan 2 mukaan kaatopaikka-alueen puhtaat pintavedet ja ulkopuoliset valumavedet on pidettävä erillään jätteestä ja kaatopaikkavesistä. Kaatopaikalle sijoitetut jätteet eivät saa joutua kosketuksiin pohjavesien kanssa. Alueilta ja toiminnoista, joilta hulevesien mukana voi joutua öljyä tai muita hiilivetyjä sisältäviä vesiä, vedet tulee käsitellä öljynerottimessa. Öljynerottimen toiminnan takaamiseksi sen kapasiteetti on oltava riittävä ja tyhjennyksestä ja tarkkailusta on huolehdittava säännöllisesti. Suotovesien pääsy ympäristöön on estettävä ojien, viemäreiden avulla ja keräyksessä käytettävien altaiden kunnosta on huolehdittava. Kaatopaikalta virtaavien suoto- ja pintavesien mukana ojiin kulkeutuu maata ja orgaanisia aineksia, jotka kerääntyvät ojiin ja saostusaltaisiin. Ojien toimivuuden takaamiseksi ojien ja saostusaltaiden kunnosta tulee huolehtia säännöllisesti. (Määräykset A.14.-A.18.)</p>
  <p>Ympäristönsuojelulain 46 §:n mukaan luvassa on annettava tarpeelliset määräykset toiminnan käyttötarkkailusta, päästöjen, jätteiden ja jätehuollon, toiminnan vaikutusten sekä toiminnan lopettamisen jälkeisen tilan tarkkailusta. Samalla on määritettävä mittausmenetelmät, mittausten tiheys sekä miten mittaustulokset arvioidaan ja toimitetaan. Luvassa voidaan määrätä annettavaksi myös valvontaa varten tarpeellisia tietoja. (Määräykset A.20.-A.28., B.15., C.8.-C.10. sekä D.15.)</p>
  <p>Jätteenkäsittelytoimintojen tarkkailuun on tehty varsin kattava tarkkailusuunnitelma, jota on noudatettava. Mikäli tarkkailu osoittautuu riittämättömäksi, Uudenmaan ympäristökeskus voi vaatia lisätarkkailua tai toimenpiteitä, joilla mahdollisia haittoja torjuntaan. Tarkkailua voidaan saatujen tulosten perusteella tarvittaessa muuttaa. (Määräykset A.20.A.25., A.27. ja A.28.)</p>
  <p>Valtioneuvoston kaatopaikoista antaman päätöksen (861/1997) 8 §:n mukaan kaatopaikan pitäjän on valvottava ja tarkkailtava kaatopaikkaa. Päätöksen liitteessä 3 määrätään tarkkailtavista seikoista, kuten jätetäytön pinta-alasta, tilavuudesta, painumisesta ja koostumuksesta, läjittämismenetelmästä, kulloinkin käytössä olevasta läjitysalueesta ja laskelma kaatopaikan jäljellä olevasta tilavuudesta. Samassa liitteessä määrätään myös kaatopaikkakaasun ja sen talteenottojärjestelmän tarkkailusta. (Määräykset A.21. ja A.22.)</p>
  <p>Kompostointilaitoksen ja pilaantuneiden maiden käsittelylaitoksen ilmanpuhdistuslaitteistojen toiminnan varmistamiseksi laitoksen päästöt tulee selvittää vuosittain. (Määräykset A.23. ja A.24.)</p>
  <p>YTV on teettänyt alueella hajujen leviämistä koskevia selvityksiä ja niissä on todettu toiminnassa olevan useita hajulähteitä, muun muassa kaatopaikka ja biojätteen ja lietteen kompostointitoiminnat. Alueella on tehty toimenpiteitä, joilla hajun muodostumista on ehkäisty. Ehkäisytoimia lisätään. Tehostetaan kaatopaikkakaasun keräämistä ja käsittelyä, kaatopaikan peittämisestä huolehditaan, kaatopaikan pinnalle on alettu rakentaa pintasuojarakenteita, kompostoinnin viipymää on pidennetty ja jälkikompostoinnin siirtäminen halliin on käynnissä. Hallin hajukaasut käsitellään sekä lietteen kompostointi lopetetaan. Luvan saajan tulee olla selvillä toimintansa vaikutuksista, jotta hajuja voidaan tehokkaasti torjua. (Määräys A.25.)</p>
  <p>Ämmässuo-Kulmakorven alueella on valmistunut vesien yhteistarkkailuohjelma. Tarkkailussa ovat mukana alueen toiminnot, joiden ympäristöluvissa on määrätty pinta- ja pohjavesien tarkkailusta. Tarkkailussa on mukana myös talousvesikaivoja ja alueen lähijärvet. Tarkkailun yhteydessä tehdään Loojärvestä ja Kolmperä-järvestä pohjaeläintutkimus. Osa tarkkailusta on määräaikaista ja niiden osalta tarkkailun jatkamisesta ja lisätarkkailun tarpeellisuudesta päätetään tarkkailutulosten valmistuttua. Uudenmaan ympäristökeskus tekee yhteistarkkailuohjelmasta erillisen valituksenalaisen, oikeastaan valituskelpoisen, päätöksen. Yhteistarkkailuohjelma on tarkoitus aloittaa elokuussa 2003. Saatujen tarkkailutulosten perusteella tarkkailua, analysoitavia aineita ja näytteenottopaikkoja voidaan muuttaa. Yhteistarkkailuohjelmaa laadittaessa on huomioitu myös YTV:n Ämmässuon jätteenkäsittelykeskuksen mahdollisia tulevia toimintoja, kuten pilaantuneiden maiden käsittelylaitos ja kaatopaikan laajennus. (Määräys A.26.)</p>
  <p>Luvan saaja vastaa kaatopaikasta ja sen jälkihoidosta ja -tarkkailusta. Alueen pinta-, pohja- ja kaatopaikkavesien tarkkailu ovat tarpeen kaatopaikan pitkäaikaisvaikutusten vuoksi myös kaatopaikan sulkemisen jälkeen. Rakenteiden ja vesien tarkkailulla varmistetaan, ettei kaatopaikasta aiheudu haittaa tai vaaraa terveydelle tai ympäristölle. Ympäristönsuojeluasetuksen 20 §:n mukaan luvan saaja on vastuussa kaatopaikan jälkihoidosta vähintään 30 vuotta. (Määräykset A.19. ja A.28.)</p>
  <p>Ympäristönsuojeluasetuksen 20 §:n mukaan kaatopaikan ympäristölupapäätöksessä on oltava määräys kaatopaikan luokasta, rakentamisesta ja hoidosta, kaatopaikalle sijoitettavan jätteen määrästä ja lajista, kaatopaikan valvonnasta ja tarkkailusta, vahinkotilanteisiin varautumisesta ja niiden hoitamisesta, kaatopaikan käytöstä poistamisesta ja jälkihoidosta. (Määräykset A.4., A.5., A.7., A.8., A.10., A.28., B.1.-B.3., B.5.-B.13. ja B.16.)</p>
  <p>YTV:n Ämmässuon kaatopaikka luokitellaan tavanomaisen jätteen kaatopaikaksi. Kaatopaikalle saa sijoittaa vain sen luokituksen mukaista jätettä. Tavanomaisen jätteen kaatopaikalle ei saa sijoittaa ongelmajätteitä. (Määräykset B.1. ja B.2.)</p>
  <p>Poikkeuksellisissa tilanteissa, kuten kompostointilaitoksen korjaustöiden aikana tai jos jätteen viipymää laitoksessa joudutaan esimerkiksi hajuhaittojen vähentämiseksi pidentämään, erilliskerättyä biojätettä ei kyetä käsittelemään kompostointilaitoksessa. Tällöin biojäte joudutaan sijoittamaan kaatopaikalle. Eläin- ja hajuhaittojen torjumiseksi jätteen peittämisestä on huolehdittava. Muidenkin poikkeuksellisten, mutta kaatopaikkakelpoisten jätteiden käsittelyssä ja kaatopaikalle sijoittamisessa on huolehdittava jätteiden pölyämisen estämisestä ja jätteiden peittämisestä. (Määräys B.2.)</p>
  <p>Euroopan yhteisöjen neuvoston päätös (2003/33/EY) koskee kaatopaikalle sijoitettavia jätteitä, muun muassa asbestijätettä. Päätöksen mukaan asbestia sisältävät rakennusmateriaalit voidaan sijoittaa tavanomaisten jätteiden kaatopaikalle tietyin ehdoin. Päätöksessä annetaan määräyksiä asbestijätteen pakkaamisesta, peittämisestä, alueen käytöstä poistamisesta ja merkitsemisestä. (Määräys B.2.)</p>
  <p>Euroopan parlamentin ja neuvoston asetus muiden kuin ihmisravinnoksi tarkoitettujen eläimistä saatavien sivutuotteiden terveyssäännöistä (EY 1774/2002) säätelee eläinperäisten sivutuotteiden käyttöä rehuna ja käsittelyyn kohdistuvia vaatimuksia, kuten esikäsittelyä, kaatopaikkakäsittelyä, kompostointia ja polttoa sekä valvontaa ja tarkkailua. Kaatopaikalla nämä erityiskäsittelyä vaativat asetuksen tarkoittamat jätteet on peitettävä välittömästi. Asetuksen sisällöstä tullaan antamaan tarkempia alakohtaisia ohjeita ja määräyksiä. Näitä tulee noudattaa. (Määräykset B.2. ja C.7.)</p>
  <p>Valtioneuvoston kaatopaikoista antaman päätöksen (861/1997) 6 §:n mukaan jäljennöstä jätteen kaatopaikkakelpoisuutta koskevasta asiakirjasta tai mahdollisesta asiantuntija-arviota ei tarvitse antaa kaatopaikan pitäjälle, jos kysymyksessä on asumisessa syntynyt jäte tai ominaisuuksiltaan ja koostumuksiltaan siihen rinnastettava jäte. Kaatopaikkakelpoisuus on osoitettava jätteen kaatopaikkakelpoisuuden arvioinnilla ja annettava kaatopaikan pitäjälle jäljennös kaatopaikalle tuotavan jätteen kaatopaikkakelpoisuustestiä koskevasta asiakirjasta tai mahdollisesta asiantuntija-arviosta. Mikäli vastaavaa jätettä tuodaan useamman kerran, riittää, kun kaatopaikkakelpoisuus on osoitettu ensimmäisellä kerralla. Vastaavasti tällaisen jätteen kaatopaikkakelpoisuus on varmistettava laadunvalvontatestillä. (Määräys B.3.)</p>
  <p>Valtioneuvoston kaatopaikoista antaman päätöksen (861/1997 ja sen muutos 552/2001) 4 § ja liite 2 säätelevät jätteen sijoittamista kaatopaikalle ja sen kaatopaikkakelpoisuutta. Kaatopaikalle ei saa sijoittaa muun muassa vuodesta 2005 lähtien jätettä esikäsittelemättömänä eikä jätettä, josta suurinta osaa biohajoavasta jätteestä ei ole poistettu. Vuodesta 2002 lähtien kaatopaikalle ei ole saanut sijoittaa muun muassa nestemäistä jätettä. Kaatopaikalle ei myöskään saa sijoittaa jätettä, joka kaatopaikka-olosuhteissa on räjähtävää, syövyttävää, hapettavaa tai helposti syttyvää, eikä tartuntavaarallista jätettä.</p>
  <p>"Tarkistettu valtakunnallinen jätesuunnitelma" ja "Biojätestrategiatyöryhmän ehdotus biojätestrategiaksi" sisältävät biohajoavan jätteen hyötykäyttötavoitteet ja kaatopaikalle sijoittamisen vähentämistä koskevat tavoitteet. Edellinen edellyttää, että kaatopaikalle sijoitetaan vuonna 2010 enää 20 prosenttia silloin syntyvästä orgaanisesta ja biohajoavasta jätteestä. Jälkimmäisessä on tavoitteeksi asetettu, että kaatopaikalle saa sijoittaa biohajoavaa yhdyskuntajätettä 75 prosenttia vuonna 2006, 50 prosenttia vuonna 2009 ja vuonna 2016 enää 35 prosenttia vuonna 1994 syntyvästä biojätteen määrästä. Nämä tavoitteet eivät koske Euroopan parlamentin ja neuvoston asetuksessa muiden kuin ihmisravinnoksi tarkoitettujen eläimistä saatavien sivutuotteiden terveyssäännöistä (EY 1774/2002) tarkoitettuja biojätteitä.</p>
  <p>Samaan aikaan, kun biojätteen sijoittamista kaatopaikalle vähennetään, tulee sen hyödyntämistä lisätä. Mikäli kompostointilaitoksen korjaus- ja parannustöillä ja jälkikompostoinnin järjestämisellä ei laitoksessa pystytä kompostoimaan kaikkea erilliskerättyä biojätettä, kompostointilaitosta voidaan laajentaa lisäkapasiteetin saamiseksi. (Määräykset B.2., B.4. ja C.1.)</p>
  <p>Kaatopaikan täytölle on laadittu täyttösuunnitelma. Suunnitelma määrittää kaatopaikan täyttötilavuuden, reunaluiskat ja lakikorkeuden. Se perustuu laskelmiin koskien muun muassa kaatopaikan pinta-alaa, ympäristöolosuhteita ja maaperän kantavuutta. Jätetäytön sortumat on torjuttava ennakolta. Täyttösuunnitelmaa voidaan noudattaa, elleivät tässä päätöksessä esitetyt vaatimukset tai muut myöhemmin ilmenevät seikat aiheuta muutostarpeita. Kaatopaikasta aiheutuvien haju-, lintu- ja pölyhaittojen torjumiseksi ja roskaantumisen estämiseksi kaatopaikan jätetäyttöä on jyrättävä ja peitettävä maa-aineksilla tai peittämiseen soveltuvilla jätemateriaaleilla ja avoinna oleva täyttöosa on pidettävä mahdollisimman pienenä. (Määräys B.5.)</p>
  <p>Valtioneuvoston kaatopaikoista antaman päätöksen (861/1997) liitteen 1 kohdan 4 mukaan kaatopaikkakaasu on kerättävä yhteen ja mahdollisuuksien mukaan hyödynnettävä. Kaatopaikkakaasua kerättiin talteen vuonna 2002 noin 37 miljoonaa m<y>3</y>(n). Kerätty kaasu poltetaan soihtupoltinasemalla, jonka polttoaineteho on maksimissaan 40 MW. Kaatopaikkakaasun hyödyntäminen on taloudellisesti merkittävää. Hyödyntämisestä on tehty periaatepäätös, mutta lopullinen käyttövaihtoehto ei ole selvillä. Uudenmaan ympäristökeskus on katsonut, että hyödyntämismahdollisuudet tulee selvittää ja ohjata kaasu hyödynnettäväksi mahdollisimman pian. (Määräykset B.6. ja B.7.)</p>
  <p>Valtioneuvoston kaatopaikoista antaman päätöksen (861/1997 ja sen muutos 1049/1999) liitteen 1 kohdan 3 pohjarakennevaatimukset tulevat voimaan 1.11.2007 tuolloin käytössä olevilla kaatopaikoilla. YTV:n Ämmässuon kaatopaikan pohjarakenteet eivät täytä näitä vaatimuksia ja siksi sen käyttö tulee lopettaa edellä mainittuun päivämäärään mennessä. (Määräys B.8.)</p>
  <p>Jäteasetuksen 9 §:n mukaan jätteiden vastaanoton lakattua jätteiden käsittelypaikka tai sen osa on viipymättä saatettava sellaiseen kuntoon, ettei siitä aiheudu vaaraa tai haittaa. Valtioneuvoston kaatopaikoista antaman päätöksen (861/1997) liitteen 1 kohdan 3.2 mukaan kaatopaikan saavutettua lopullisen korkeutensa tulee sen päälle rakentaa pintasuojakerrokset. Tavanomaisen jätteen kaatopaikan pinnalle tulee rakentaa ensin tiivistyskerros ja sen päälle vettä johtava kuivatuskerros. Tavanomaisen jätteen kaatopaikan pinnalle tulee rakentaa myös kaasunkeräyskerros. Viimeisenä kaatopaikan pinnalle tulee kasvualustaksi sopiva humuskerros.</p>
  <p>Pintaeristyksellä estetään sade- ja pintavaluntavesien imeytyminen jätemassaan ja vähennetään suotoveden muodostumista ja haitta-aineiden kulkeutumista ympäristöön. Tiiviin pintarakenteen avulla tehostetaan kaasun talteenottoa ja vähennetään kaatopaikkojen haju-, pöly- ja maisemahaittoja. Suomen ympäristökeskuksen julkaisun "Kaatopaikan tiivistysrakenteet" 36/1998 mukaan sopiva pintaeristys on läpäisemätön ja mekaanisesti ja kemiallisesti kestävä. Erityisvaatimuksena pintaeristyksissä käytettäville materiaaleille on riittävä muodonmuutoskyky jätepenkereen epähomogeenisuudesta ja jäterungon sisäisestä kokoonpuristumisesta johtuvien epätasaisien painumien vuoksi. Jätetäytön muotoilussa on kiinnitettävä huomiota riittävän pintakuivatuksen aikaansaamiseen ja toisaalta sortumien estämiseen. (Määräykset B.9.-B.13.)</p>
  <p>Suomen ympäristökeskuksen julkaisun numero 37 "Kaatopaikan tiivisterakenteet" mukaan kaasukerroksen suositeltava minimipaksuus on 0,3 metriä maa-aineksesta tehtynä ja se tulee tehdä karkeasta aineksesta. Julkaisun mukaan tiivistyskerroksen tulisi vastata pohjaeristyksen vaatimustasoa ja sen minimipaksuuden tulisi olla 0,5 metriä ja suositeltava vedenläpäisevyysvaatimus on k &lt;1x10 -9 m/s. Koska kaatopaikkaa suunniteltaessa ja täyttötoiminnan alkaessa ei ole voitu huomioida vuonna 1997 voimaan tulevia valtioneuvoston kaatopaikoista antaman päätöksen edellyttämiä pintarakenteita, eikä jättää niille riittävästi tilaa, Uudenmaan ympäristökeskus on katsonut, että mikäli tutkimuksin pysytään osoittamaan, että ohuemmallakin rakenteella saavutetaan sama suojaustaso kuin 0,5 metrin paksuisella tiivistyskerroksella, voidaan tiivistyskerros toteuttaa ohuempana, jos rakenne täyttää jäteasetuksen 9 §:n vaatimukset ympäristö- ja terveyshaittojen ehkäisemisestä. Tiivistyskerros menettää tehokkuutensa, jos se pääsee vaurioitumaan; siksi sen suojauksesta tulee huolehtia. (Määräykset B.10.-B.12.)</p>
  <p>Pintamaakerroksen tulee olla riittävän paksu ja valtioneuvoston kaatopaikoista antaman päätöksen (861/1997) mukaan vähintään yksi metri, jotta se suojaa mineraalista tiivistyskerrosta jäätymiseltä ja kuivumiselta. Sen tulee myös turvata kasvillisuuden vedensaanti ja suojata alempia kerroksia kasvien juurilta. Kaatopaikan pinnalle istutettava kasvillisuus lisää haihduntaa ja vähentää siten imeytyvän veden määrää. Kasvien juuret sitovat maa-ainesta ja vähentävät eroosiota. (Määräykset B.12. ja B.13.)</p>
  <p>Kaatopaikan pintarakennekerrosten rakentamista ja materiaalien laatua on valvottava, jotta voidaan varmistua toteutettujen rakenteiden vastaavan suunnitelmia ja toimivan suunnitelmien mukaisesti. Uudenmaan ympäristökeskus on katsonut, että erillinen laadunvalvontasuunnitelma on tarpeen. (Määräys B.16.)</p>
  <p>Valtioneuvosto ei ole toistaiseksi antanut jätelain 18 §:n perusteella yleisiä säännöksiä jätehuollon järjestämisen täytäntöönpanosta eikä saman lain 26 §:n mukaan yleisiä määräyksiä maaperän pilaantumista koskevista säännöksistä, kuten eri maankäyttötarkoituksissa hyväksyttävistä haitallisten aineiden suurimmista sallituista pitoisuuksista ja maamassan puhdistamiselle asetettavista teknisistä vaatimuksista. Suomessa on sovellettu ympäristöministeriön muistiossa 5/1994 (Saastuneet maa-alueet ja niiden käsittely Suomessa) määriteltyjä ohje- ja raja-arvoja. Annettuja arvoja voidaan käyttää maaperän pilaantumisen arviointiin, mutta ne ovat ohjeellisia. Haitta-ainepitoisuuksiltaan ohjearvon alittavia maamassoja pidetään ihmisen terveydelle ja ympäristölle vaarattomina. (Määräykset B.14. sekä D.9.-D.12.)</p>
  <p>Ämmässuon kaatopaikka luokitellaan tavanomaisen jätteen kaatopaikaksi. Kaatopaikalle saa sijoittaa ja käyttää sen välipeittona ja pintarakenteissa vain tavanomaiseksi jätteeksi luokiteltuja maa-aineksia ja jätteitä. Ympäristöministeriön asetuksessa yleisimpien jätteiden sekä ongelmajätteiden luettelosta ongelmajätteiksi on merkitty maa- ja kiviainekset, jotka sisältävät vaarallisia aineita. Sosiaali- ja terveysministeriön asetuksessa (624/2001) on lueteltu ominaisuudet, joiden perusteella jätteet luokitellaan ongelmajätteiksi, sekä sovellettavat raja-arvot. (Määräykset B.14., B.16. sekä D.9.-D.13.)</p>
  <p>Lievästi pilaantuneiden maiden käytöstä pintarakenteissa on tehty riskinarvio, jonka mukaan materiaalien sisältämistä haitta-aineista ei aiheudu haittaa ympäristölle, kun toimitaan riskinarviossa esitetyllä tavalla.</p>
  <p>Pilaantuneiden maiden pintarakenteissa käytön edellytys on, ettei maa- aineksista kulkeudu haitallisia aineita ympäristöön tai alapuolisiin kerroksiin sellaisia aineita, jotka voivat vaurioittaa rakenteita tai haitata niiden toimintaa. Pintamaiden sisältämien haitta-aineiden vaikutukset kohdistuvat kaatopaikan ympäristöön valuviin pinta- ja pohjavesiin. Sadeveden mukana suotautuu kuivatuskerroksesta haitta-aineita ympäristöön. Kaatopaikan kuivatuskerroksen vesien laatu on selvitettävä ennen kuin ne voidaan johtaa maastoon. Jos vedet johdetaan viemäriin, on johtamisen vaikutus alueen vesitasapainoon selvitettävä. Uudenmaan ympäristökeskus päättää maastoon johtamisesta selvityksen ja saatujen tarkkailutulosten perusteella. (Määräykset B.14. ja B.15.)</p>
  <p>Lievästi pilaantuneista maista voi levitä pölyn mukana ilmaan ja sadevesien mukana pinta- ja pohjavesiin haitallisia aineita, minkä vuoksi ne on rakentamisvaiheessa suojattava. Ylin puhtaista maista muodostuva kasvukerros suojaa kaatopaikan pintaa veden ja tuulen vaikutuksilta. (Määräys B.14.)</p>
  <p>Kaatopaikan pintarakenteiden yksityiskohtainen suunnittelu on kesken. Rakenteiden toimivuuden takaamiseksi Uudenmaan ympäristökeskus tarkastaa suunnitelmat ja antaa tarvittaessa rakentamista ja rakenteissa käytettäviä materiaaleja, valvontaa ja tarkkailua koskevia määräyksiä. Laadunvalvontasuunnitelma on tarpeen valvontaa varten. (Määräys B.16.)</p>
  <p>Ympäristönsuojelulain 42 §:n mukaan jätteen hyödyntämis- ja käsittelytoiminnan harjoittajan on lisäksi asettava toiminnan laajuus, luonne ja toimintaa varten annettavat määräykset huomioon ottaen riittävä vakuus tai esitettävä muu vastaava järjestely. Muulta kuin kaatopaikkatoimintaa tai ongelmajätteen hyödyntämis- tai käsittelytoimintaa harjoittavalta voidaan vakuus tai muu vastaava järjestely jättää vaatimatta, jos toimija on riittävän vakavarainen ja toiminta on pienimuotoista. Kaatopaikan vakuudeksi on hyväksytty YTV:n esittämä muu vastaava järjestely, koska YTV on kuntaan ja kuntayhtymään rinnastettava viranomaistaho ja järjestelyllä katsotaan taattavan jätehuollon järjestäminen. Pilaantuneiden maiden käsittelytoiminnan osalta vakuus on asetettava sen varmistamiseksi, että mahdollisesti käsittelytoiminnan loppuessa voidaan maamassat toimittaa asianmukaiseen käsittelyyn. Sortti-kierrätysaseman, kompostointilaitoksen ja muun jätteiden käsittelytoiminnan osalta Uudenmaan ympäristökeskus on katsonut, että YTV:n on vakavarainen huolehtimaan niiden jätteiden asianmukaisesta järjestämisestä toimintojen mahdollisesti loppuessa, eikä niiden toiminnalle ole siksi asetettu vakuutta. (Määräykset B.17. ja D.18.)</p>
  <p>Biojätteen murskaaminen edistää sen kompostoitumista ja tukiaineen lisäys parantaa kompostin ilmavuutta ja siten jätteen biologista hajoamista. Kompostoituminen edellyttää myös kompostin riittävästä kosteudesta ja ravinteista huolehtimista. (Määräykset C.2. ja C.4.)</p>
  <p>Valmis ja hygienisoitunut kompostituote likaantuu helposti, kun jätteitä ja eri vaiheessa olevaa kompostia käsitellään samoilla työkoneille ja alueilla. Riittävällä puhtaudella ehkäistään valmiin kompostituotteen uudelleen likaantuminen. (Määräys C.5.)</p>
  <p>Kompostitoiminnan aiheutumien hajuhaittojen vähentämiseksi jälkikompostointi on siirrettävä mahdollisimman nopeasti halliin ja laitoksen ja hallin poistoilma on käsiteltävä tehokkaasti. (Määräykset C.3. ja C.8.)</p>
  <p>Kompostista säännöllisesti otettavilla näytteillä ja analyyseilla voidaan seurata kompostoitumisen edistymistä. Lopputuotteen laadun varmistamiseksi myös sen laatu on selvitettävä ennen kuin sitä toimitetaan alueen ulkopuolelle. (Määräykset C.9. ja C.10.)
</p>
  <p>Vastaanotettujen pilaantuneiden maiden laatu tulee olla selvillä ennen käsittelyn alkamista, jotta voidaan varmistua maamassojen soveltuvuudesta laitoksen prosesseihin. (Määräys D.3.)</p>
  <p>Pilaantuneen maa-aineksen kompostointi tulee aloittaa mahdollisimman nopeasti vastaanoton jälkeen. Vastaanotetun pilaantuneen maa-aineksen välivarastoinnille on annettu 6 kuukautta välivarastointiaikaa ja haihtuvia orgaanisia yhdisteitä sisältäville massoille 3 kuukautta, jotta maa-aineksesta saadaan kerättyä riittävä käsittelyerä. (Määräys D.5.)</p>
  <p>Maamassojen pitoisuuksien tutkimisella selvitetään niiden keskimääräiset haitta-ainepitoisuudet. Näytteenoton perusteella määritetään käsiteltyjen massojen sijoittamiskelpoisuus ja erotetaan jatkokäsittelyä vaativat massat. (Määräykset D.12. ja D.13.)</p>
  <p>Hallikäsittely vähentää pilaantuneiden maa-ainesten käsittelystä aiheutuvia haittoja, kuten pölyämistä ja hajuhaittaa. Käsittelyhallien poistoilma johdetaan ulos kohdepoistona. Päästöt käsitellään joko jälkipolttimella tai aktiivihiilisuodattimella. Molemmat menetelmät ovat riittäviä ja täyttävät BAT-tarkastelun vaatimukset. (Määräykset D.4. ja D.14.)</p>
  <p>Pilaantuneiden maiden kompostointitoiminnassa muodostuva jätevesi sisältää ympäristönsuojeluasetuksen liitteen 1 luettelon I mukaisia aineita, kuten lyijyä, trikloorieteeniä ja PAH-yhdisteitä, sekä luettelon II mukaisia aineita, kuten mineraaliöljyä. Luvan hakijan mukaan toiminnassa syntyvä jätevesi puhdistetaan öljynerottimella ennen tasausaltaaseen ja viemäriin johtamista. Uudenmaan ympäristökeskus ei ole katsonut tarpeelliseksi tässä vaiheessa asettaa viemäröitävän veden haitta-ainepitoisuuksille Espoon Veden vaatimuksista poikkeavia raja-arvoja. Tasausaltaan vesien laatua tulee kuitenkin seurata pilaantuneiden maiden käsittelyn aloittamisen jälkeen öljynerottimen jälkeisestä tarkkailukaivosta, ja mikäli vesien laatu todetaan sellaiseksi, ettei niiden johtaminen viemäriin ole mahdollista, tulee vesien esikäsittelyä tehostaa. Haitta-aineita sisältävät pilaantuneiden maiden käsittelyssä muodostuvat jätevedet voidaan myös viedä käsiteltäväksi laitokseen, jolla on lupa vastaavien vesien käsittelylle. (Määräykset D.15.-D.17.)</p>
  <p>Nurmijärvelle, Metsä-Tuomelan jäteasemalle valmistuu kompostointilaitos, jossa on tarkoitus kompostoida Suomenojan puhdistamon lietteet. Laitoksen toiminnan vakiintumiseen asti lietteitä joudutaan kompostoimaan Ämmässuon jätteenkäsittelykeskuksessa. Samoin on kompostoitava keskeneräiset kompostit. Siten lietteen kompostoinnin kentillä on sallittu jatkuvan vuoden 2004 loppuun asti. (Määräys E.1.)</p>
  <p>Nurmijärvellä kompostoitu puhdistamolietekomposti tuodaan takaisin Ämmässuolle ja käytetään hyödyksi kaatopaikalla. Nurmijärveltä tuotua ja YTV:n Ämmässuon kompostointilaitoksen oman kompostin jälkikypsytystä ja varastointia voidaan tehdä pilaantuneiden maiden kompostointikentällä, jos kentällä on tilaa. Kenttää voidaan käyttää myös jätepolttoaineen varastointiin ja puu- ja risujätteen ja niistä valmistetun hakkeen varastointiin ja käsittelyyn, kun huolehditaan eri jakeiden pitämisestä erillään. Kenttä on suunniteltu pilaantuneiden maiden käsittelyyn ja täyttää ympäristönsuojelulliset vaatimukset. (Määräykset E.2. ja E.3.)</p>
  <p>Jäteasetuksen 5 §:n mukaan jätteet on tarpeen mukaan pakattava ja merkittävä. Jäteasetuksen 6 §:n ongelmajätteen pakkaukseen on merkittävä jätteen ja sen haltijan nimi sekä turvallisuuden ja jätehuollon asianmukaisen järjestämisen kannalta tarpeelliset tiedot ja varoitukset. (Määräys F.5.)</p>
  <p>"Luettelo yleisimmistä jätteistä sekä ongelmajätteistä (1129/2001)" sisältää ongelmajätteet. Luettelossa on ongelmajätteeksi merkitty öljyä sisältävät jätteet, loisteputket, maalit ja liuottimet sekä raskasmetalleja sisältävät paristot ja akut sekä kyllästetty puu ja sähkö- ja elektroniikkaromu Niiden asianmukainen hyödyntäminen tai hävittäminen on tehtävä laitoksessa, jolla on ympäristönsuojelulain mukaisessa luvassa tällaisen jätteen vastaanotto hyväksytty. (Määräykset F.2 ja F.5.)</p>
  <p>Valtioneuvoston päätöksessä ongelmajätteistä annettavista tiedoista sekä ongelmajätteiden pakkaamisesta ja merkitsemisestä (659/1996) annetaan määräykset jätteen tuojan velvollisuuksista laatia siirtoasiakirja ja siinä tarvittavista tiedoista. Siirtoasiakirja tulee olla mukana ongelmajätteitä kuljetettaessa. Siirtoasiakirjat on säilytettävä vähintään kolmen vuoden ajan. (Määräykset A.5. ja F.5.)</p>
  <p>Ongelmajätteiden asianmukainen hävittäminen edellyttää niiden käsittelyä paikassa tai laitoksessa, jolla on ongelmajätteiden hyödyntämiseen tai käsittelyyn lupa. Jätelain 6 §:n nojalla ongelmajätteen tuottaja ja kuljettaja ovat vastuussa siitä, että ongelmajätteet kuljetetaan lain mukaiseen paikkaan. (Määräys F.5. )</p>
  <p>Ympäristönsuojelulain 46 §:n mukaan valvontaviranomaisella on oikeus saada jätteen haltijalta valvontaa ja tehtävien hoitamista varten tarvittavat tiedot. Raportointia koskevat määräykset ovat tarpeen valvonnan ja tarkkailun toteuttamiseksi. Jätelain 51 §:n mukaan toiminnanharjoittajan on oltava selvillä muun muassa toiminnassa syntyvistä jätteistä, niiden määrästä ja haitallisuudesta ja ympäristövaikutuksista ja pidettävä kirjaa muun muassa toiminnassa muodostuvista jätteistä. (Määräykset G.1. ja G.2.)</p>
  <p>
    <em>Toiminnan aloittaminen</em>
  </p>
  <p>YTV on anonut ympäristölupapäätöksen täytäntöönpanoa mahdollisesta muutoksenhausta huolimatta. Kyse on pääasiassa alueella vuosia olleiden toimintojen käsittelykapasiteetin nostamisesta. Alueelle suunniteltuja uusia toimintoja ovat pilaantuneiden maiden käsittely ja sen vaihtoehtona jätepolttoaineen varastointi kentällä. Pilaantuneiden maiden käsittelylaitoksessa puhdistettuja pilaantuneita maita on tarkoitus käyttää hyödyksi kaatopaikalla peitemaina ja muissa rakenteissa, kuten pintarakenteissa. Pilaantuneen maan käsittelyn vaihtoehtona on esitetty myös esikompostoidun jätteen jälkikompostointia ja -kypsytystä sekä valmiin kompostin varastointia. Kentällä käsiteltyä kompostia käytetään kaatopaikalla sen välipeittomateriaalina ja viimeistelyn pintasuojarakenteissa. Kaatopaikan sulkeminen etenee asteittain ja kaatopaikalla tarvitaan suuria määriä maamassoja ja multaa. Myös päivittäiseen kaatopaikan hoitoon tarvitaan maamassoja. Pilaantuneiden maiden puhdistaminen ja käyttö kaatopaikan sulkemis- ja hoitotoimenpiteissä edistää jätehuoltoa ja vähentää kaatopaikasta aiheutuvia ympäristöhaittoja. Kentällä varastoitavaksi suunniteltua jätepolttoainetta alkaa muodostua, kun alueelle valmistuu sekajätteen käsittelylaitos. Polttoaineelle tarvitaan varastopaikka ennen sen viemistä polttoon. Polttokelpoisen jätteen ohjaaminen energiatuotantoon edistää jätteiden hyötykäyttöä ja vähentää kaatopaikalle sijoitettavaa jätettä. Suunniteltu biojätteen käsittelykapasiteetin nostaminen vähentää kaatopaikalle läjitettävää jätettä ja biojätteestä aiheutuvia eläin- ja hajuhaittoja.</p>
  <p>Uudenmaan ympäristökeskus on katsonut, että toiminta voidaan aloittaa lupapäätöstä noudattaen mahdollisesta muutoksenhausta huolimatta.</p>
  <p>Muutoksenhakutuomioistuin voi kieltää päätöksen toimeenpanon. (YSL 101 §)</p>
  <p>
    <em>Luvan voimassaolo ja lupamääräysten tarkistaminen</em>
  </p>
  <p>
    <em>Luvan voimassaolo</em>
  </p>
  <p>Päätös on voimassa toistaiseksi. Toiminnan olennaiseen laajentamiseen tai muuttamiseen on oltava lupa. (YSL 28 §)</p>
  <p>
    <em>Lupamääräysten tarkistaminen</em>
  </p>
  <p>Luvanhakijan on 31.12.2008 mennessä tehtävä uusi hakemus lupamääräysten tarkistamiseksi. (YSL 55 §)</p>
  <p>
    <em>Asetuksen noudattaminen</em>
  </p>
  <p>Jos asetuksella annetaan ympäristönsuojelulain tai jätelain nojalla jo myönnetyn luvan määräystä ankarampia säännöksiä tai luvasta poikkeavia säännöksiä luvan voimassaolosta tai tarkistamisesta, on asetusta luvan estämättä noudatettava. (YSL 56 §)</p>
  <p>
    <em>Korvautuvat päätökset</em>
  </p>
  <p>Päätöksen saadessa lainvoiman se korvaa seuraavat, aikaisemmin annetut sijoittumista, jätehuoltoa ja jätevesien käsittelyä ja tarkkailua koskevat päätökset ja lausunnot:</p>
  <p>Espoon kaupungin terveyslautakunnan valvontajaoston  Ämmässuon kaatopaikalle 29.10.1985 myöntämä terveydenhoitolain 26 §:n mukainen sijoituslupa ja 16.12.1986 myöntämä sijoitusluvan tarkistamista koskeva päätös,</p>
  <p>Vesihallituksen 13.1.1986 antama lausunto vesien suojelun ennakkotoimenpiteitä koskevan asetuksen mukaisen ilmoituksen johdosta koskien kaatopaikan perustamista Ämmässuon alueelle,</p>
  <p>Espoon kaupungin terveyslautakunnan valvontajaoston 6.2.1992 myöntämä terveydenhoitolain 26 §:n mukainen sijoituslupa jätteiden hyötykäyttöalueelle,</p>
  <p>Helsingin vesi- ja ympäristöpiirin 25.3.1992 antama lausunto vesien suojelun ennakkotoimenpiteitä koskevan asetuksen mukaisen ilmoituksen johdosta koskien hyötykäyttöaluetta sekä</p>
  <p>Uudenmaan ympäristökeskuksen 30.12.1997 myöntämä ympäristölupamenettelylain 2 §:n mukainen ympäristölupa biojätteiden kompostointilaitokselle ja eteläisen puolen hyötykäyttökentälle.</p>
  <p>3. Asian käsittely Vaasan hallinto-oikeudessa sikäli kuin nyt on kysymys</p>
  <p>
    <em>3.1. Vaatimukset hallinto-oikeudessa</em>
  </p>
  <p><em>3.1.1</em> Muun muassa <em>Kirkkonummen ympäristöyhdistys ry, Kolmperän Asukasyhdistys ry, Nuuksion Omakotiyhdistys ry - Noux Egnahemsförening rf, Föreningen för Norra Kyrkslätt rf - Pohjois-Kirkkonummi -yhdistys ry, Espoonkartanon Omakotiyhdistys ry - Esbogårds Egnahemsförening rf ja Espoon ympäristöyhdistys ry</em> ovat valituksessaan vaatineet, että ympäristölupapäätös on kumottava ja päätöksen täytäntöönpano kiellettävä. Päätös tai mahdollinen uusi päätös on kuulutettava ja julkipantava uudelleen siten, että asianosaisilla on lain edellyttämät mahdollisuudet perehtyä päätösasiakirjoihin ja riittävästi aikaa mahdollisen muutosvaatimuksen laatimiseen ja jättämiseen.</p>
  <p>Päätösasiakirja käsittää sata sivua tekstiä, jonka lisäksi on liitteitä ja karttoja. Päätös on annettu 26.5.2003 ja Kirkkonummen ympäristöyhdistyksen puheenjohtaja on 4.6.2003 saanut ilmoituksen kuulutuksesta, joka on postitettu 30.5.2003. Muutoksenhaun viimeinen jättöpäivä on ollut 25.6.2003 eli pari päivää juhannuksen jälkeen. On kohtuutonta edellyttää, että yksityiset asukkaat ja alueen kansalaisjärjestöt ja -yhdistykset joutuvat perehtymään asiakirjoihin ja laatimaan mahdolliset muutosvaatimuskirjelmänsä parin viikon aikana juuri kesälomasesongin ja juhannuksen ympärillä. Kuulutusta päätöksestä ei julkaistu paikallisessa Länsiväylä-lehdessä, josta kuulutuksia on yleisesti totuttu seuraamaan.</p>
  <p><em>3.1.2 X Kb ja Y Kb</em> ovat valituksessaan vaatineet, että ympäristökeskuksen päätös kumotaan ja lupahakemus hylätään siltä osin kuin lupa on myönnetty muille toiminnoille kuin olemassa olevan yhdyskuntajätteen kaatopaikan sulkemiselle. Ympäristölupa on evättävä kompostointilaitokselta ja -kentältä, pilaantuneiden maiden käsittelylaitokselta ja sen vaihtoehtoisilta, kentällä tapahtuvilta toiminnoilta, kierrätyspolttoaineen varastoinnilta ja biojätteen ja muun orgaanisen jätteen jälkikompostoinnilta ja kypsytykseltä ja valmiin kompostin varastoinnilta sekä Sortti-kierrätysasemalta ja puu- ja puutarhajätteen käsittelyltä hyötykäsittelykentällä. Päätöksen täytäntöönpano on vastaavilta osin myös kiellettävä.</p>
  <p>Jätteenkäsittelykeskusta koskevat vesien hallintaa ja käsittelyä ohjaavat lupamääräykset A.14.-A.18. sekä jätteenkäsittelykeskuksen käytöstä poistamiseen liittyvät lupaehdot B.8.-B.15. on palautettava uuteen käsittelyyn, koska ne ovat perustuneet puutteelliseen selvitykseen tai virheelliseen analyysiin alueen vesistövaikutuksista. Lupaehtojen uusi käsittely on suoritettava Länsi-Suomen ympäristölupavirastossa, koska tämän asian yhteydessä on ympäristönsuojelulain 71 §:n mukaisesti käsiteltävä myös vaatimus ennen lupa-asian ratkaisemista aiheutetun vahingon korvaamisesta.</p>
  <p>Valittajat ovat lisäksi vaatineet, että muistutuksesta ja valituksesta aiheutuneet oikeudenkäyntikulut laillisine korkoineen on määrättävä joko Uudenmaan ympäristökeskuksen tai luvan hakijan korvattavaksi.</p>
  <p>Lupapäätöksessä on katsottu, ettei hanke yksin tai yhdessä muiden hankkeiden kanssa aiheuta ympäristönsuojelulaissa tarkoitettuja kiellettyjä seurauksia. Aikaisemmin tehdyt selvitykset viittaavat kuitenkin siihen, että jätetoimintojen keskittäminen on aiheuttanut alueen ympäristön sietokyvyn ylittymisen. Valtion teknillisen tutkimuskeskuksen 27.4.2001 tekemä hajuselvitys on selvä osoitus siitä, että kaatopaikkatoiminoista aiheutuu eräistä naapuruussuhteista annetussa laissa tarkoitettua kohtuutonta rasitusta läheisillä asutusalueilla.</p>
  <p>Lupapäätöksessä ei ole arvioitu sijoituspaikan soveltuvuutta haetuille toiminoille. Sijoituspaikan osalta päätöksen perusteluissa kiinnitetään ainoastaan huomiota siihen, ettei toimintaa saa sijoittaa asemakaavan vastaisesti ja että toiminnan sijoituspaikan soveltuvuutta arvioitaessa on otettava huomioon alueen nykyinen ja tuleva käyttötarkoitus. Lupaviranomainen on sivuuttanut lupaharkinnassaan ympäristönsuojelulain 6 §:n ja 42 §:n 2 momentin, jotka edellyttävät ottamaan huomioon sijoituspaikan soveltuvuuden ja vaihtoehtoiset sijoituspaikat. Lupaviranomaisen olisi tullut velvoittaa luvan hakija etsimään vaihtoehtoisia sijoituspaikkoja.</p>
  <p>Hakemukseen ei ole sisältynyt ympäristönsuojelulain 35 §:n ja ympäristönsuojeluasetuksen 9 §:n edellyttämiä tietoja toiminnan sijaintipaikan ympäristöolosuhteista tai toiminnan eri vaikutuksista ympäristöön. Lupaviranomaisella ei myöskään ole ollut riittäviä tietoja alueen ilma- ja melupäästöistä luvanmyöntämisedellytysten arvioimiseksi. Myös Ämmässuon-Kulmakorven alueen toimintojen kokonaisarviointi osoittaa, ettei käytettävissä olevien päästötietojen pohjalta ole mahdollista luotettavasti arvioida nykyistä melu- ja pölytasoa puhumattakaan niiden tulevasta kehityksestä.</p>
  <p>Alueelle asemakaavan laatimista varten asetettu rakennuskielto estää ympäristönsuojelulain 42 §:n 2 momentin perusteella ympäristöluvan myöntämisen uusille jätteenkäsittelylaitoksille, kunnes niille on saatu lainvoimainen asemakaavavaraus.</p>
  <p>Loojärvi ei ole ollut mukana kaatopaikanpitäjän suorittamassa velvoitetarkkailussa, minkä vuoksi järven veden laadusta ja sen viimeaikaisesta kehityksestä on vain niukasti tutkimusaineistoa. Lupaviranomaisen olisi tullut mittaustulosten lisäksi ottaa huomioon tutkimusaineiston vähäisyydestä johtuvat epävarmuustekijät. Loojärven happitilanteen osalta annetaan vesistötarkastelussa vääristynyt kuva eikä siinä arvioida Loojärven happipitoisuuden ja kaatopaikkakuormituksen syy-yhteyttä. Lisäksi lupaviranomainen on jättänyt ottamatta huomioon, että Loojärveen voi päätyä haitta-ainekuormitusta myös pintavesitarkkailuun kuulumattomia reittejä pitkin.</p>
  <p>Kompostikentän pintarakenteiden on vuonna 1999 ja 2001 todettu vuotavan. Tämän estämiseksi laitosta on saneerattu. Tapaukset osoittavat, että myös tulevista kaatopaikkatoiminnoista aiheutuisi lupamääräyksistä huolimatta pohja- ja pintavesien pilaantumisvaaraa. Toimintojen aiheuttamaa pinta- ja pohjavesikuormitusta ei voida pitää jatkossakaan pois suljettuna, vaan pikemminkin todennäköisenä.</p>
  <p>Ämmässuon kaatopaikasta on aiheutunut pilaavia päästöjä Loojärveen. Kaatopaikan pitäjällä ei kuitenkaan ole ollut lupaa tällaiselle vesistöjä pilaavalle päästötoiminnalle, joten kysymys on ympäristönsuojelulain 71 §:ssä tarkoitetusta luvattomasta pilaamisesta, jonka käsitteleminen kuuluu Länsi-Suomen ympäristölupavirastolle.</p>
  <p><em>3.1.3 A</em> on valituksessaan vaatinut ympäristölupapäätöksen kumoamista ja sen täytäntöönpanon kieltämistä. Valituksenalainen päätös tai mahdollinen uusi päätös tulee kuuluttaa ja julkipanna uudelleen siten, että osallisilla on lain edellyttämät mahdollisuudet perehtyä päätösasiakirjoihin ja riittävästi aikaa mahdollisen muutosvaatimuksen laatimiseen ja jättämiseen.</p>
  <p>A on uudistanut asiassa aikaisemmin lausumansa. Vain nykyiset toiminnat olisi tullut sisällyttää ympäristölupapäätökseen ja saattaa ne lupaehtojen rajoittamana valvonnan piiriin. Nykyisten toimintojen laajentamista ja uusia toimintoja ei tule enää hyväksyä, koska Ämmässuon-Kulmakorven alueella toimivien ympäristöhaitallisten toimintojen yhteisvaikutus ylittää alueen sietokyvyn. Nykyinen kaatopaikka on suljettava ensi tilassa, eikä uusia kaatopaikka- ja sen liitännäistoimintoja tule enää keskittää alueelle. Kaatopaikan perustamisen aikoihin silloinen vesihallitus esitti, että alue on vesistöllisesti vaikeasti hallittavissa eikä siten sovellu kaatopaikkatoiminnoille. Ämmässuon alue ei sovellu kaatopaikkatoiminnoille siitäkään huolimatta, että kyseisestä vesihallituksen kannanotosta piittaamatta alueelle on kaavoitettu EK- ja ET-alueet.</p>
  <p>Lisätoimintoja ja toimintojen laajentamista ei tule hyväksyä myöskään sen vuoksi, että kaatopaikan perustusvaiheessa asukkaita on johdettu harhaan toiminnan lopullisesta laajuudesta ja toiminta-ajasta. Ennen perustamista ei ole suoritettu riittäviä perustutkimuksia eikä siten saatu riittävää vertailuaineistoa alueen ja ympäristön tilasta.</p>
  <p>Hankkeiden laajuus ja toimintojen massiivisuus sekä eri toimintojen yhteisvaikutus on otettava huomioon suojaetäisyyksiä ratkaistaessa. Jo nykyisellään YTV:n kaatopaikka on Pohjoismaiden suurin.</p>
  <p>Biojätteiden kompostoimisen keskittäminen Ämmässuolle on lopetettava. Ympäristökeskus ei ole puuttunut riittävästi kompostointilaitoksen alueella tapahtuneeseen pohjavesien pilaamiseen. Päästöjen aiheuttaja on saatettava edesvastuuseen. Kompostointitoiminta on jo nykyisellään aiheuttanut pahoja hajuhaittoja ja terveydellisiä oireita lähiasutuksen keskuudessa. Aiheutuneita ympäristöhaittoja ei ole otettu riittävästi huomioon. Kompostointilaitoksen laajentamista koskeva päätös perustuu puutteellisiin taustatutkimuksiin.</p>
  <p>Asbestijätteiden sijoittaminen kaatopaikalle ei ole asianmukaista. Voimalaitosjätteet tulisi kuljettaa ongelmajätelaitoksiin. Pilaantuneiden maiden käsittelyä alueella ei tulisi sallia. Lupapäätöksestä ei ilmene yksiselitteisesti, onko Kirkkonummen puolelle tarkoitus sijoittaa pilaantuneita maita.</p>
  <p>Kaatopaikan pintarakenteina ei saa käyttää pilaantuneita tai lievästi pilaantuneita maita. Alueen maaperä on jo ennestään rasitettu ja näiden käyttäminen vaurioittaisi alueen hidasta elpymistä kaatopaikan sulkemisen jälkeen entisestään.</p>
  <p>Ämmässuon-Kulmakorven alueella ei ole suoritettu riittäviä ja säännöllisiä ilmanlaadun mittauksia. Ilmanlaadun seurantaa koskevien määräysten olisi pitänyt olla tiukemmat.</p>
  <p>Pohjavesien virtaussuunnat on selvitettävä uudelleen, koska tiedoissa on ristiriitoja. YTV:n kaatopaikan maaperään ja pohjavesiin imeytyneet päästöt on tutkittava. Nykyisen kaatopaikan alle sijoitettu kalvo on vuotanut. Selvitettävä on myös virkistysalueeksi kaavoitetun Espoon kaupungin Ämmässuon maankaatopaikan pohjoisosan pilaantuneiden pohjavesien yhteys YTV:n kaatopaikkaan. Lähiasutuksen kaikki kaivot olisi pitänyt sisällyttää säännöllisen ulkopuolisen tarkkailun ja valvonnan piiriin.</p>
  <p>Kolmperä-järven korkeat kloridipitoisuudet on selvitettävä. Korkeat kloridi- ja sulfaattipitoisuudet eivät ole selitettävissä Nupurintien suolauksella. Pitoisuudet saattavat johtua YTV:n kaatopaikan tai Espoon V-alueelle läjitettyjen voimalaitosjätteiden tai molempien aiheuttamista päästöistä ja niiden suotautumisesta järveen esimerkiksi järven lukuisten lähteiden kautta. Kolmperä-järven kloridipitoisuudet kuormittavat omalta osaltaan Loojärveä. Kaatopaikka kuormittaa myös Bockträskiä. Lupaehdot on laadittava niin tiukoiksi, ettei vahinkoja tai riskejä vesistölle synny.</p>
  <p>Toiminta-aikaa tulee supistaa, sillä asukkaat eivät saa rauhaa enää viikonloppuisinkaan. Alueelta aiheutuvan melun yhteisvaikutuksia ei ole kunnolla tutkittu.</p>
  <p>Päätöksen vesien yhteistarkkailusta olisi pitänyt olla valmis ennen YTV:n kaatopaikan ympäristölupaa. Koko Ämmässuon-Kulmakorven kaavoitus ja maankäytön suunnittelu on ollut suuri virhe. Yhteistarkkailuvelvoitteen olisi pitänyt olla käytössä jo ennen kuin kaatopaikkatoimintoja tai muita ympäristöä rasittavia toimintoja massiivisesti keskitettiin alueelle.</p>
  <p>A on myös ilmoittanut yhtyvänsä Kirkkonummen ympäristöyhdistys ry:n valitukseen sekä X Kb:n ja Y Kb:n valitukseen.</p>
  <p><em>3.1.4 Kolmperän Asukasyhdistys ry</em> on ilmoittanut yhtyvänsä X Kb:n ja Y Kb:n valitukseen.</p>
  <p><em>3.1.5 Z Oy</em> on valituksessaan vaatinut, että ympäristökeskuksen päätös kumotaan. Päätös on epäselvä, koska se perustuu YTV:n sekavaan hakemukseen. Hakemus ja päätös sisältävät valituksen liiteaineistossa täsmennettyjä ilmeisiä virheitä, jotka vievät pohjan koko päätöksestä.</p>
  <p>
    <em>3.2. Espoon kaupungin ympäristölautakunnan valitusten johdosta antama vastine</em>
  </p>
  <p><em>Ympäristölautakunta</em> on yhtynyt valituksissa esiin tuotuihin näkemyksiin siitä, että kaatopaikka- ja kompostointitoiminta on aiheuttanut haitallisia päästöjä alueen alapuolisiin vesistöihin ja hajuhaittoja ajoittain laajallakin alueella. Nyt esillä oleva päätös koskee muun muassa merkittävää osaa haitoista aiheuttaneen kaatopaikan sulkemista sekä sen päästöjen entistä tarkempaa talteenottoa ja käsittelyä. Merkittäviä uusia toimintoja ovat kompostointilaitoksen laajentaminen ja pilaantuneiden maiden kompostointi suljetussa yksikössä.</p>
  <p>Y Kb:n omistamilla tiloilla asuinrakennuksia on noin 2,2 kilometrin päässä laitosalueesta etelään Loojärventien varrella. X Kb:n tilan asuinrakennukset ovat noin 2,3 kilometrin päässä Loojärventien varrella melko laajan metsäalueen takana. Mittaustulosten mukaan Kolmperän asuinalueella noin 700 metrin päässä laitosalueesta pölypitoisuudet ovat alittaneet valtioneuvoston päätöksen (480/1996) mukaisen vuorokausiohjearvon ja olleet vain vähän kohonneet niin sanotusta normaalitilanteesta. Siten Loojärventien varrella yli 2 kilometrin päässä valittajien asuinrakennusten luona pölypäästöt eivät ole terveyshaitta. Mittaus toistetaan jälleen vuonna 2005.</p>
  <p>Melua on mitattu alueella muun muassa vuonna 2000 ja 2002. Vuoden 2000 mittauksessa pisteet ovat sijainneet muun muassa Kolmperän asuinalueella, jossa lähinnä Ämmässuon laitosaluetta olevalla kiinteistöllä Kolmperänkujan päässä on mitattu 53,8 dB:n melu. Valittajien tilojen asuinrakennuksia lähin mittauspiste on sijainnut tilan X pohjoisrajalla olevan rakennuksen luona, jossa on mitattu 43,0 dB:n melu. Mittauspisteestä on matkaa valittajien Loojärventien asuinrakennuksiin vielä noin 1 kilometri. Vuoden 2002 mittauksessa havaintopiste on sijainnut samassa paikassa Kolmperän alueella kuin vuoden 2000 mittauksessa. Vuoden 2002 mittaustulos oli 50,5 dB. Valittajien tiloilla mittausta ei vuonna 2002 tehty.</p>
  <p>Valituksessa mainitut hajuhaitat korjataan rakentamalla hakemuksessa esitetty umpinainen kompostituotteen jälkikypsytyshalli, johon ulkona sijainneet ja hajuhaittoja aiheuttaneet avoaumat siirretään. Espoon kaupunkisuunnittelulautakunta on antanut hallille poikkeamispäätöksen ja suunnittelutarveratkaisun 13.6.2002.</p>
  <p>Kaatopaikasta on myös aiheutunut hajuhaittoja muun muassa kaasunkeräysjärjestelmän rakentamisen vuoksi. Kaatopaikan sulkemisen ja kaasunkeräys- ja käsittelylaitoksen täysipainoisen käynnistymisen jälkeen nämä päästöt ilmaan vähenevät oleellisesti.</p>
  <p>Vesienkäsittelyä koskevissa lupamääräyksissä on edellytetty muun muassa, että kaatopaikkavedet, biojätteen ja muun orgaanisen jätteen kompostoinnissa sekä pilaantuneiden maiden käsittelyssä muodostuvat likaiset vedet ja kaatopaikan jätetäyttöalueiden 1 ja 2 kalvon alapuoliset salaojavedet ja muut tarkkailutulosten perusteella likaantuneiksi todetut vedet on johdettava jätteenkäsittelykeskuksen tasausaltaisiin ja edelleen Espoon kaupungin viemäriin. Mikäli jätteenkäsittelykeskuksen ajo- ja piha-alueiden sekä jätteiden vastaanotto- ja varastointialueiden puhtaat pintavaluntavedet johdetaan maastoon, on ne johdettava öljynerottimien kautta. Nämä lupamääräykset A.14.-18. on vaadittu palautettavaksi uudelleen käsittelyyn, mutta ei ole mainittu, mikä muu käsittelymenetelmä voisi tulla kysymykseen. Valituksessa ei ole lainkaan perusteltu itse pääasiaa, eli miksi hakemuksensa esitettyjen ja lupaehdoissa määrättyjen toimenpiteiden jälkeenkin vesipäästöjen haitat olisivat niin suuret, että lupa tulisi kokonaan evätä. Valituksessa mainitut epävarmuustekijät eivät riitä koko luvan epäämiseen. Vesien tarkkailua tehostetaan muun muassa ottamalla Loojärvi jatkuvan tarkkailun piiriin. Annetut vesien käsittelyä ja pintarakenteita koskevat lupaehdot ovat välttämättömiä ja oikeita ja lupamääräysten uudelleen käsittely on tarpeetonta. Kaatopaikan pintarakenteissa on vaadittu tiukempaa rakentamistapaa kuin voimassa olevat säädökset edellyttävät.</p>
  <p>A asuu muutoksenhakijoista lähimpänä laitosaluetta Kolmperän asuinalueella. Jätteenkäsittelyalueen haitat ovat ulottuneet asuinalueelle. Laitosalueen toiminnan äänet kantautuvat asuinalueelle ja hajuhaitat ovat vaivanneet ajoittain. Sen sijaan YTV:n toimintojen pinta- ja pohjavesivaikutukset eivät kohdistu Kolmperän asuinalueelle tai Kolmperä-järveen. Tämä on voitu todeta useissa alueen vesiolosuhteita koskevissa selvityksissä.</p>
  <p>Kaatopaikan sulkeminen ja sen jälkihoito ja maisemointi ovat välttämättömiä, jotta sen toiminnasta aiheutuneet haju-, suotovesi-, melu- ja lokkihaitat saadaan vähenemään tai kokonaan poistetuksi.</p>
  <p>Kompostointilaitoksella on toteutettu mittava peruskorjaus, jolla sen vuotohaittoja on estetty. Alueen pinta- tai pohjavedet eivät virtaa Kolmperän asuinalueelle. Kaatopaikkakaasun poltossa talteen kerätty kaasu poltetaan 1 000-1 200 asteessa, mikä vähentää kaasun kasvihuonevaikutusta oleellisesti ja poistaa vapautuvasta kaatopaikkakaasusta aiheutuvan hajun lähes kokonaan. Pilaantuneet maat käsitellään suljetussa hallissa. Haihtuvat yhdisteet poistetaan hallin poistoilmasta joko katalyyttisellä poltolla tai aktiivihiilimenetelmällä. Poistoilman kokonaishiilivetypitoisuuden reduktion on oltava 95 prosenttia. Syntyvät jätevedet johdetaan erotuskaivon kautta puhdistamolle. Näillä määräyksillä voidaan ehkäistä Kolmperän asuinalueelle koituvia haittoja. Valituksessa mainitut, mahdollisesti allergiaoireita ja syöpää aiheuttavat mikrobit eivät vapaudu suljetusta hallista ulkoilmaan.</p>
  <p>Ämmässuon alueelta tulevat pintavedet eivät kulkeudu Z Oy:n omistaman Mustanpurontie 4:ssä sijaitsevan tilan suuntaan. Laitosalueen melu tai pöly eivät kantaudu häiritsevästi yhtiön tilalle Tarvon moottoritien toiselle puolelle 1,8 kilometrin päähän. Hajuhaitat ovat aikaisemmin saattaneet häiritä tilalla oleilua, mutta kaatopaikkakaasun talteenoton nostaminen 95 prosenttiin, puhdistamolietteen kompostoinnin loppuminen ja ulkona sijainneiden avoaumojen siirto suljettuun, poistoilman suodattimin varustettuun halliin pienentää haittoja tai poistaa ne kokonaan. Yhtiö on valittanut Helsingin hallinto-oikeuteen jälkikypsytyshallin rakentamiseen tähtäävistä poikkeamispäätöstä ja suunnittelutarveratkaisua koskevista päätöksistä, joten hajuhaittojen vähentämiseen tähtäävän hallin rakentaminen on viivästynyt.</p>
  <p>
    <em>3.3 YTV:n selitys</em>
  </p>
  <p><em>YTV</em> on katsonut, että X Kb:n ja Y Kb:n valitus on ensisijaisesti jätettävä tutkimatta, sillä valittajat eivät ole esittäneet, millä perusteella heillä on valitusoikeus asiassa. Valitus ei myöskään täytä hallintolainkäyttölain 23 §:ssä asetettuja selvyysvaatimuksia. Toissijaisesti valitus on hylättävä.</p>
  <p>Kolmperän Asukasyhdistys ry:n valitus sekä Z Oy:n valitus on myös ensisijaisesti jätettävä valitusoikeuden puuttumisen vuoksi tutkimatta ja toissijaisesti hylättävä. Muut valitukset on hylättävä.</p>
  <p>Vaatimukset kaatopaikan sulkemiseen tähtäävien toimintojen sallimisesta ja toisaalta tiettyjen nykyisen jätteenkäsittelykeskuksen toiminnassa olevien laitosten lupien epäämisestä ovat ristiriitaisia. Kaatopaikan suunnitelmallinen sulkeminen edellyttää laajoja maanrakennustoimia ja ennen kaikkea erilaisia pintakerros-, maisemointi- ja muita materiaaleja. Näitä materiaaleja saadaan nyt toiminnassa olevalta kompostointilaitokselta ja -kentältä (multa) sekä pilaantuneiden maiden käsittelylaitokselta (maa-ainekset) tai biojätteen ja muun orgaanisen jätteen jälkikompostointi- ja kypsytysalueelta (multa).</p>
  <p>Ympäristönsuojelulaki ei tunne kokonaissietokynnyksen käsitettä. Kokonaissietokynnyksen ylittymiseen perustuva vaatimus luvan kumoamisesta on hylättävä ensisijaisesti lakiin perustumattomana ja toissijaisesti riittämättömästi yksilöitynä ja lisäksi toteennäyttämättömänä. Hajurasituksessa kysymys on aina tapauskohtaisesta arvioinnista, eikä toiminnasta aiheudu kohtuuttomia hajuja. Hajurasituksen suhteen tilanne on parantunut vuodesta 2001 ja vastaisuudessa tilanne kohentuu edelleen.</p>
  <p>Sijoituspaikan valinnan osalta YTV on lausunut, että alueen nykyinen käyttö on ympäristönsuojelulain 6 §:n mukaisesti otettu huomioon ja tämä puoltaa luvan myöntämistä. Alue on kaavallisin aluevarauksin ja kaavamääräyksin nimenomaisesti osoitettu kaatopaikkatoimintaan ja on ainoa riittävän suuri kaatopaikkakäyttöön varattu alue pääkaupunkiseudulla.</p>
  <p>Hakemusasiakirjat ovat sisältäneet ympäristönsuojelulain 35 §:n ja ympäristönsuojeluasetuksen 9 §:n edellyttämät selvitykset, minkä johdosta lupa on voitu myöntää riittäviin tietoihin perustuen. Vaadittavien selvitysten tulee olla järkevässä suhteessa niistä saatavaan hyötyyn ja niiden tulee olla tarpeellisia sen selvittämiseksi, voidaanko lupa myöntää ja millaisia lupamääräyksiä toiminnalle tulee asettaa.</p>
  <p>Koska hiukkas- ja rikkipäästöille asetetut raja-arvot alitetaan jo luvassa tarkoitetulla toiminnan harjoituspaikalla, on selvää, etteivät raja-arvot ylity lähialueilla. Tarvetta laajemman selvityksen tekemiselle ei ole. Esitetty väite puutteellisuuksista ilmanlaadun arvioinnissa on perusteeton.</p>
  <p>Luvassa tarkoitettu toiminta ei aiheuta olennaisia pölyhaittoja. Suoritettujen mittausten perusteella voidaan päätellä, että kaatopaikkatoiminnasta ei voi aiheutua missään oloissa kohtuutonta pölyämistä ympäristöön, koska sitä ei aiheudu laajennusalueen louhintatöistäkään.</p>
  <p>Kaatopaikkatoiminta ei aiheuta meluarvojen ylityksiä asuinalueilla. Melukuorma aiheutuu suurelta osin muusta kuin luvassa tarkoitetusta toiminnasta. Insinööritoimisto Paavo Ristola Oy on mitannut melua Lemminkäinen Oy:n urakoiman louhintatyömaan ympäristössä Ämmässuolla 31.7.2003. Ohjearvot eivät tämänkään meluisamman toiminnan seurauksena ylittyneet, joten kaatopaikkatoiminnastakaan ei voi aiheutua kohtuutonta melua ympäristöön. Liikenteen aiheuttamat meluhaitat ovat hallittavissa.</p>
  <p>Kaatopaikalla ei ole vaikutusta Kolmperä-järveen. Loojärvessä havaittu korkea kloridipitoisuus ei voi olla kaatopaikkatoiminnasta aiheutunutta. Selitys korkeille kloridipitoisuuksille järvissä voi olla Espoon kaupungin Ämmässuontien maanläjitysalueelta purkautuvat vedet, joiden sähkönjohtavuus ja kloridipitoisuudet ovat korkeita. Ei ole perusteltua olettaa, että kaatopaikalla olisi vaikutus Loojärven happitasoon. Tutkimusten perusteella on todettu, että Loojärven tilaan vaikuttaa voimakkaimmin valuma-alueelta tuleva hajakuormitus humuksen ja pelloilta liukenevien ravinteiden muodossa.</p>
  <p>Pohjavesien osalta ongelmia on aiheuttanut kompostikentän pintarakenteiden vuotaminen. Ongelma on havaittu kaksi kertaa. Laajat korjaavat toimet on tehty eikä päästöistä ole aiheutunut ympäristönsuojelulain 8 §:ssä tarkoitetun pohjaveden pilaamiskiellon vastaisia seurauksia. Arvio pilaantumisvaaran uusiutumisen todennäköisyydestä on perusteeton.</p>
  <p>Ympäristölupaa ei ole haettu eikä myönnetty vesistön pilaantumiskiellon johdosta. Valittajat voivat aina halutessaan saattaa korvausasian hakemuksella vireille ympäristölupavirastossa. Myöskään aiemmasta toiminnasta mahdollisesti aiheutuneiden vahinkojen korvaamista ei tule liittää osaksi nyt tarkasteltavana olevaa ympäristölupa-asiaa.</p>
  <p>Päätöksen välittömälle täytäntöönpanolle on olemassa perusteltu syy, sillä Ämmässuon jätteidenkäsittelykeskus käsittelee pääkaupunkiseudulla noin miljoonan ihmisen bio- ja sekajätteet. Päätöksen täytäntöönpanon keskeyttäminen vaikeuttaisi pääkaupunkiseudun jätehuoltoa.</p>
  <p>Suojaetäisyyksiä koskien tiedot toimintojen laajuudesta ja alueen eri toimintojen yhteisvaikutuksista ovat olleet viranomaisten käytettävissä osana lupaharkintaa. Kaavoitukseen liittyvät asiat on käsiteltävä maankäyttö- ja rakennuslaissa säädetyissä prosesseissa. Jätteiden peittämisen osalta noudatetaan jätelainsäädännön määräyksiä ja erityisesti valtioneuvoston päätöstä kaatopaikoista (861/1997) sekä toimintaa ohjaavia ympäristölupia, joissa asetetuilla lupamääräyksillä lainsäädäntöä sovelletaan paikallisiin olosuhteisiin. Biojätteiden kompostoinnin osalta laitoksen toimintaa on parannettu ja siten haittavaikutukset estetty. Pohjavedelle aiheutunut ongelma on havaittu ja puutteet laitoksen toiminnassa on korjattu. Hajuhaittoja on kompostoinnista aiheutunut jonkin verran, mutta ne ovat vähentyneet olennaisesti vuodesta 2001. Kaatopaikalle sijoitettavat asbestijätteet pakataan, sijoitetaan ja peitetään siten, ettei niistä aiheudu terveyshaittaa. Voimalaitosjätteet, lento- ja pohjatuhka sekä kuona, on luettava tavanomaiseksi jätteeksi. Ongelmajätteitä ei laitoksessa saa käsitellä tai loppusijoittaa eikä tällaisia oteta vastaan. Pilaantuneiden maiden vastaanotto, käsittely ja varastointi tapahtuu halleissa ja poistoilma puhdistetaan ympäristöluvan lupamääräyksiä noudattaen. Lievästi pilaantuneiden maa-ainesten käyttö kaatopaikkojen pintarakenteissa on yleinen käytäntö ja ekologisesti perusteltua, sillä puhtaan maa-aineksen käyttäminen olisi turhaa luonnonvarojen tuhlausta ja tässä tapauksessa tarpeetonta, koska lievästi pilaantuneista maa-aineksista osana kaatopaikkarakenteita ei aiheudu haitallisia terveys- tai ympäristövaikutuksia. YTV:llä on käynnissä pintarakenteeseen liittyvää koetoimintaa lopullisten rakennekerrosten tutkimiseksi. Tarkoituksena on löytää paras mahdollinen ratkaisu, jolla haitalliset ympäristövaikutukset estetään.</p>
  <p>Kaivoja kuuluu tarkkailun piiriin viisi, eikä Kolmperän asutuksen kaivoissa ole havaittu kaatopaikan vaikutuksia. Vaatimus kaikkien kaivojen ottamisesta osaksi tarkkailua on kohtuuton ja perusteeton. Kaatopaikkatoiminnasta ei aiheudu vaikutuksia Kolmperä-järveen eikä Loojärveen. Yhteistarkkailuohjelmalla saadaan tietoa kaatopaikkatoiminnan mahdollisista vaikutuksista Bockträsk-järveen. Vesienkäsittelyä koskevat lupamääräykset ja tarkkailumääräykset ovat sellaiset, että toiminnasta ei aiheudu haitallisia vaikutuksia Bockträsk-järveen tai muuhun vesistöön.</p>
  <p>Yhteistarkkailuohjelman olisi tullut olla valmis ennen ympäristöluvan myöntämistä. Yhteistarkkailuohjelma oli kuitenkin viranomaisten käytössä yli kuukauden ajan ennen luvan myöntämistä. Laitoksen toiminta-aika on rajattu ajalle 07.00-21.00, joten kysymys ei ole yöaikaan harjoitettavasta toiminnasta. Väite asukkaiden rauhan häiriintymisestä viikonloppuisin on perusteeton. Lupapäätöksen täytäntöönpanon kieltämistä koskevaa vaatimusta ei ole perusteltu millään tavoin ja vaatimus tulee sivuuttaa perusteettomana. Vaatimus päätöksen uudelleen kuuluttamisesta ei perustu lakiin ja on siten hylättävä.</p>
  <p>
    <em>3.4 Uudenmaan ympäristökeskuksen lausunto</em>
  </p>
  <p><em>Ympäristökeskus</em> on esittänyt tehtyjen valitusten hylkäämistä aiheettomina. Alueen kokonaissietokynnys ei ole ylittynyt ja ympäristönsuojelulain 42 §:n ympäristöluvan myöntämisen edellytykset täyttyvät, kun toimintaa harjoitetaan hakemuksessa esitetyllä tavalla ja noudatetaan lupapäätöksessä annettuja lupamääräyksiä. Ympäristökeskuksella on ollut käytettävissään lupaharkinnan ja päätöksenteon kannalta riittävät tiedot, kun otetaan huomioon ympäristölupahakemuksessa ja siihen kuuluvissa selvityksissä sekä lupahakemuksen käsittelyn aikana esitetyt tiedot, kuten tarkastusneuvotteluissa, lausunnoissa ja vastineessa esitetyt tiedot.</p>
  <p>Alueen nykyisten ja suunniteltujen toimintojen keskeisiä vaikutuksia ja niiden ajallista kehittymistä ympäristön asutuksen ja maankäytön suunnittelun kannalta on tarkasteltu Suunnittelukeskus Oy:n laatimassa ja Espoon kaupungin teettämässä 2.10.2002 päivätyssä "Ämmässuon-Kulmakorven alueen toimintojen ympäristövaikutusten kokonaisarviossa".</p>
  <p>Ympäristökeskus on kirjeellään 4.12.2000 puuttunut alueen hajuhaittoihin ja kehottanut YTV:tä selvittämään Ämmässuon kaatopaikka-alueen aiheuttamien hajujen syitä ja vähentämiskeinoja. Selvityksen saatuaan ympäristökeskus on 2.3.2001 määrännyt YTV:n hajuhaittojen vähentämiseksi muun muassa pidentämään biojätteen viipymää kompostointilaitoksessa, aloittamaan jälkikompostointikokeilun pilot-mittakaavaisessa hallissa, jonka poistoilma käsitellään hajukaasujen vähentämiseksi, ja etsimään puhdistamolietteen kompostoinnille vaihtoehtoisia käsittelytapoja tai -paikkoja. Samassa yhteydessä on annettu myös kaatopaikkakaasun polttoa ja kaatopaikan reunaosien pintarakenteiden rakentamista koskevia määräyksiä.</p>
  <p>Ämmässuon alueen ympäristön vesien tilasta on olemassa tietoa jo ennen kaatopaikan perustamista. Analyysituloksia kaatopaikan pinta- ja pohjavesitarkkailusta on vuodesta 1985 lähtien. Uusi yhteistarkkailuohjelma on tullut vireille ympäristökeskuksessa 22.4.2003 ja sitä on noudatettu soveltuvin osin elokuusta 2003. Se on otettu koko laajuudessaan käyttöön vuonna 2004. Yhteistarkkailuohjelmasta saatavien tarkkailutulosten perusteella ympäristökeskus pystyy seuraamaan alueen pinta- ja pohjavesien laatua ja laadun muutoksia ja tarvittaessa puuttumaan mahdollisiin haittoihin ja antamaan pilaantumisen ehkäisyä koskevia määräyksiä. Ympäristökeskus on kiinnittänyt huomiota myös siihen, että Ämmässuon puron ja sitä kautta Loojärven veden laatuun vaikuttavat myös Espoon kaupungin maankaatopaikalta tulevat vedet. Vesien vaikutuksia on vaikea täysin erottaa toisistaan.</p>
  <p>Ämmässuon jätteenkäsittelykeskuksen toiminnasta ei voi aiheutua ympäristön pilaantumista tai sen vaaraa, kuten vesistöhaittaa, kun otetaan lisäksi huomioon jätteenkäsittelykeskuksen toimintaa ja sen vesien hallintaa ja käsittelyä koskevat lupamääräykset.</p>
  <p>
    <em>3.5 Kirkkonummen ympäristöyhdistys ry:n ja sen asiakumppaneiden vastaselitys</em>
  </p>
  <p><em>Ympäristöyhdistys</em> on toimittanut hallinto-oikeuteen 7.11.2003 vastaselityksen YTV:n vastineen ja Espoon ympäristölautakunnan vastineen johdosta. Yhdistys on toimittanut vastaselityksen liitteenä 7.11.2003 päivätyn valituksen täydennyksen. Vastaselityksessä on ilmoitettu valituksessa uudistetun kaikki aiempien tähän asiaan liittyvissä mielipiteissä, muistutuksissa ja kannanotoissa esitetyt vaatimukset ja perustelut. Samoin valittajien on ilmoitettu yhtyvän X Kb:n ja Y Kb:n valitukseen ja vastaselitykseen. Valituksen  täydennyksessä on vedottu siihen, että ympäristölupapäätöstä ei kuulutettu Kirkkonummen kunnan ilmoitustaululla ja menettelytapa päätöstä tehtäessä on tämän vuoksi ollut puutteellinen, minkä vuoksi päätös on kumottava. Kuulutus olisi pitänyt tehdä, sillä jätteenkäsittelyalue rajautuu yli 1 kilometrin matkalta Kirkkonummen kunnan rajaan ja toiminnan haitat suuntautuvat Kirkkonummen kunnan puolelle.</p>
  <p>
    <em>3.6 X Kb:n ja Y Kb:n vastaselitys</em>
  </p>
  <p><em>Yhtiöiden</em> mukaan toteutetut ja lupaehdoissa hyväksytyt vesiensuojelulliset toimenpiteet eivät riitä estämään kaatopaikkavesien kulkeutumista Loojärveen. Asia on tältä osin palautettava uudelleen käsiteltäväksi siten, että Ämmässuon nykyiselle kaatopaikalle asetetaan lisää ja tehokkaampia toimenpidevelvoitteita kaatopaikan suotovesien keräämisen osalta. Alueella ei ole tehty vielä kattavia selvityksiä kokonaiskuormituksen arvioimiseksi. Hajanaiset selvitykset viittaavat kuitenkin alueen sietokynnyksen ylittymiseen.  Ympäristökeskus on Loojärven kaatopaikkakuormituksessa nojautunut yksipuolisesti kaatopaikan pitäjän konsultin (Vesihydro) selvitykseen, vaikka tämä selvitys on ristiriidassa Espoon kaupungin vesistötarkkailun ja Vesi-Eko Oy:n limnologisen asiantuntijalausunnon kanssa. Varmaa on, että kaatopaikan suunnasta tulevia suhteellisesti Loojärveä kloridipitoisempia vesiä ja muita kuormittavia aineita päätyy edelleen Loojärveen, vaikka kalvon alaisten vesien pumppauksen ansiosta kuormitus on jonkin verran laskenut vuoden 2001 tammikuusta alkaen.</p>
  <p>
    <em>3.7 A:n vastaselitys</em>
  </p>
  <p><em>A</em> on useissa kohdin ilmoittanut yhtyvänsä X Kb:n ja Y Kb:n vastaselitykseen. Kaatopaikan perustamisen aikoihin asukkaille vakuutettiin, että kaatopaikka lopettaa toimintansa 2000-2005. Mitään puhetta esimerkiksi uuden kaatopaikan avaamisesta entisen kylkeen ei esitetty.</p>
  <p>Ämmässuon kaatopaikan ja Kolmperän välinen alue ei  tarjoa riittävää suojaa asutukselle. Lisäksi Espoon kaupunki on perustanut alueelle rakennus- ja voimalaitosjätteitä sisältävän maankaatopaikan. Kompostointitoiminnan aiheuttamia hajuhaittoja ei ole saatu kuriin. Toiminnan laajentaminen on asukkaiden kannalta kohtuutonta. Kompostointitoiminnan osalta ympäristövaikutusten arviointimenettely on jätetty suorittamatta.</p>
  <p>Asbestijätteet aiheuttavat vaaraa, kun pakkauksessa käytettävät muovipussit rikkoutuvat. Voimalaitosjätteet sisältävät ongelmajätteiksi luokiteltavia jätteitä, ja ne tulee toimittaa ongelmajätelaitoksiin. Pilaantuneiden maiden osalta epäselväksi jää edelleen, koskeeko ympäristölupa niitä. Ilmanlaadun mittaukset ovat olleet riittämättömiä ja esimerkiksi vanadiinia ei ole ollenkaan mitattu. Vesipäästöjen osalta olisi erittäin tärkeä tutkia pohjavesien virtaussuunnat; samoin olisi selvitettävä päästöjen aiheuttajat ennen kuin uusia lupia myönnetään. Erityisesti kaikki Kolmperän alueen kaivot tulisi ottaa tarkkailun piiriin ja selvittää, mistä Kolmperä-järven korkeat kloridipitoisuudet johtuvat.</p>
  <p>Kaatopaikan alueelta vesiä voi virrata myös Dämmanin suuntaan (vedenottamo), jossa on todettu vanadiiniesiintymiä. Laitoksen toiminta-aika tulisi rajoittaa arkipäiviin ja klo 16.00 lopetettavaksi, jotta asukkaille jäisi edes osa vapaa-ajasta hiljaisemmaksi. Toiminta arkipyhisin ja viikonloppuisin on kiellettävä, nykyisellään poikkeustapaukset ovat olleet enemmän sääntö kuin poikkeus. Lupapäätöstä ei ole kuulutettu Kirkkonummella ja siksi uudelleen kuuluttaminen on tarpeen.</p>
  <p>A ei ole vastustanut toimintoja, jotka pyrkivät jo aiheutuneiden haittojen ehkäisyyn. Kompostointihallin rakentamista A ei ole vastustanut, mutta vastustaa biojätteiden keräämisen keskittämistä ja biojätteiden kompostointimäärän kasvattamista Ämmässuolle. Vastoin ympäristölautakunnan käsitystä vesiä alueelta purkautuu Kolmperä-järveen. Ympäristölautakunta ei ole ottanut kantaa useisiin A:n esittämiin vaatimuksiin muun muassa koskien pohjavesien pilaamista, vanadiinipäästöjä Dämmaniin ja pohjavesien virtaussuuntien selvittämistä.</p>
  <p>Asiassa tehdyt valitukset eivät ole perusteettomia. Kansalaisten oikeustajua loukkaa se, että Ämmässuon alueen kehitykseen ei puututa, aiheutetuista päästöistä ei oteta vastuuta eikä päästöjen aiheuttajaa tai aiheuttajia saateta edesvastuuseen, vaan alueen ympäristöä rasittavien toimintojen sallitaan päästöistä huolimatta kasvaa. Hallinto-oikeuden tulee puuttua valittajien esittämiin epäkohtiin ja vaatimuksiin ja korjata päätöksellään syntynyt tilanne. Asiassa on pyydetty välitöntä täytäntöönpanokieltoa, ja mikäli tästä ei tehdä päätöstä välittömästi, ei päätöksellä ole enää vastaavaa merkitystä.</p>
  <p>
    <em>3.8 Z Oy:n vastaselitys</em>
  </p>
  <p><em>Z Oy</em> on ilmoittanut valitusoikeutensa perustuvan siihen, että sen omistama asuntokiinteistö sijaitsee 1,8 kilometrin päässä kaatopaikasta. Kaatopaikasta aiheutuu valtavasti haittaa, muun muassa lisääntynyt liikenne päästöineen. Suurin haitta on kuitenkin paha mädäntyneen tavaran haju. YTV:n lupauksista huolimatta hajuhaittoja ei ole saatu korjattua. Tilanne on jatkunut monta vuotta vastoin ympäristölakeja ja perustuslakia. YTV:n kompostointilaitos ei pysty huolehtimaan edes tällä hetkellä kerättävästä 30 000 tonnista biojätettä, joten ei ole uskottavaa, että se pystyisi huolehtimaan lupapäätöksessä tarkoitetusta määrästä 49 000 tonnia vuodessa.</p>
  <p>
    <em>3.9 Muut selvitykset</em>
  </p>
  <p><em>Kolmperän Asukasyhdistys ry:lle</em> on varattu tilaisuus vastaselityksen antamiseen.</p>
  <p><em>X Kb ja Y Kb</em> ovat vielä toimittaneet hallinto-oikeudelle valituksen täydennyksen ja Itä-Uudenmaan ja Porvoonjoen vesien- ja ilmansuojeluyhdistys ry:n laatiman selvityksen "Ämmässuolta laskevien purojen kuormitusselvitys, Huomioita Ämmässuon ja Kulmakorven alueen vesien yhteistarkkailusta 2003".</p>
  <p>
    <em>3.10 Tarkastus</em>
  </p>
  <p>Hallinto-oikeus on 13.5.2004 suorittanut asiassa tarkastuksen.</p>
  <p>4. Vaasan hallinto-oikeuden valituksenalainen päätös 22.12.2004</p>
  <p>
    <em>4.1 Hallinto-oikeuden käsittelyratkaisu</em>
  </p>
  <p>Hallinto-oikeus on, hyläten YTV:n väitteet valitusoikeuden puuttumisesta, tutkinut X Kb:n ja Y Kb:n, Kolmperän Asukasyhdistys ry:n sekä Z Oy:n valitukset.</p>
  <p>Perusteluinaan hallinto-oikeus on lausunut, että oikeus hakea muutosta ympäristönsuojelulain nojalla annettuun viranomaisen päätökseen on ympäristönsuojelulain 97 §:n 1 momentin 1 kohdan mukaan sillä,  jonka oikeutta tai etua asia saattaa koskea, ja 2 kohdan mukaan rekisteröidyllä yhdistyksellä tai säätiöllä, jonka tarkoituksena on ympäristön-, terveyden- tai luonnonsuojelun taikka asuinympäristön viihtyisyyden edistäminen ja jonka toiminta-alueella kysymyksessä olevat ympäristövaikutukset ilmenevät.</p>
  <p>X Kb:n ja Y Kb:n omistamiin kiinteistöihin kuuluu Loojärven ranta-alueita. YTV:n kaatopaikkatoimilla on ravinne- ynnä muun kuormituksen johdosta vesistövaikutuksia Loojärveen. Asia koskee näin ollen X Kb:n ja Y Kb:n etua ja niillä on valitusoikeus asiassa. Yhtiöiden valitus täyttää myös hallintolainkäyttölain 23 §:n vaatimukset. Kolmperän Asukasyhdistys ry:n tarkoituksena on sääntöjensä mukaan toimia Kolmperän alueella asuvien viihtyvyyden lisääjänä huolehtimalla erilaisista aluetta tai asumista koskevista asioista. Kolmperän alue sijaitsee Ämmässuon alueen naapurissa ja yhdistyksellä on näin ollen valitusoikeus asiassa. Z Oy on perustanut valitusoikeutensa hajuhaittoihin. Kaatopaikkatoiminnasta kompostointi mukaan lukien on aiheutunut hajuhaittoja Z Oy:n omistamalle kiinteistölle asti 1,8 kilometrin päähän YTV:n jätteenkäsittelykeskuksesta ja asia saattaa siten koskea yhtiön oikeutta tai etua.</p>
  <p>Edellä olevan perusteella hakemuksessa tarkoitettu toiminta koskee sillä tavoin valittajien oikeutta ja etua, että niillä on ympäristönsuojelulain 97 §:n mukaan valitusoikeus asiassa.</p>
  <p>
    <em>4.2 Hallinto-oikeuden pääasiaratkaisu sekä täytäntöönpanoa ja oikeudenkäyntikuluja koskeva ratkaisu</em>
  </p>
  <p>Hallinto-oikeus on, hyläten Kirkkonummen ympäristöyhdistys ry:n ja sen asiakumppanien, X Kb:n ja Y Kb:n, A:n, Kolmperän Asukasyhdistys ry:n sekä Z Oy:n valitukset muutoin, muuttanut lupamääräyksen E.1. toiminnan lopettamista koskevaksi määräykseksi ja täydentänyt lupamääräystä E.3. jätepolttoaineen tilapäisen varastoinnin osalta siten, että varastoitava enimmäismäärä on 200000 tonnia sekä muuttanut ympäristökeskuksen päätöksen lupamääräyksiä C.3. ja E.2. ja täydentänyt lupamääräystä G.2. Tämän lisäksi on annettu kohdassa E. toimintojen vaihtoehtoisuutta koskeva määräys.</p>
  <p>Hallinto-oikeuden tekemien muutosten jälkeen määräys E.1. sekä lupamääräykset C.3. ja E.2. kuuluvat seuraavasti:</p>
  <p>C.3. Kompostointi on suoritettava sisällä kompostointilaitoksessa. Hajuhaittojen vähentämiseksi myös kentällä aumoissa tapahtuva jälkikompostointi on mahdollisimman pian siirrettävä sitä varten suunniteltuun ja rakennettuun halliin. Kompostointitoiminta on mitoitettava siten, että viipymä kompostointilaitoksessa ja jälkikompostointihallissa on riittävän pitkä, ettei ulos kentälle siirrettävästä kompostista aiheudu ympäristölle hajuhaittaa. Jälkikompostoinnin siirtämisestä halliin on esitettävä Uudenmaan ympäristökeskukselle suunnitelma toteuttamisaikatauluineen kuukauden kuluessa tämän päätöksen lainvoimaiseksi tulosta. Suunnitelman saatuaan ympäristökeskus voi täydentää lupamääräystä (YSL 55 § 3 momentti).</p>
  <p>E.1. Mädätetyn puhdistamolietteen (190805) kompostointi kentillä aumoissa on lopetettava 31.12.2004 mennessä.</p>
  <p>E.2. Esikompostoitua biojätettä (200108) ja muuta orgaanista jätettä (kuten 020103, 020304, 020501) saa jälkikompostoida ja -kypsyttää ja valmista kompostia saa varastoida kentillä aumoissa yhteensä enintään 40 000 t/a. Jälkikompostoinnin siirtämisestä halliin on annettu määräys kohdassa C.3. (YSL 43 ja 45 §).</p>
  <p>Täydennys kohtaan E.3.:</p>
  <p>Varaston enimmäismäärä on 200 000 tonnia.</p>
  <p>Määräys kohdan E. loppuun:</p>
  <p>Pilaantuneiden maiden käsittelykentällä harjoitettavat toiminnat ovat keskenään vaihtoehtoisia.</p>
  <p>Lisäys kohtaan G.2.:</p>
  <p>Yhteenvedossa on esitettävä selvitys mahdollisesta toiminnasta normaalin toiminta-ajan (arkisin klo 7.00-21.00) ulkopuolella.</p>
  <p>Hallinto-oikeus on hylännyt päätöksen täytäntöönpanon kieltämistä koskevat vaatimukset samoin kuin myös X Kb:n ja Y Kb:n oikeudenkäyntikulujen korvaamista koskevan vaatimuksen.</p>
  <p>
    <em>4.3 Hallinto-oikeuden ratkaisun perustelut</em>
  </p>
  <p>
    <em>4.3.1 Lupapäätökseen tehdyt muutokset</em>
  </p>
  <p>Jätepolttoaineen vuosittain käsiteltävä enimmäismäärä ei osoita varaston enimmäisvarastointimäärää. Varaston suuruus voi olla hakemuksen mukaisesti enintään 200 000 tonnia.</p>
  <p>Kompostointitoiminnasta on aiheutunut ja voi jatkossakin aiheutua hajuhaittoja. Lupamääräystä C.3. on täsmennetty hajuhaittojen minimoimiseksi. Toiminnanharjoittaja on ilmaissut valmiutensa siirtää jälkikompostointi hallissa tapahtuvaksi, ja ympäristölle aiheutuvien haittojen vähentämiseksi jälkikompostointi on siirrettävä sisätiloihin erikseen vahvistettavan toteuttamisaikataulun mukaisesti.</p>
  <p>YTV on muun ohella hakenut lupaa kompostoida jätevesilietteitä kentällä 20 000 t/a Nurmijärven laitoksen valmistumiseen asti kuitenkin enintään vuoden 2004 loppuun. Kysymys on huomattavan suuresta mädätetyn puhdistamolietteen määrästä, ja sen avokompostoinnista on aiheutunut hajuhaittoja. Jotta näin laajamittainen avokompostointi voidaan sallia asutuksen lähialueella, on hakemuksessa esitettävä selvitys hajuhaitoista vastaavien liete- ja seosainesmäärien kompostoinnissa. VTT:n vuosina 2000 ja 2001 suorittamien kenttämittausten mukaan lietekompostiaumojen kohdalla on ilmennyt selviä hajuhaittoja. Alueella on muutakin laajamittaista kompostointitoimintaa. Koska hakemuksessa tarkoitetun jätevesilietemäärän avokompostoinnille ei ole todettujen haittojen ja puuttuvien selvitysten vuoksi edellytyksiä, on kohdassa E.1. oleva määräys muutettava toiminnan lopettamista ja sen määräpäivää tarkoittavaksi.</p>
  <p>Hakemuksen mukaan pilaantuneiden maiden käsittelykenttää on tarkoitus käyttää vaihtoehtoisesti myös kohdassa E.2. tai kohdassa E.3. tarkoitettuun toimintaan.</p>
  <p>Kohtaan G.2. on tehty lisäys, jotta voitaisiin arvioida toiminnasta mahdollisesti viikonloppuisin aiheutuvaa haittaa.</p>
  <p>
    <em>4.3.2 Hylätyt vaatimukset</em>
  </p>
  <p>
    <em>4.3.2.1 Lupapäätöksen uusi kuuluttaminen ja julkipano sekä valitusaika</em>
  </p>
  <p>Tieto ympäristölupapäätöksestä on julkaistava toiminnan sijaintikunnassa ja muussa kunnassa, jossa toiminnan vaikutukset saattavat ilmetä. Tieto päätöksestä on lisäksi julkaistava ainakin yhdessä toiminnan vaikutusalueella yleisesti leviävässä sanomalehdessä. Ympäristölupaa koskeva päätös on kuulutettu Espoon kaupungin ilmoitustaululla ja Uudenmaan ympäristökeskuksen ilmoitustaululla sekä tieto päätöksestä on julkaistu Helsingin Sanomat ja Hufvudstadsbladet -lehdissä. Kirkkonummen kunnassa, jossa hankkeen vaikutukset saattavat ilmetä, ei päätöstä kuitenkaan ole kuulutettu. Päätöksen tiedoksiantamisessa on näin ollen tapahtunut virhe. Päätöksestä on kuitenkin laajasti tiedotettu niin, että asianosaiset ovat voineet valvoa oikeuksiaan. Kuulutuksen ja julkipanon puuttumista Kirkkonummen kunnan ilmoitustaululla ei näissä oloissa voida pitää sellaisena virheenä, jonka vuoksi lupapäätös tulisi kumota ja asia palauttaa uudelleen käsiteltäväksi.</p>
  <p>Valitusajan pituus on säännelty hallintolainkäyttölain 22 §:ssä; valitus on tehtävä 30 päivän kuluessa päätöksen tiedoksisaannista. Valitusaikaa ei ole mahdollista viranomaispäätöksellä tai hallinto-oikeuden päätöksellä pidentää.</p>
  <p>
    <em>4.3.2.2 Vesistön pilaantuminen</em>
  </p>
  <p>
    <em>4.3.2.2.1 Ennen lupa-asian ratkaisua aiheutuneet vahingot</em>
  </p>
  <p>Ympäristökeskus voi siirtää sille esitetyn vaatimuksen aiemmin aiheutuneiden vahinkojen korvaamisesta ympäristölupavirastolle. Ympäristökeskuksen päätöksen mukaan sillä ei ole toimivaltaa käsitellä vanhoihin mahdollisiin pilaantumisiin liittyviä korvausasioita. Koska ympäristökeskuksella on ollut mainittu siirtämistä koskeva toimivalta, on päätös ollut tältä osin ympäristönsuojelulain 71 §:n vastainen. Koska mainittu säännös antaa lupaviranomaiselle siirtoa koskevan harkintavallan, on ympäristökeskuksen päätöksen lopputulosta arvioitava sen mukaan, onko vahingon kärsijöillä mahdollisuus saattaa itse korvauskysymystä vireille ympäristölupavirastossa. Mainittu lainsäännös taikka lain perusteena oleva hallituksen esitys 84/1999 vp eivät anna selkeää ohjetta tässä suhteessa. Lain esitöihin luettavissa komiteanmietinnöissä 1996:11 ja 12 (s. 139) on katsottu, että haitan kärsijä voisi saattaa vireille erillisen hakemuksen korvauksista, vaikka lupaa ei haettaisi ja vaikka toimintaan edellytettäisiin ympäristölupaa. Tämä kannanotto osoittaa, että erillisten korvaushakemusten vireille saattamiselle hallintoviranomaisessa ei ole nähty esteitä. Ympäristönsuojelulain 71 §:n säännöstä on tulkittava sen sanamuoto, esityöt sekä korvauskysymyksen liittyminen lupa-asiaan huomioon ottaen siten, että korvausasian erillinen vireillepano ympäristölupavirastossa on mahdollista.</p>
  <p>Näin ollen ja kun korvausasian siirtäminen on ympäristökeskuksen harkinnassa oleva asia, korvausasiaa ei ole syytä palauttaa ympäristökeskukselle uudelleen käsiteltäväksi.</p>
  <p>
    <em>4.3.2.2 Luvanmukaisesta toiminnasta aiheutuvat vahingot</em>
  </p>
  <p>Ympäristökeskus on katsonut lupapäätöksessään, ettei kaatopaikalla voida katsoa olevan tehdyt suojaustoimet ja asetetut lupamääräykset huomioon ottaen vesistön pilaavaa vaikutusta. Hallinto-oikeuden käsityksen mukaan vesistölle ei ennalta arvioiden aiheudu korvattavaa vahinkoa lupapäätöksen mukaisesta toiminnasta.</p>
  <p>
    <em>4.3.2.3 Alueen kokonaisrasitus, selvitysten puutteellisuus ja luvan myöntämisen edellytykset</em>
  </p>
  <p>Ämmässuon-Kulmakorven alueelle on keskitetty runsaasti toimintoja, joilla on ympäristöä kuormittavia vaikutuksia. Toimintojen yhteisvaikutus on merkittävä ja vaikutusten ollessa samansuuntaisia, kuten melu, pöly ja haju sekä vesistön kuormittuminen, on erityisen vaikea erottaa, mikä vaikutus johtuu mistäkin yksittäisestä toiminnasta. Ympäristössä, esimerkiksi vesistössä, havaittujen muutosten selvittäminen on myös vaikea tehtävä. Vaikka tietoa saadaan, niin syy-seurausketjujen selvittäminen tuottaa ongelmia. Ratkaisut on kuitenkin tehtävä tämän hetken tietojen varassa varovaisuusperiaate huomioon ottaen. Hallinto-oikeus on todennut tähän liittyen, että mitään hälyttäviä mittaustuloksia ei ole saatu.</p>
  <p>Alueen kokonaiskuormitukseen liittyvä keskeinen selvitys on Ämmässuon-Kulmakorven alueen toimintojen ympäristövaikutuksien kokonaisarviointi (Suunnittelukeskus Oy, lokakuu 2002). Esillä olevan hankkeen vesistövaikutuksia arvioitaessa keskeisiä selvityksiä ovat vesistön yhteistarkkailuohjelman perusteella saadut tulokset sekä erilaiset kuormitusselvitykset. Viimeisin yhteistarkkailuohjelma on hyväksytty Uudenmaan ympäristökeskuksen päätöksellä 8.1.2004 ja tätä päätöstä koskevat valitukset ratkaistaan hallinto-oikeudessa samalla kuin nyt esillä olevat valitukset. Hallinto-oikeus on lisännyt ohjelmassa jo olevaa Loojärven tilaan liittyvää tarkkailua.</p>
  <p>Hallinto-oikeus on pitänyt tehtyjä selvityksiä riittävinä. Hakemuksessa tarkoitetuista toiminnoista ei yksinään tai yhdessä muiden toimintojen kanssa aiheudu ympäristönsuojelulain 42 §:n 1 momentissa mainittuja seurauksia, jotka estäisivät luvan myöntämisen lukuun ottamatta edellä mainittua jätevesilietteen kompostointia. Edellä mainittuja määräyksiä on pidettävä aiheellisina ympäristön pilaantumisen ehkäisemiseksi.</p>
  <p>
    <em>4.3.2.4 Kompostointitoiminnan YVA:n laiminlyönti</em>
  </p>
  <p>Kompostointitoiminnalle on myönnetty ympäristölupa 30.12.1997 tehdyllä Uudenmaan ympäristökeskuksen päätöksellä. Nyt on myönnetty lupa nostaa laitoksen kapasiteettia aiemmin myönnetystä 30 000 tonnista 49 000 tonniin vuodessa. Ympäristövaikutusten arviomenettelystä annetun asetuksen 6 §:n 11 b kohdan mukaan arviointimenettelyä sovelletaan biologiseen käsittelylaitokseen, joka on mitoitettu vähintään 20 000 tonnin vuotuiselle jätemäärälle. Kompostointilaitoksen kapasiteetin lisäys on 19 000 tonnia eli jää alle 20 000 tonnin vuotuisen jätemäärän. Näin ollen hankkeeseen ei voida soveltaa edellä mainitun asetuskohdan perusteella ympäristövaikutusten arviointimenettelystä annetun lain 4 §:n 1 momentin mukaista pakollista arviointimenettelyä.</p>
  <p>
    <em>4.3.2.5 Kaatopaikan rakenteet</em>
  </p>
  <p>Kaatopaikan sulkemiseen liittyvät pintarakenteet tehdään valtioneuvoston kaatopaikoista annetun päätöksen (861/1997) liitteen 1 mukaisesti. Lupamääräykset ovat tältä osin riittävät ja vastaavat tämän hetken parasta käytettävissä olevaa tekniikkaa.</p>
  <p>
    <em>4.3.2.6 Päätöksen täytäntöönpano muutoksenhausta huolimatta</em>
  </p>
  <p>Lupaviranomainen voi luvan hakijan pyynnöstä määrätä, että toiminta voidaan muutoksenhausta huolimatta aloittaa lupapäätöstä noudattaen, jos hakija asettaa hyväksyttävän vakuuden ympäristön saattamiseksi ennalleen lupapäätöksen kumoamisen tai lupamääräysten muuttamisen varalle. Määräys voidaan antaa vain perustellusta syystä ja edellyttäen, ettei täytäntöönpano tee muutoksenhakua hyödyttömäksi.</p>
  <p>YTV huolehtii merkittävästä osasta pääkaupunkiseudun jätehuoltoa. Lupapäätöksessä säädellyissä toiminnoissa on pitkälti kysymys olemassa olevista toiminnoista ja kaatopaikan sulkemiseen liittyvistä asioista. Täytäntöönpano ei tee muutoksenhakua hyödyttömäksi. Ympäristökeskus on näin ollen voinut määrätä, että toiminta voidaan muutoksenhausta huolimatta aloittaa lupapäätöstä noudattaen. Hallinto-oikeudessa ei ole ilmennyt seikkoja, joiden perusteella päätöksen täytäntöönpano olisi syytä kieltää.</p>
  <p>
    <em>4.3.2.7 Oikeudenkäyntikulut</em>
  </p>
  <p>Asiassa annettu ratkaisu huomioon ottaen ei ole kohtuutonta, että X Kb ja Y Kb joutuvat pitämään oikeudenkäyntikulut vahinkonaan.</p>
  <p>
    <em>4.3.2.8 Sovelletut oikeusohjeet</em>
  </p>
  <p>Soveltaminaan oikeusohjeina hallinto-oikeus on maininnut ympäristönsuojelulain 35 §:n 2 momentin sekä 42, 43, 54, 66, 71 ja 101 §:n, ympäristövaikutusten arviointimenettelystä annetun lain 4 §:n 1 momentin, ympäristövaikutusten arviointimenettelystä annetun asetuksen 6 §:n 1 momentin 11 b kohdan ja hallintolainkäyttölain 74 §:n 1 momentin.</p>
  <p>5. Käsittely korkeimmassa hallinto-oikeudessa</p>
  <p>
    <em>5.1 Vaatimukset korkeimmassa hallinto-oikeudessa</em>
  </p>
  <p><em>5.1.1 X Kb ja Y Kb</em> ovat valituksessaan vaatineet, että valituksenalainen päätös kumotaan ja lupahakemus hylätään siltä osin kuin lupa on myönnetty muille toiminnoille kuin olemassa olevan yhdyskuntajätteen kaatopaikan sulkemiselle. Lupa on vaadittu evättäväksi kompostointilaitokselta ja -kentältä, pilaantuneiden maiden käsittelylaitokselta ja sen vaihtoehtoisilta, kentällä tapahtuvilta toiminnoilta, kierrätyspolttoaineen varastoinnilta, biojätteen ja muun orgaanisen jätteen jälkikompostoinnilta ja -kypsytykseltä, valmiin kompostin varastoinnilta sekä Sortti-kierrätysasemalta ja puu- ja puutarhajätteen käsittelyltä hyötykäsittelykentällä.</p>
  <p>Yhtiöt ovat myös vaatineet, että päätös kumotaan jätteenkäsittelykeskusta koskevien vesien hallintaa ja käsittelyä ohjaavien lupamääräysten A.14.-A.18. sekä jätteenkäsittelykeskuksen käytöstä poistamiseen liittyvien lupamääräysten B.8.-B.15. osalta ja asia palautetaan uudelleen käsiteltäväksi, koska määräykset ovat perustuneet puutteelliseen selvitykseen tai virheelliseen analyysiin alueen vesistövaikutuksista. Mainitut lupamääräykset tulee palauttaa Uudenmaan ympäristökeskuksen sijaan käsiteltäväksi Länsi-Suomen ympäristölupavirastossa, koska tämän asian yhteydessä on ympäristönsuojelulain 71 §:n mukaisesti käsiteltävä myös valittajien vaatimus ennen lupa-asian ratkaisemista aiheutetun luvattoman vahingon korvaamisesta. Ennen luparatkaisuja aiheutuneita vahinkoja koskeva korvausvaatimus tulee määrätä siirrettäväksi Länsi-Suomen ympäristölupavirastolle.</p>
  <p>Lisäksi yhtiöt ovat vaatineet, että vesilain 16 luvun 27 §:n nojalla muistutuksesta ja sen yhteydessä esitetystä korvausvaatimuksesta Länsi-Suomen ympäristölupavirastossa ja hallintolainkäyttölain 74 §:n mukaisesti hallinto-oikeudessa valittajille aiheutuneet oikeudenkäyntikulut määrätään korvattavaksi aikaisemmin esitettyjen vaatimusten mukaisesti.</p>
  <p>Vielä yhtiöt ovat vaatineet, että korkeimmalle hallinto-oikeudelle tehdystä valituksesta aiheutuneet oikeudenkäyntikulut laillisine korkoineen määrätään Uudenmaan ympäristökeskuksen ja hakijan yhteisvastuullisesti korvattavaksi.</p>
  <p>Yhtiöt ovat uudistaneet aikaisemmin lausumansa ja ilmoittaneet katsovansa edelleen, ettei uusien jätteenkäsittelytoimintojen ympäristöluparatkaisuja olisi saanut ympäristönsuojelulain 6 §:n ja 42 §:n 2 momentin säännökset huomioon ottaen tehdä, kun alue on asetettu rakennuskieltoon asemakaavan laatimista varten.</p>
  <p>Ympäristönsuojelulain 42 §:n 2 momentin mukaan toimintaa ei saa sijoittaa asemakaavan vastaisesti. Sijoittamisessa on lisäksi noudatettava, mitä 6 §:ssä säädetään. Lainkohdassa on annettu kaksi rinnakkaista oikeusohjetta. Hanketta ei saa sijoittaa asemakaavan vastaisesti ja sen sijoituspaikkaa harkittaessa on otettava huomioon olemassa oleva ja tuleva kaavoitus. Säännöstä voida tulkita suppeasti siten, että ympäristöluvan myöntäminen estyisi vasta asemakaavan ollessa lainvoimainen ja että ympäristölupa olisi aina mahdollista myöntää asemakaavan laatimista varten annetusta rakennuskiellosta huolimatta. Tällöin päädyttäisiin niin ympäristönsuojelulain kuin maankäyttö- ja rakennuslainkin säännösten tavoitteiden vastaisiin lopputuloksiin, koska rakennuskiellon nimenomainen tarkoitus on estää se, ettei alueelle osoiteta sellaisia toimintoja, jotka saattaisivat rajoittaa alueen kaavallista suunnittelua. Virheellinen tulkinta voisi mahdollistaa lain säännösten kiertämisen siten, että ympäristöluvan hakija valittaa kaavapäätöksistä vain tarkoituksenaan saada ympäristölupa ympäristönsuojelulain 42 §:n 2 momentin kiellosta huolimatta.</p>
  <p>Ympäristönsuojelulain 42 §:n 2 momentti estää ympäristöluvan myöntämisen silloin, kun hakemuksen kohteena oleva alue on asetettu rakennuskieltoon. Valituksenalaisessa päätöksessä sallittujen uusien jätehuoltohankkeiden osalta tämä tarkoittaa sitä, että ympäristöluvan myöntäminen on mahdollista vasta, kun alueella on lainvoimainen juuri sen toiminnan salliva asemakaavavaraus, koska hankkeet ovat sellaisia, ettei niille maankäyttö- ja rakennuslain 172 §:n 2 momentin mukaan ole mahdollista myöskään myöntää poikkeamislupaa asetetusta rakennuskiellosta.</p>
  <p>Vaikka alue onkin osoitettu voimassa olevassa yleiskaavassa jätehuoltoalueeksi ja vaikka virkamiestyönä valmistellussa asemakaavaluonnoksessa on säilytetty tämä merkintä, se ei tarkoita vielä sitä, että lainvoimainen asemakaava noudattelisi esimerkiksi jätehuoltoon varattujen alueiden laajuuden osalta esillä ollutta luonnosta.</p>
  <p>Kaupunginhallitus on ottanut alueen tavoiteohjelman hyväksyessään kantaa alueen asemakaavoituksen sisältöön aluksi siten, että alueelle tulee kaavoittaa "kaatopaikkatoimintaan ja jätteenkäsittelyyn liittyviä alueita", mikä on luonnollista alueella jo olemassa olevien toimintojen vuoksi. Lopuksi päätöksessä kuitenkin korostetaan sitä, että jätteenkäsittelytoiminnoista aiheutuvat "ympäristövaikutukset mukaan lukien melu, päästöt ilmaan, pohjaveteen ja vesistöihin minimoidaan". Kaupunginhallitus on siis erityisesti korostanut kaavan merkitystä ympäristöhaittojen minimoimiseksi. Jos ympäristöluvilla alueelle keskitetään jatkuvasti uusia ympäristöhaittoja aiheuttavia toimintoja, kavennetaan merkittävästi mahdollisuuksia asemakaavalla rajoittaa laadultaan ja laajuudeltaan alueelle tulevia toimintoja siten, että kaupunginhallituksen esittämiin tavoitteisiin voitaisiin päästä.</p>
  <p>Asemakaavan hyväksyminen kuuluu kunnanvaltuustolle, joka ei ole ottanut valmisteltavana olevaan kaavaan vielä kantaa. Ympäristölupien myöntäminen uusille toiminnoille Ämmässuon-Kulmakorven alueelle rajoittaisi siten merkittävästi kaavan hyväksyjän toimivaltaa tulevasta maankäytöstä päätettäessä.</p>
  <p>Hallinto-oikeus on hylännyt valituksen vastaamatta esitettyyn vaatimukseen rakennuskiellon merkityksestä. Valittajat ovat vaatineet, että korkein hallinto-oikeus ottaa päätöksessään kantaa tähän kysymykseen.</p>
  <p>Uudenmaan ympäristökeskuksen tekemä ympäristölupapäätös on perustunut väärälle olettamalle siitä, etteivät nykyisen jätteenkäsittelykeskuksen toiminnot enää aiheuta vesistöä pilaavia vaikutuksia Loojärvessä.  Luparatkaisun yhteydessä oli tulkittu virheellisesti vuoden 2002 tarkkailutuloksia. Tämän näkemyksen oikeellisuus on varmistunut vuoden 2003 tarkkailutulosten sekä valittajien tilaaman näytteenoton myötä.</p>
  <p>Valituksen täydennyksenä 24.2.2004 hallinto-oikeudelle toimitettu ItäUudenmaan ja Porvoonjoen vesien- ja ilmansuojeluyhdistys ry:n selvityksen "Ämmässuolta laskevien purojen kuormitusselvitys &amp; Huomioita Ämmässuon ja Kulmakorven alueen vesien yhteistarkkailusta vuonna 2003" osoittaa yhdessä vuoden 2003 velvoitetarkkailun tulosten kanssa, että kaatopaikan pilaava vesistöpäästö Loojärveen on todennettavissa. Samoin selvitys osoittaa sen, että päästöllä on myös pilaava vaikutus sen kohteena olevaan vesistöön.
</p>
  <p>Selvityksen mukaan Laitamaanpuron ja Ämmässuonpuron yhteenlaskettu osuus Loojärveen tulevasta kokonaisvirtaamasta on valuma-alueiden pinta-aloihin perustuen 10-15 prosenttia. Loojärven valuma-alueen maankäyttöön ja peltoprosenttiin perustuen voidaan arvioida, että ravinteiden kertymisen kannalta kyseisillä puroilla on vastaavan suuruinen tai ainoastaan hieman suurempi osuus koko Loojärveen kohdistuvasta ravinnekuormasta. Sen sijaan kaatopaikka-alueen tyypillisen valunnan haitta-aineilla, kuten kloridilla, sulfaatilla ja orgaanisella aineksella, on Laitamaan ja Ämmässuon purojen kautta niiden valuma-aluetta suurempi merkitys Loojärven vedenlaadulle.</p>
  <p>Arvioitaessa kaatopaikka-alueelta kulkeutuvien pilaavien vesistöpäästöjen vaikutusta Loojärveen resipienttiperiaatteen eli vastaanottavan vesistön kannalta on vielä huomattava, että Loojärvi on hyvin rehevä eikä sen tila kestä ylimääräistä lisäkuormitusta. Kaatopaikka-alueelta johtuvassa päästössä typpi on vesistöjen kannalta maatalouden päästöihin verrattuna haitallisemmassa ammonium- ja nitriittimuodoissa, joten hyvin suurella todennäköisyydellä kaatopaikkapäästö edustaa haitallisuudeltaan suurempaa osaa Loojärven kokonaispäästöstä kuin edellä todettu 10-15 prosenttia. Tätä näkemystä puoltavat erityisesti myös selvityksessä esitetyt puutteet yhteistarkkailun menetelmissä, kuten huippuvirtaamien aiheuttamien päästöjen selvittämisessä.</p>
  <p>Hallinto-oikeudenkin mielestä Loojärveä koskevat selvitykset ovat puutteellisia, mikä johtuu siitä, ettei kaatopaikan pitäjä alun perin olettanut sen toiminnasta aiheutuvan pilaavaa päästöä Loojärveen. Tämän vuoksi vesistön tilaa ja sittemmin toteutuneen päästön pilaavaa vaikutusta ei ole selvitetty. Kun järvi on edellä selostetuin tavoin kriittisessä tilassa, olisi hallinto-oikeuden korostama varovaisuusperiaate edellyttänyt, että kaikenlainen jätevesipäästö Loojärveen estetään tehostamalla vesiensuojelullisia lupaehtoja. Sillä seikalla, että toiminnanharjoittaja on laiminlyönyt selvilläolovelvollisuutensa toiminnan aiheuttamista ympäristövaikutuksista, ei voida perustella sitä, että pilaavan päästön annetaan jatkua.</p>
  <p>Hallinto-oikeus on samana päivänä valituksenalaisen päätöksen kanssa tekemässään päätöksessä alueen vesitarkkailusuunnitelmasta lisännyt Loojärveen kohdistuvaa tarkkailuvelvoitetta, joten pilaavaa vaikutusta on hallinto-oikeuskin pitänyt ainakin mahdollisena.</p>
  <p>Hallinto-oikeus on myöntänyt, että luparatkaisun kohteena olevista toiminnoista aiheutuu pilaavaa päästöä Loojärveen. Valitus vesiensuojelun tehostamisesta on hylätty kuitenkin toteamalla, ettei tämä päästö ole hälyttävää. Ratkaisu ei ole tältä osin lainmukainen, vaan todetun pilaavan tai tässä tapauksessa tarkkaan ottaen luvattoman pilaavan päästön johdosta olisi pitänyt luparatkaisussa edellyttää tehtäväksi kaikki mahdolliset toimet, että tämä päästö estetään varsinkin, kun päästön resipienttivesistö on sellaisessa kunnossa, ettei se kestä lisäpäästöjä ilman, että niistä aiheutuisi vesiluonnolle erittäin vakavia haitallisia seurauksia. Ellei päästöä voida teknis-taloudellisesti toteuttamiskelpoisella tavalla estää, olisi luvassa pitänyt vähintään määrätä niistä toimista, joilla sen vaikutuksia kohdevesistössä pystytään vähentämään.</p>
  <p>Jos pilaavaa vaikutusta ei pystytä kokonaan ehkäisemään tai korjaamaan, on jäljelle jäävät vahingot ympäristönsuojelulain 67 §:n mukaisesti korvattava. Edellä esitetyn perusteella koko vesiensuojelua sekä pilaamiskorvauksia koskeva asia tulisi palauttaa uudelleen käsiteltäväksi. Koska tähän asiaan liittyy oleellisesti myös ympäristönsuojelulain 71 §:n mukainen kysymys samojen toimintojen ennen lupa-asian ratkaisua luvattomasti aiheuttamien vahinkojen korvaamisesta, olisi tarkoituksenmukaista palauttaa koko vesiensuojelua ja pilaamiskorvauksia koskeva osa luparatkaisusta käsiteltäväksi Länsi-Suomen ympäristölupavirastoon, joka on ainoa toimivaltainen viranomainen käsittelemään ympäristönsuojelulain 71 §:n mukaisen vaatimuksen.</p>
  <p>Uudenmaan ympäristökeskus on jättänyt tutkimatta valittajien vaatimuksen lupa-asian käsittelyn siirtämisestä Länsi-Suomen ympäristölupavirastoon, jolloin myös aiemman toiminnan aiheuttamista korvauksista olisi voitu samalla päättää. Hallinto-oikeus on todennut ympäristökeskuksen toimineen virheellisesti, koska sen toimivaltaan olisi kuulunut ympäristönsuojelulain 71 §:n mukaisesti siirtää asia ympäristölupavirastolle. Tästä huolimatta hallinto-oikeus on hylännyt vaatimuksen asian siirtämisestä viran puolesta Länsi-Suomen ympäristölupavirastoon, koska se on katsonut, että valittajat voivat  laittaa asian itsekin vireille ympäristölupavirastossa. Eri mieltä ollut jäsen olisi siirtänyt asian ympäristölupaviraston käsiteltäväksi.</p>
  <p>Kun otetaan huomioon ympäristönsuojelulain 11 luvun säännökset, hallinto-oikeuden näkemys ehdottomasta oikeudesta saattaa vanhojen vahinkojen korvaamista koskeva asia vireille ympäristölupavirastossa ei ole aivan selvä. Jos luvatonta pilaamista koskeva korvausvaatimus erkanee lupamenettelystä siten, että sitä voidaan pitää itsenäisenä luvattomaan pilaamiseen liittyvänä korvausasiana, voisi ympäristönsuojelulain 71 §:n suppea soveltaminen johtaa siihen, että asia tulisi ympäristönsuojelulain 66 §:n mukaisesti ympäristövahinkolain menettelysäännöksiä seuraten panna vireille riita-asiana yleisessä alioikeudessa. Myös lain esitöiden valossa asia on vähintäänkin tulkinnanvarainen. Hallituksen esityksessä (HE 84/1999 vp) asiasta todetaan vain, että: "Muulle lupaviranomaiselle esitetty vastaava vaatimus tulisi siirtää ympäristölupaviraston ratkaistavaksi."</p>
  <p>Esityksessä ei mainita mitään vahingonkärsijän oikeudesta saattaa asia itsenäisesti vireille ympäristölupavirastossa. Hallinto-oikeuden perusteluinaan käyttämässä komiteanmietinnössä (KM 1996:11 ja 12) asiasta  todetaan, kuten hallinto-oikeuskin on esittänyt, että jos lupaa ei haettaisi, vaikka toimintaan edellytettäisiin ympäristölupaa, voisi haitan kärsijä kuitenkin saattaa asian vireille erillisenä hakemuksena korvauksista. Komitean esittämä säännöksen sisältö poikkeaa kuitenkin oleellisesti voimassa olevasta ympäristönsuojelulain 71 §:stä. Komitean esittämässä ympäristönsuojelulain 58 §:ssä ei mainita mitään asian siirtämisestä viran puolesta ympäristölupavirastoon (lupalautakuntaan), vaan todetaan perustelujen kanssa yhtenevästi ja varsin selkeästi että: "Jos edellä tarkoitettua vaatimusta ei käsitellä lupa-asian yhteydessä eikä vaatimuksen perusteista muuta johdu, se katsotaan vireille pannuksi erillisenä hakemusasiana ja käsitellään lupalautakunnassa." Hallinto-oikeuden perustelut eivät siten ole kestäviä tulkittaessa ympäristönsuojelulain 71 §:n sisältöä, koska ne viittaavat täysin erilaiseen säännöstekstiin.</p>
  <p>Keskeistä ympäristönsuojelulain 11 luvun ja erityisesti 71 §:n tulkinnassa on koko luvun tavoite eli se, ettei vesistön pilaamisesta aiheutuvan haitan ja vahingon kärsijää aseteta uudella lainsäädännöllä aiempaa heikompaan asemaan. Tämä tarkoittaa myös sitä, että aikaisemmin vesilain  11 luvun 8 §:n 2 momentissa säädetty vanhojen vahinkojen korvaaminen lupa-asian yhteydessä säilyy virallisperiaatteen mukaisesti selvitettävänä ja viranomaisessa hakemusasiana käsiteltävänä kysymyksenä. Asian vieminen alioikeuteen heikentäisi lain tavoitteiden vastaisesti merkittävästi vahingonkärsijän asemaa vaatiessaan häneltä näyttötaakkaa vahingon syy-seuraussuhteista sekä vahingon laadusta ja määrästä puhumattakaan riita-asioihin liittyvästä oikeudenkäyntikulujen korvaamisriskistä.</p>
  <p>Edellä esitetyistä syistä olisi tärkeää, että korkein hallinto-oikeus antaisi ennakkopäätöksen siitä, onko ympäristönsuojelulain 71 §:n säännöstä tulkittava siten, että viranomaisen on aina siirrettävä aiheellinen vaatimus vanhojen vahinkojen korvaamisesta ympäristölupavirastoon vai onko siirron vaihtoehtona vahingonkärsijän mahdollisuus saattaa asia itse ympäristölupavirastossa vireille, kuten hallinto-oikeus on katsonut.</p>
  <p>Jos korkein hallinto-oikeus päätyy siirtämään vanhoja luvattomia vahinkoja koskevan asian ympäristölupaviraston käsiteltäväksi, tulisi edellä perustelluin tavoin kaikki vesistöpäästöjen hallintaa koskevat lupaehdot käsitellä samassa viranomaisessa, koska ne liittyvät oleellisesti myös luvattoman pilaamisen estämiseksi jatkossa tarvittavien toimenpidevelvoitteiden asettamiseen ja lupaehtojen uudelleen arviointiin.</p>
  <p>Ämmässuon kaatopaikka, joka on Pohjoismaiden suurin jätteenkäsittelyalue, on toiminut 1980-luvun lopulta asti ilman asianmukaisia ympäristöllisiä lupia aiheuttaen jatkuvasti luvattomia pilaavia vesistöpäästöjä muun muassa Loojärveen, joten tilanne on ollut vahingonkärsijöiden kannalta erityisen kohtuuton. Kun ei vielä tässäkään vaiheessa haluta puuttua kiistattomasti jatkuvaan Loojärveä pilaavaan toimintaan, on riskinä, että vesiluonnolle aiheutettuja vahinkoja ei enää voida korjata. Täten pikainen vesiensuojelutoimenpiteiden tehostaminen on välttämätöntä.</p>
  <p>Kun lupaviranomainen on edellä esitetyin tavoin tehnyt selkeästi lainvastaisen ja riittäviin selvityksiin perustumattoman luparatkaisun, on hallintolainkäyttölain 74 §:n tarkoittamin tavoin pidettävä kohtuuttomana, että valittajien tulisi vahingonkärsijöinä pitää valituksesta korkeimmalle hallinto-oikeudelle aiheutuneet oikeudenkäyntikulut vahinkonaan.</p>
  <p>Myös muistutuksen osalta oikeudenkäyntikulut tulee määrätä kaatopaikan pitäjän korvattavaksi, koska valittajien on vesilain 16 luvun 27 §:n mukaisesti ollut ryhdyttävä erityisiin toimenpiteisiin sen osoittamiseksi, että kaatopaikalta johtuneet pilaavat vesistöpäästöt ovat aiheuttaneet heille vahinkoa.</p>
  <p>Yhtiöt ovat täydentäneet valitustaan toimittamalla Ämmässuon ja Kulmakorven alueen vesien yhteistarkkailuraportin vuodelta 2004 sekä sitä koskevan lausunnon.</p>
  <p><em>5.1.2 A</em> on valituksessaan vaatinut, että hallinto-oikeuden ja ympäristökeskuksen päätökset kumotaan. Ympäristöluvan kuulutuksessa tapahtunut virhe on korjattava. Kuulutuksen jälkeen lupakäsittely ja sitä koskevat päätökset on käsiteltävä laissa säädetyssä järjestyksessä. Lupahakemus on kuulutettava Kirkkonummella, koska hakemuksen hankkeilla on vaikutuksia Kirkkonummella. Lisäksi lievästi pilaantuneiden maiden varastokenttä sijoittuu Kirkkonummelle. Asukkaiden vaikutus- ja valitusoikeudet on turvattava tasapuolisesti.</p>
  <p>Ainoastaan YTV:n entiset toimet Ämmässuolla tulee sisällyttää ympäristölupakäsittelyyn ja ne on saatettava lupaehtojen rajoittamina valvonnan piiriin. Ympäristölupakäsittelyyn ei tule sisällyttää YTV:n uusia hankkeita Ämmässuolla.</p>
  <p>YTV:n uusia toimia ei tule enää luvittaa Ämmässuolle. Niiden rakennustyöt on keskeytettävä. Välitön toimeenpanokielto uusien toimien rakennustöille on saatettava voimaan heti. Uusilla toimilla ei tarkoiteta vanhan kaatopaikan sulkemista tai toimia, joilla vanhoja haittoja rajoitetaan (esimerkiksi kaasunkeräysjärjestelmän rakentaminen). Vanhoja haittoja rajoittaviin toimiin tai ympäristölupahakemukseen ei tule kytkeä uusia hankkeita (esimerkiksi pilaantuneiden maiden käsittely tai varastointi) tai jo käsiteltävien jätemäärien kasvattamista (esimerkiksi biojätteet).</p>
  <p>Biojätteiden käsittely tulee hajauttaa useisiin eri kompostointilaitoksiin pääkaupunkiseudulle. Päätökset, jotka tukevat kaatopaikkatoimintojen keskittämistä Ämmässuolle, on kumottava. Aiheutettuihin haittoihin ja kohtuuttomiin riskeihin vedoten on määrättävä, että uudet kaatopaikka-alueet pääkaupunkiseudulle on haettava ensi tilassa niin, etteivät ne jatkossa muodostu yksittäisen kunnan tai alueen ja sen lähiasukkaiden rasitteeksi.</p>
  <p>YTV:n vanha kaatopaikka-alue on suljettava ensi tilassa. Kaatopaikan sulkeminen lasketaan vanhan toiminnan lopettamiseksi, ei uudeksi toiminnoksi.</p>
  <p>Ämmässuon ympäristömääräyksiä on tiukennettava ja ympäristövalvontaa tehostettava, niin ettei hankkeesta vastaava itse valvo itseään. Hankkeesta vastaavan pelkkä raportointivelvoite ympäristöviranomaisille ei riitä.</p>
  <p>Tiukennettuihin ympäristömääräyksiin on sisällytettävä suunnitelmat palo- ja pelastustoimista. YTV:n ja viranomaisten on tiedotettava lähiasukkaille aiheutuneista päästöistä ja poikkeustilanteista systemaattisesti.</p>
  <p>Lisäksi A on uudistanut kaikki aikaisemmat asiaan ja Ämmässuon-Kulmakorven toimintoihin ja niiden yhteisvaikutuksiin liittyvissä mielipiteissä, muistutuksissa ja kannanotoissa sekä YVA-ohjelmien ja -selostuksien lausunnoissa esitetyt vaatimukset ja valitukset, jotka hän on Kolmperän Asukasyhdistys ry:n puheenjohtajana jättänyt Espoon kaupungille, Uudenmaan ympäristökeskukselle, ympäristöministeriöön tai  hallinto-oikeudelle sekä ne vaatimukset, jotka ilmenevät Ympäristölakiasiaintoimisto Niemelä &amp; Sarion asiaa koskevissa asiakirjoissa, jotka Kolmperän Asukasyhdistys ry on toimeksi antanut tai joihin asukasyhdistys tai A on yhtynyt.</p>
  <p>Perusteluina vaatimuksilleen A on lausunut, että hallinto-oikeuden päätös on liian väljä ja lähinnä kosmeettinen. Keskeisiin ongelmiin ei oteta kantaa, eikä hallinto-oikeus ole kirjannut tarkastuskäyntinsä yhteydessä A:n esiin tuomia seikkoja tarkastuspöytäkirjaansa tai on kirjannut ne väärin.</p>
  <p>Lupahakemusta ei ole kuulutettu Kirkkonummella. Kuulutusvirheen merkitystä korostaa se, että kyse on kokonaisuudessaan poikkeuksellisen suuren ja ympäristöä rasittavan hankkeen lupamenettelystä, jossa YTV:n Ämmässuon kaatopaikka laajenee Pohjoismaiden suurimmasta yhdeksi Euroopan suurimmaksi kaatopaikaksi. Kirkkonummen puolella Kauhalan, Laitamaan, Veikkolan ja Kolmperän asukkaiden vaikutusmahdollisuuksia ja tiedonsaantia ei ole turvattu. Hallinto-oikeus on myöntänyt tapahtuneen virheen, mutta ei ole määrännyt virhettä oikaistavaksi. Tapahtuneesta virheestä ei pidä muodostaa ennakkotapausta, johon jatkossa vedotaan mahdollisin muiden käytettyjen tiedotuskanavien verukkeilla. Asukkaille on selkeästi ilmoitettava hankkeesta kuulutuksella.</p>
  <p>YTV:lle myönnetyt luvat ovat epäjohdonmukaisia ja johtavat nurinkurisiin tilanteisiin jatkolupien kanssa. Espoossa myönnetyt louhintaluvat on antanut YTV:hen kuulunut Espoo. Itse asiassa näin menetellen YTV on antanut itse itselleen louhintaluvat. Myönnetyillä lupamääräyksillä puolustellaan jatkotoimenpiteitä eikä välitetä esimerkiksi yleiskaavan kaavamääräyksistä, suoja-alueista ja puuston säilyttämisestä. Esimerkiksi kaatopaikka-alueen eteläpuolelta yleiskaavan määräysten mukainen suoja-alue on louhittu ja puusto hakattu. Louhosalue ulottuu useita kymmeniä metrejä yleiskaavan EK-alueen ulkopuolelle. Yleiskaavamääräysten mukaisesti EK-alueen pitäisi sisältää suoja-alueet ja sen puustoa tulisi hoitaa. YTV ei siis ole noudattanut yleiskaavamääräyksiä, vaan on toimillaan asettanut päättäjät tapahtuneen tosiasian eteen. Tällaista menettelyä ei tule sallia. Hallinto-oikeus on todennut tämän tekemällään tarkastuksella, mutta ei ole kirjannut suoja-alueella näkemäänsä tarkastuspöytäkirjaansa.</p>
  <p>YTV on toimissaan ylittänyt lupamääräykset esimerkiksi käsitellyn biojätemäärän suhteen. Käytäntö, jossa ensin toimitaan ja ylitetään lupamääräykset ja haetaan luvat vasta jälkikäteen, ei voi olla lainsäädännön mukaista eikä sellaista menettelyä tule sallia. Hallinto-oikeus ei ota päätöksessään kantaa YTV:n ja Uudenmaan ympäristökeskuksen menettelyyn eikä myöskään puutu Uudenmaan ympäristökeskuksen viranomaisten välinpitämättömyyteen Ämmässuolla tapahtuvien toimien ja lupamääräysten noudattamisen valvonnassa.</p>
  <p>Ämmässuon-Kulmakorven alueelta tehdyt YVA-ohjelmat ja -selostukset ovat hankkeista vastaavien rahoittamia mainosjulkaisuja, jotka on tehty lupien saamiseksi ja päättäjien manipuloimiseksi. Tutkimukset eivät ole objektiivisia ja ne sisältävät karkeita puutteita siitä huolimatta, että Uudenmaan ympäristökeskus lausunnoissaan on katsonut, että ne täyttävät YVA-lain ja -asetuksen vaatimukset. YVA-lainsäädäntö on tehoton erityisesti siksi, että hankkeesta vastaava on vastuussa sekä hankkeen koko suunnittelusta että ympäristövaikutusten arvioinnista. Koko YVAprosessin uskottavuus heikkenee tästä syystä. Kun eri Ämmässuon alueella tehtyjen YVA-selostusten tulokset ja päätelmät on kerätty Ämmässuon-Kulmakorven alueen toimintojen ympäristövaikutusten kokonaisarviointiin, virheellisyydet ovat kertautuneet entisestään.</p>
  <p>YTV:llä on raportointivelvollisuus toimistaan. YTV on ottanut alueelle muun muassa voimalaitosjätteitä, joita ei ole sisältynyt vastaanotetuista jätemääristä laadittuihin raporttiin.</p>
  <p>Hallinto-oikeuden päätöksen mukaan normaalin toiminta-ajan ulkopuolella hoidettavista töistä pitää raportoida. Huoltotyöt on sallittu tehtäväksi varsinaisen työajan ulkopuolella. Käytännössä mitkä tahansa meluavatkin työt voidaan selittää huoltotöiksi tai poikkeuksellisen tilanteen vaatimiksi normaalin työajan ulkopuolella, jopa juhlapyhinä, tehtäviksi töiksi. Hallinto-oikeuden päätöstä on muutettava niin, että myös huoltotyöt tulee sisällyttää normaalina työaikana tehtäviksi.</p>
  <p>Asukkaat alistetaan jatkuvasti valvomaan lain ja annettujen määräysten noudattamista lähiympäristössään sekä toteen näyttämään omalla ajankäytöllään ja jopa itse kustantamillaan lisätutkimuksilla ja asiantuntijalausunnoilla määräyksien rikkomista tai niiden tulkinnanvaraisuuksien hyväksikäyttöä. Ämmässuon ympäristövalvonnan määräyksiä ja käytäntöä on tiukennettava niin, että ympäristöviranomaiset hoitavat tehtävänsä. Toiminnat on rajoitettava niin, että ne ovat valvottavissa. Ämmässuon suurta jätekolossia ei nykyisellään enää pysty valvomaan mikään taho. Ongelmia ei poisteta sillä, että Ämmässuon kaatopaikka-aluetta ja kaatopaikkatoimintoja kasvatetaan.</p>
  <p>Espoon sosiaali- ja terveyslautakunta ei ole ottanut kantaa Ämmässuon terveydellisiin vaikutuksiin. Lautakunta on jättänyt Ämmässuon seurannan Espoon ympäristökeskukselle. Hallinto-oikeus ei ole ottanut päätöksessään kantaan YTV:n ja Ämmässuon muiden toimien yhteisvaikutusten terveydellisiin vaikutuksiin eikä kirjannut terveydellisiä vaikutuksia tarkastuspöytäkirjaansa, vaikka A on tuonut asian esille myös tarkastuksen alkukokouksessa.</p>
  <p>Alueelle on läjitetty voimalaitosjätteitä, tuhkia, jotka sisältävät muun muassa vanadiinia. Kokeessa on osoitettu rottien sairastuvan pulmonaarihypertensioon eli keuhkovaltimoiden ylipainetautiin, kun ne on altistettu vanadiinille.</p>
  <p>A on sairastunnut systeemiseen skleroosiin ja keuhkovaltimoiden ylipainetautiin vuosina 2000-2001 ja hänen kuntonsa on romahtanut kevättalvella 2001. Tuona talvena oli pahoja hajupäästöjä Ämmässuolta. Tautiin ei ole parannuskeinoja. Lääkityksellä sen etenemistä voidaan vain hillitä. Mikäli sairauden etenemistä ei saada jarrutettua, on yhtenä mahdollisuutena keuhkojen ja sydämen blokkisiirto, joka lääkäreiden mukaan on kuitenkin turha, mikäli lähialueen ilmanlaadussa on runsaasti epäpuhtauksia.</p>
  <p>Myös A:n on koira on sairastunut marraskuussa 2003, jolloin vanadiinimittauksissa todettiin korkeat arvot. Koiran oireet (sydämen laajentuma, muutokset keuhkoissa) olivat samat kuin A:lla. Lääkitykseksi se sai vastaavat lääkkeet kuin A:lle oli määrätty. Koiralla epäiltiin vanadiinimyrkytystä.</p>
  <p>Hallinto-oikeus ei ole merkinnyt A:n sairauksista ja vanadiinista alkukokouksessa kertomaa tarkastuspöytäkirjaan. Kokouksen nauhoituksen on ilmoitettu epäonnistuneen.</p>
  <p>Systeeminen skleroosi aiheutuu muun muassa kemikaaleista ja kaasuista. Alueen hajupäästöt ovat valtaisat. Alueelta löyhkäävät metaanit ja muut kaasuyhdisteet leijuvat kilometrien päähän. Systeemisen skleroosin ja keuhkovaltimoiden ylipainetaudin yhdistelmä on erittäin vaarallinen sairaus. Tukholman Karoliinisen instituutin tutkimuksen mukaan 60 prosenttia henkilöistä, jotka ovat sairastuneet systeemiseen skleroosiin ja keuhkovaltimoiden ylipainetautiin kuolevat noin kahden vuoden sisällä. Loppujen 40 prosentinkaan ennuste ei ole hyvä.</p>
  <p>Hallinto-oikeus ei ole ottanut kantaa myöskään asbestijätteiden läjitykseen, vaikka A on valituksessaan hallinto-oikeudelle kertonut asbestijätteiden läjityksen terveydellisistä vaikutuksista. Tilanteesta on muodostunut kohtuuton. Myös muiden asukkaiden sairastumisriski on suuri. Hallinto-oikeuden päätös tukee YTV:n ympäristörasittavien toimien kasvattamista Ämmässuolla.</p>
  <p>A on vaatinut korkeinta hallinto-oikeutta puuttumaan asiaan niin, että Ämmässuon kaatopaikkatoimia rajoitetaan eikä kaatopaikkatoimia sallita enää kasvatettavan Ämmässuon alueella. Kaatopaikkatoiminnat on hajautettava niin, että ne kohtuullisen kokoisina laitoksina voidaan sijoittaa riittävän kauas asutuksesta ja herkistä luontoympäristöistä.</p>
  <p>Hallinto-oikeus ei päätöksessään puutu siihen, että Ämmässuon ilmanlaatua ei analysoida. Tällä erää YTV mittaa haisevia rikkiyhdisteitä ja pölyhiukkasten määrää, mutta se ei analysoi ilmanlaatua.</p>
  <p>YTV:n jätteenkäsittelykeskuksen ympäristöraportissa 1.5.-31.8.2003 todetaan seuraavaa: "...saadut PM<a>10</a>-pitoisuuden ohjearvoon verrannolliset luvut eivät päivittyneet touko-, heinä-, eikä elokuussa .... " PM<a>10</a>-pitoisuuden vuorokausiraja-arvo on todettu ylitetyn touko-elokuussa kahdeksan kertaa, "Vuorokausiraja-arvo on jätteenkäsittelykeskuksessa ylitetty elokuun loppuun mennessä 24 kertaa, kun yhdyskuntailmalle sallitaan ylityksiä 35 kappaletta vuodessa." On siis odotettavissa, että vuoden loppuun mennessä ylityksiä on yli sallitun määrän.</p>
  <p>On laskettu, että yksi raskas dieselauto aiheuttaa 1,5 miljoonaa-3 miljoonaa nokihiukkasta/cm<y>3</y>. Raskaan liikenteen määrä Ämmässuon alueella on 1 800-1 900 kuorma-autoa/d. Kun sama liikenne lasketaan myös alueelta poislähteväksi, on määrä 3 600-4 000 kuorma-autoa päivässä. Nämä kuorma-autot kuljettavat Ämmässuolle jätteitä, joiden kuormat haisevat, pölisevät ja niistä tippuu lastia Nupurintien varteen, siis aivan Kolmperän asutuksen välittömään läheisyyteen. Nupurintie on asutuksen ainoa kauttakulkutie.</p>
  <p>YTV rakentaa kaasunkeräysjärjestelmää ja on siksi joutunut avaamaan vanhaa kaatopaikka-aluetta. Seurauksena on ollut pahoja hajuhaittoja ja myrkyllisten kaasuyhdisteiden leviäminen ympäristöön. Alueelle on läjitetty asbestijätteitä, joilla on vaikutuksensa ilmanlaatuun.</p>
  <p>Edellä mainituista haitoista ja terveydellisistä riskeistä huolimatta hallinto-oikeus ei ole puuttunut ilmanlaadun analysoimiseen. A on vaatinut, että hallinto-oikeuden päätöstä muutetaan niin, että siihen sisällytetään velvoite ilmanlaadun säännöllisestä analysoimisesta ja tarkkailusta sekä analyysitulosten reaaliaikaisesta raportoinnista viranomaisille ja asukkaille. Poikkeustilanteista on tiedotettava viranomaisille ja asukkaille erityisen tehokkaasti.</p>
  <p>Eteeristen öljyjen käytön YTV:n ja Uudenmaan ympäristökeskuksen edustajat ovat väittäneet olevan tutkittua ja turvallista. Lääkärit ovat asiasta toista mieltä. YTV on teettänyt Ämmässuon alueen hajututkimuksen VTT:llä. Eteeristen öljyjen käyttö hajujen peittämiseksi väärentää hajututkimuksen tulokset. Eteeristen öljyjen käytöllä hämärretään myös käsitystä jatkuvasta ja kohtuuttomasta hajuhaitasta.</p>
  <p>Touko-elokuun 2003 ympäristöraportissaan YTV on todennut, ettei touko-elokuussa saatu yhtään hajuvalitusta. Tämä ei pidä paikkaansa. A on valittanut pahoista hajuhaitoista heinäkuussa suoraan silloiselle jätehuoltojohtajalle. Asukkaat ovat arvostelleet, ettei valituksia kirjata.</p>
  <p>Kaatopaikkatoimille on kaavoitettu suoja-alueet, jotka Espoon yleiskaavassa sisältyvät EK- ja ET-alueisiin. Kaatopaikkatoimien vaikutusten pitäisi rajautua niille kaavoitetuille alueille. Näin ei kuitenkaan ole, vaan muun muassa hajupäästöt leviävät YTV:n Ämmässuon kaatopaikalta kauas EK- ja ET-alueiden yli. Kaatopaikkahajuista valitetaan jopa 10 kilometrin päästä. Lähiympäristön asukkaiden elämä tehdään sietämättömäksi eikä asuinviihtyvyydestä tai terveellisestä asuinympäristöstä voida puhuakaan. A on vaatinut, että alueen toimintoja rajoitetaan niin, että Ämmässuon hajuongelmat saadaan kuriin.</p>
  <p>YTV:n Ämmässuon kaatopaikan laajennuksen ja pilaantuneiden maiden käsittelyn YVA-selostuksessa käsitellään lievästi pilaantuneiden maiden käsittelyä ja Kirkkonummen puolelle sijoittuvaa varastokenttää. Uudenmaan ympäristökeskuksen ja Ämmässuon-Kulmakorven ympäristövaikutusten kokonaisarvioinnin mukaan YTV on jättänyt sitä koskevan lupahakemuksen. Sidosryhmäkokouksissaan YTV on kuitenkin informoinut asukkaita, että se on luopunut kyseisestä hankkeesta.</p>
  <p>Uudenmaan ympäristökeskus on myöntänyt ympäristöluvan niin, että siinä puhutaan vain pilaantuneiden maiden käsittelystä. Lievästi pilaantuneiden maiden välivarastointikentästä ei ole erillistä mainintaa. Päätös jää tulkinnanvaraiseksi. Mikäli YTV päättää myöhemmin toteuttaa lievästi pilaantuneiden maiden välivarastointikentän, on tilanne käytännössä se, että lupa on haettu. YTV on ilmoittanut asiasta päinvastaista ja lupa on myös saatu. Asukkaille ei jää mitään vaikutusmahdollisuuksia kyseisen hankkeen toteuttamiseen.</p>
  <p>A on vaatinut, että lievästi pilaantuneiden maiden välivarastointikenttää koskeva ympäristölupahakemus on mitätöitävä ja sille myönnetty lupa on kumottava. Hallinto-oikeus ei ole kirjannut asiaa tarkastuspöytäkirjaan, vaikka A on tuonut sen esiin tarkastuksen alkukokouksessa. Päätöksessään hallinto-oikeus ei ole ottanut lievästi pilaantuneiden varastointikenttään kantaa. Lievästi pilaantuneiden maiden varastokenttä sijoittuu Kirkkonummen puolelle, jossa koko ympäristölupahakemuksesta ei ole edes kuulutettu.</p>
  <p>A on valituksessaan hallinto-oikeudelle pyytänyt kiinnittämään huomiota Ämmässuon ympäristön pintavesien tilanteeseen ja vesistöpäästöihin vaikuttavien YTV:n ja Espoon kaupungin hankkeiden yhteisvaikutuksiin. Valituksessaan A on tuonut esille myös Kolmperä-järven korkeat kloridi- ja sulfaattipitoisuudet ja kyseisten aineiden kulkeutumisen läjitetyistä voimalaitosjätteistä järveen muun muassa lähteiden kautta samoin kuin Kolmperä-järven vaikutukset Loojärveen.</p>
  <p>Espoon ympäristölautakunnan pöytäkirjassa 16.10.2002 on todettu Dämmanin veden, jota Espoo ja Kirkkonummi käyttävät talousvetenään, kloridi- ja vanadiinipitoisuudet luonnonmukaisia pitoisuuksia korkeammiksi vuonna 2001. Espoon ympäristölautakunnan pöytäkirjassa 19.9.2001 on todettu, että järven kloridipitoisuus (30 mg/l) oli selvästi normaalia korkeampi.</p>
  <p>Vesistötutkimukset ovat olleet puutteelliset. Löytyy myös selvityksiä, joiden tulokset ovat YTV:n toimintoja puoltavien tutkimustulosten vastaisia. Hallinto-oikeus ei ole päätöksessään ottanut asioihin kantaa, vaan on puoltanut YTV:n toimien laajenemista. A on vaatinut, että korkein hallinto-oikeus päätöksellään puuttuu asiaan.</p>
  <p>Ämmässuon alueelta on ristiriitaista tietoa pohjavesien virtaussuunnista. Lokakuussa 2003 Ämmässuon-Kulmakorven alueen pohjavesimittauksissa on mitattu muun muassa korkeita vanadiinipitoisuuksia. Uudenmaan ympäristökeskus on pitänyt korkeita mittaustuloksia väärin mitattuina, vaikka mittauksen tehnyt yritys on auktorisoitu. YTV:n teettämät uudet kontrollimittaukset on tehty keväällä 2004 suodattamattomina ja suodatettuina, jolloin on saatu seuraavanlaisia arvoja:</p>
  <p>piste: 48</p>
  <p>2003 suodattamaton: 160 μ&gt;g/1</p>
  <p>2004 suodattamaton: &lt; 1 μg/1</p>
  <p>2004 suodatettu: &lt; 1 μg/1</p>
  <p>piste: 201</p>
  <p>2003 suodattamaton: 140 μg/1</p>
  <p>2004 suodattamaton: 100 μg/1</p>
  <p>2004 suodatettu: &lt; 2 μg/1</p>
  <p>piste: 45</p>
  <p>2003 suodattamaton: 210 μg/1</p>
  <p>2004 suodattamaton: 12 μg/1</p>
  <p>2004 suodatettu: &lt; 1 μg/1</p>
  <p>Vuosien 2003 ja 2004 suodattamattomien mittaustulosten välillä on suuret erot. YTV:n pohjavesien käsittelykokeen 17722A mukaan Suomen pohjavesien vanadiinipitoisuus on yleensä 0,04-2,0 μg/l. Pisteellä 201 suodattamattoman näytteen vanadiinipitoisuus (0,1 mg/l=100 μg/1) on ylittänyt raja-arvon. Suodattamattomien näytteiden pitoisuuksista suurin osa oli alle 10 μg/l, mikä ylittää Suomen pohjavesien normaalit vanadiinipitoisuudet.</p>
  <p>Vaikka mittauksista on tehty uudet kontrollimittaukset, ovat vanadiiniarvot niin korkeat, etteivät ne voi olla yksin maaperästä aiheutuvia. Kyseisiin raskasmetallipitoisuuksiin vaikuttavat kaatopaikkatoiminnat Ämmässuon alueella, kuten alueelle läjitetyt voimalaitosjätteet, jotka sisältävät muun muassa vanadiinia.</p>
  <p>Voimalaitosjätteiden, kuten tuhkien, rikinpoistotuotteiden ja pohjakuonan, läjitys Ämmässuolle on kiellettävä sekä jo läjitettyjen voimalaitosjätteiden aiheuttamat haitat ja vahingot saatava kuriin.</p>
  <p>YTV:n ympäristöraportissa 1.5.-31.8.2003 on todettu, että melutasot mittauksen aikana jäivät lähimmissä häiriintyvissä kohteissa selvästi päiväajan ohjearvon, 55 dB(A), alapuolelle. Louhintaa ja siihen liittyvää porausta ei tosin tehty mittausaikana. Tässä on yksi esimerkki YTV:n suorittamista tutkimuksista. Mikäli melututkimukset suoritetaan aikana, jolloin meluavia töitä ei tehdä, tuloksista saadaan YTV:lle suotuisia. Tuloksilla harhautetaan myös päättäjiä ja viranomaisia. Kun tällaiset tutkimustulokset kerätään Ämmässuon alueen yhteisvaikutusten YVA:aan, joka on tehty päätöksenteon pohjaksi, virhe moninkertaistuu.</p>
  <p>Kolmperästä on mitattu 58.1 dB:n, Bockkäristä 60.2 dB:n ja Svartbäckistä 60.9-59.2 dB:n meluarvoja. Meluhaitat on Ämmässuon alueella saatava kuriin.</p>
  <p>Ämmässuon hankkeiden lupamääräyksistä ja toimien suunnittelusta puuttuvat palo- ja pelastussuunnitelmat ja niistä tiedottaminen lähialueen asukkaille. Lupaviranomainen tai hallinto-oikeuskaan ei päätöksissään ole tätä edellyttänyt.</p>
  <p>YTV on avannut vanhaa kaatopaikkaa kaasunkeräysjärjestelmän asennustöissä. Näistä töistä aiheutuvat kaasupäästöt ovat olleet mittavat. Päästöjen määrää, sisältöä ja niistä muodostuvia myrkyllisiä yhdisteitä ei ole analysoitu. Eri yhdisteiden kaasuuntuminen, niistä muodostuvat myrkylliset yhdisteet sekä Ämmässuolla toimivien eri hankkeiden yhteisvaikutus, esimerkiksi rakennusjätteiden käsittelylaitoksen Ekopark Oy:n 17.10.2002 alkanut ja useita päiviä jatkunut tulipalo, aiheuttaa uusien tutkimattomien myrkyllisten yhdisteiden päästön lähiympäristöön. Lisäksi jätteidenkäsittelyn suljetuissa tiloissa tapahtuva toiminta saattaa aiheuttaa kaasuuntumista ja suuren räjähdysvaaran. Tämä on todettu muun muassa YTV:n omassa biojätteiden käsittelyn YVA:ssa. Räjähdysvaara aiheuttaa edelleen tulipalovaaran. Tämän vuoksi on määrättävä tehtäväksi palo- ja pelastussuunnitelmat sekä suunnitelmien toteutuksesta ja päästötilanteista tiedottaminen sekä ohjeet asukkaille.</p>
  <p><em>5.1.3 Z Oy</em> on valituksessaan vaatinut, että hallinto-oikeuden ja ympäristökeskuksen päätökset nykyisen kaatopaikan sulkemista lukuun ottamatta kumotaan ja YTV:n hakemus hylätään. Lisäksi yhtiö on vaatinut osittaista täytäntöönpanokieltoa niin, että ulkona oleva toiminta on lopetettava väliaikaisesti tai lopullisesti. Tänä aikana on rakennettava parissa kuukaudessa paksu eristyskerros kaatopaikan päälle, jotta mädäntymiskaasut eivät karkaa. Joka tapauksessa kaatopaikalle on määrättävä välittömiä lisärajoituksia. Perusteluina vaatimuksilleen yhtiö on viitannut hallinto-oikeudelle tekemäänsä valitukseen ja antamaansa vastaselitykseen.</p>
  <p>Hallinto-oikeudessa yhtiö on lausunut muun muassa, että jätteet pitäisi ohjeen mukaan peittää joka päivä maakerroksella, mutta käytännössä sitä ei tehdä kuin nimellisesti. Peittäminen vaatisi keskimäärin reilun puoli metriä tiivistettyä kerrosta, koska jätekasa on suhteellisen epätasainen.</p>
  <p>Erikseen kerättyä biojätettä otetaan vastaan yli 30 000 tonnia vuodessa, vaikka kompostointilaitos pystyy käsittelemään sitä vain noin 1 500 020 000 tonnia vuodessa. Loput eli noin 15 000-20 000 tonnia biojätettä vuodessa on laitettu penkkaan mätänemään, mikä aiheuttaa hajuhaittoja, joita ei saisi syntyä.</p>
  <p>Jos kaatopaikan valinta on väärä eli 10 kilometriä Suomen toiseksi suurimman kaupungin keskustasta eikä kaatopaikkatoiminnan suorittaja pysty ja/tai halua hoitaa tehtäväänsä määräysten ja lakien mukaan, on toiminta oikeudellisin perustein lopetettava ja määrättävä YTV viemään jätteet muualle.</p>
  <p>Sekajäte on kipattava, tiivistettävä ja lopullisesti peitettävä sisätiloissa,  jossa ilmastointi tapahtuu biosuodattimien kautta ja johon kaikki kuormat tuodaan sulkutilan kautta. Myös kuormurit on poistettava hallista sulkutilan kautta.</p>
  <p>Jälkikompostointihallin jälkeen ulos viety kypsyvä komposti on peitettävä heti maa-aineksella ja jätettävä koskematta kypsymään vähintään kahdeksi vuodeksi. Saman määräyksen tulee koskea väliaikana suoraan ulos kompostoitumaan vietyä kypsyvää kompostia. Jos kompostia sekoitetaan kesken kypsymisen, syntyy hajua.</p>
  <p>Jos jätteitä tulee enemmän kuin pystytään käsittelemään sisätiloissa, ne on ohjattava muualle samoin kuin silloin, kun tehdään huoltotoimenpiteitä, kompostori on korjauksessa tai kun jostain muusta syystä on vaarana, että hajuhaittoja ilmenee.</p>
  <p>Ympäristökeskuksen päätös on hallinnollisesti ja teknillisesti sekava käsittäen liian monta toimintaa. Päätöksessä on hyväksytty uutta toimintaa, joka kuuluisi uuden kaatopaikan toimintapiiriin ja lupakäsittelyyn, kuten pilaantuneiden maiden käsittely ja kompostitoiminnan laajentaminen nykyisestä. Mitään siirtymäaikaselvitystä kompostointiprosessille ei ole tehty, vaikka kapasiteettiin 49 000 t/vuosi tarvitaan nykyisen lisäksi kaksi samanlaista jättikompostointilaitosta kuin nykyinen, koska korjauksiakin joudutaan joskus suorittamaan.</p>
  <p>Päätös ei noudata lakia, koska terveydelle haitallista hajua leviää tutkimusten mukaan todistettavasti kilometrien päähän kaatopaikasta. Kaatopaikka aiheuttaa myös maaperän ja pohjavesien saastumista. Ämmässuon kaatopaikalla on lokki- ja rottaongelmia, mikä todistaa, että jätteitä käsitellään hallitsemattomasti.</p>
  <p><em>5.1.4 Kirkkonummen ympäristöyhdistys ry ja sen asiakumppanit</em> ovat valituksessaan vaatineet, että ympäristökeskuksen ja hallinto-oikeuden päätökset kumotaan ja päätöksen täytäntöönpano keskeytetään. Valittajat ovat uudistaneet asiassa aikaisemmin lausumansa sekä yhtyneet X Kb:n ja Y Kb:n sekä A:n tekemiin valituksiin ja niiden perusteluihin.</p>
  <p>Yhdistykset ovat katsoneet, että hallinto-oikeuden päätös on lainvastainen perustelujen puutteellisuuden vuoksi. Lisäksi ne ovat lausuneet, että säädösten mukaan jätteen laimentaminen on kiellettyä. Laimenemisvaiheen haittoja eli sitä, mitä vaikutuksia päästöt ovat aiheuttaneet ja aiheuttavat jätteenkäsittelyalueen alapuolisessa pienvesistössä esimerkiksi purojen eliöstölle ja ekologiselle kokonaisuudelle, ei ole otettu huomioon. Kysymyksessä olevat purot olisivat muun muassa mahdollisia vaelluskalojen kutualueita ja lastentarhoja, kun koko vesistön kalojen nousuesteet saadaan poistettua. Esimerkiksi Mankinjoessa alapuolisella Espoon Kartanokoskella on hiljattain tehty Uudenmaan ympäristökeskuksen toimesta kunnostustöitä nousukalojen kulkureittien parantamiseksi.</p>
  <p>Hallinto-oikeus on päätöksessään myöntänyt ympäristölupapäätöksen tiedottamisessa tapahtuneen virheen todeten kuitenkin, että päätöksestä on tiedotettu laajasti ja asianosaiset ovat voineet valvoa oikeuksiaan.  Hallinto-oikeus ei kerro, mihin tämä perustuu. Laaja joukko asianosaisia on saattanut jäädä virheestä johtuen kokonaan tiedottamisen ulkopuolelle eikä näin ole pystynyt osallistumaan valitusajan kuluessa muutoksenhakumenettelyyn asiassa. Valitusaika on ajoittunut hankalasti ja asianosaisille epäsuotuisasti kesälomakauden alkuun. Kun päätöksen tiedottaminen on lisäksi tapahtunut virheellisesti, on hallinto-oikeuden perustelu riittävästä tiedonsaannista kummallinen ja riittämätön. Hallinto-oikeuden ratkaisu asiassa vaarantaa osallisten oikeusturvaa eikä toteuta säädösten tarkoittamia muutoksenhaun ja valitusajan määräämisen perimmäisiä tarkoituksia. Hallinto-oikeuden oman päätöksenkin julkipano 22.12.2004 on ajoitettu joulun pyhiin ja uudenvuoden juhlien päälle, mikä on vaikeuttanut oleellisesti muutoksenhakua.</p>
  <p>
    <em>5.2 Uudenmaan ympäristökeskuksen lausunto</em>
  </p>
  <p><em>Ympäristökeskus</em> on esittänyt valitusten johdosta antamassaan lausunnossa, ettei valituksissa ole esitetty mitään sellaista uutta, joka muuttaisi ympäristökeskuksen käsitystä asiasta.</p>
  <p>
    <em>5.3. YTV:n selitys ja sen täydennys</em>
  </p>
  <p><em>YTV</em> on selityksessään vaatinut, että Z Oy:n valitus jätetään ensisijaisesti tutkimatta tai että se joka tapauksessa hylätään. Samoin on jätettävä tutkimatta Kirkkonummen ympäristöyhdistys ry:n ja sen asiakumppanien valitus Föreningen för Norra Kyrkslätt rf - Pohjois-Kirkkonummi -yhdistys ry:n osalta.</p>
  <p>Muutoin valitukset on hylättävä. Valituksissa ei ole esitetty mitään sellaista, joka muodostaisi perusteen valituksenalaisen päätöksen kumoamiselle. Esitetyt vaatimukset ovat kokonaisuudessaan perusteettomia ja osin myös lakiin perustumattomia.</p>
  <p><em>Z Oy:n</em> valituksesta ei käy ilmi, kuka valittaja on ja mihin valitusoikeus perustuu. Sikäli kuin ympäristönsuojelulain 97 §:ssä tarkoitettua oikeutta ja etua ei loukata, on valitus jätettävä tutkimatta. Koska valitus ei selvyytensä puolesta täytä hallintolainkäyttölain 23 §:ssä asetettuja edellytyksiä, tulee se silläkin perusteella jättää tutkimatta. Perusteita päätöksen kumoamiselle ei valituksessa esitetyillä syillä ole, koska ne ovat joko ympäristölupa-asiaan liittymättömiä tai toteennäyttämättömiä.</p>
  <p>Vaatimus toimenpidekiellon asettamisesta hajuhaittojen perusteella on jätettävä tutkimatta, koska se ei ole ymmärrettävä ja koska se on esitetty ensimmäisen kerran vasta korkeimmassa hallinto-oikeudessa. Mikäli vaatimus tutkitaan, se on hylättävä, koska vaatimukselle ei ole esitetty perustetta. Hajun aiheuttaminen ei ole rikollista toimintaa eikä sillä ole merkitystä arvioitaessa, onko hallinto-oikeus voinut hylätä luvan täytäntöönpanoa koskevat vaatimukset.</p>
  <p>Olemassa olevan kaatopaikan sulkeminen on toteutettava valtioneuvoston kaatopaikoista antaman päätöksen (861/1997) mukaisesti. Vaatimukset muutamassa kuukaudessa rakennettavasta kiinteästä kuoresta eivät ole päätöksessä edellytettyjä kaatopaikkarakenteita.</p>
  <p>Vaatimukset sekajätteen käsittelystä sisätiloissa tai kiskohallissa, jätteen kaksi vuotta kestävästä kypsyttämisestä sekä hajuhaittojen ehdottomasta kieltämisestä on esitetty ensimmäisen kerran korkeimmassa hallinto-oikeudessa ja ne tulee sen vuoksi jättää tutkimatta. Esitetyt ratkaisut ovat kaatopaikkatoiminnassa toteuttamiskelvottomia ja ne tulee siten hylätä perusteettomina, jos ne tutkitaan.</p>
  <p><em>X Kb:n ja Y Kb:n</em> valituksen osalta YTV on uudistanut hallinto-oikeudessa esittämänsä perustelut luvan tarpeesta ja luvan kattamista toiminnoista. Perusteita päätöksen kumoamiselle ja lupahakemuksen osittaiselle hylkäämiselle valituksessa esitettyjen toimintojen osalta ei ole. Vaatimukset ovat ristiriitaisia ja ainakin tulkinnanvaraisia. Valittajat eivät vaadi lupapäätöksen kumoamista niiltä osin kuin kysymys on kaatopaikan sulkemiseen liittyvistä toimenpiteistä. Toisaalta valittajat vaativat kaatopaikan käytön lopettamista ja sulkemista koskevien lupamääräysten B.8.-15. palauttamista uudelleen käsiteltäväksi. Tämä edellyttäisi kuitenkin lupapäätöksen kumoamista myös näiltä osin. Valituksesta ei siten käy riittävän selvästi ilmi, mitä siinä on vaadittu. Koska valitus ei täytä hallintolainkäyttölain 23 §:ssä asetettuja selvyysvaatimuksia, on valitus mainituilta osin jätettävä tutkimatta. Tulkintaepäselvyyksien on joka tapauksessa koiduttava valittajien, ei luvanhakijoiden vahingoksi.</p>
  <p>Asemakaavallisesta rakennuskiellosta ei seuraa kieltoa myöntää toiminnalle ympäristölupaa. Ympäristönsuojelulain 42 §:n 2 momentin mukaan ympäristöluvassa tarkoitettua toimintaa ei saa sijoittaa asemakaavan vastaisesti. Asemakaavan vastaisuus merkitsee lainvoimaisen asemakaavan aluevarauksen ja sitä koskevien kaavamääräysten vastaisuutta. Ympäristönsuojelulain 6 §:n 2 momentin 2 kohdan mukaan sijoituspaikan soveltuvuuden arvioinnissa otetaan huomioon oikeusvaikutteisessa kaavassa osoitettu alueen käyttötarkoitus.</p>
  <p>Kyseessä oleva alue on lainvoimaisessa, 27.6.1996 vahvistetussa oikeusvaikutteisessa yleiskaavassa (Espoon pohjoisosien yleiskaava) varattu EK- ja ET-aluevarausmerkinnöin ympäristöluvassa tarkoitettuun käyttöön. Joulukuussa 2004 hyväksytty Uudenmaan maakuntakaava tukee myös jätteenkäsittelytoimintojen keskittämistä Ämmässuolle. Ämmässuon kaatopaikka-alue on maakuntakaavassa merkitty kaavamerkinnällä EJ (Jätteen käsittelyalue). Merkinnällä osoitetaan jätteiden vastaanottoon, käsittelyyn ja loppusijoitukseen varatut alueet. Aluevarausmerkintään liittyy maankäyttö- ja rakennuslain 33 §:n 1 momentin nojalla rakentamisrajoitus. Kohdemerkinnällä osoitetun alueen tarkka sijainti ja laajuus määritellään yksityiskohtaisemmassa suunnittelussa. Alue varataan jätehuollon tarpeisiin maakuntakaavaselostuksen liitekartan 13 osoittamalla tavalla. Suunnittelumääräyksen mukaan yhdyskuntajätehuollon alueelle tai sen välittömään läheisyyteen voidaan yksityiskohtaisemmassa suunnittelussa osoittaa uusiomateriaalin hyödyntämiseen liittyvää yritys- ja teollisuustoimintaa.</p>
  <p>Nykyisen kaatopaikka-alueen ympärille on varattu lisäksi EY- eli erityissuunnittelualue. Sen käyttö on tarkoitus määritellä yksityiskohtaisemmassa kaavoituksessa. Merkinnällä osoitetaan uudessa maakuntakaavassa erityisalueet Espoon Ämmässuon kaatopaikkaan rajoittuvassa Kulmakorvessa ja Vantaan lentokenttäalueeseen rajoittuvassa Lavangossa.</p>
  <p>Suunnittelumääräyksen mukaan alueille voidaan suunnitella useita erilaisia erityistoimintoja, jotka sopeutuvat ympäröivään maankäyttöön. Alue varataan erityiskäyttöön. Sen suunnittelussa on otettava huomioon alueelle sijoitettavien toimintojen sopeutuminen ympäröivään maankäyttöön. Näin ollen ei voida väittää, että ympäristöluvassa tarkoitettu hanke olisi ristiriidassa olemassa olevan tai tulevan kaavoituksen kanssa, tai että se vaikeuttaisi asemakaavojen laatimista.</p>
  <p>Valituksessa on annettu virheellinen kuva siitä, millainen vaikutus toiminnasta selvitysten perusteella aiheutuu Loojärveen. Valituksen lähtökohtana on, että Loojärven sietokyky saattaa ylittyä juuri YTV:n kaatopaikkatoiminnan johdosta, että YTV:n toiminnasta aiheutuu sellainen vesistövaikutus, joka olisi päästönä luvanvarainen ympäristönsuojelulain 28 §:n 2 momentin 1 kohdan nojalla ja että toiminta samalla aiheuttaa korvattavaa haittaa Loojärvessä.</p>
  <p>Loojärven tilaan vaikuttaa voimakkaimmin valuma-alueelta tuleva hajakuormitus, joka johtuu humuksesta ja pelloilta liukenevista ravinteista. Myös Ämmässuon alueen maankaatopaikoilla ja muilla toiminnoilla saattaa olla vaikutusta järveen laskevien purojen vedenlaatuun. Eri toimintojen yhteisvaikutuksista saadaan jatkossa käytettävissä olevaa tietoa Ämmässuon-Kulmakorven alueen yhteistarkkailusta.</p>
  <p>Yhteistarkkailusuunnitelmaa koskevalla hallinto-oikeuden päätöksellä ei ole merkitystä tässä asiassa. Hallinto-oikeuden päätöksestä ei ole pääteltävissä, että hakijan selvitykset olisivat Loojärvenkään osalta puutteellisia, koska päätöksessä on nimenomaan mainittu niiden olevan riittäviä. YTV:n toiminnalla ei ole havaittu olevan merkityksellisiä vaikutuksia Loojärveen, joilla olisi tullut olla vaikutusta lupamääräysten sisältöön tältä osin.</p>
  <p>Ämmässuon jätteenkäsittelykeskuksen pinta- ja pohjavesien tarkkailu on kulloinkin suoritettu viranomaisten asettamien vaatimusten mukaisesti. Loojärveen laskevat purot ovat olleet velvoite- ja yhteistarkkailun piirissä alusta lähtien. Loojärvellä on toteutettu erillistarkkailua 2002, 2003 ja 2004 sekä pohjaeläintarkkailu 2003. Loojärven erillistarkkailua jatketaan viranomaisten asettamien vaatimusten mukaan.</p>
  <p>Ympäristölupaa ei ole haettu eikä myönnetty vesistön pilaamiskiellon johdosta eli ympäristönsuojelulain 28 §:n 2 momentin 1 kohdan perusteella. Kysymys ei ole ympäristönsuojelulain 66 §:ssä eikä 71 §:ssä tarkoitetusta vesistön pilaantumista koskevasta lupa-asiasta, jonka käsittelyn yhteydessä tai siitä erillään lupaviranomainen voisi käsitellä sen tai aiemman toiminnan aiheuttaman vahingon korvaamisen. Ympäristönsuojelulain 11 luku mahdollistaa vain aikaisemmin vesilain 11 luvun mukaan määrättyjen korvausten määräämisen nyt osana vesilain 10 luvusta ympäristönsuojelulakiin siirrettyä pilaamiskieltoon liittyvää lupa-asiaa, jossa luvan tarve perustuu ympäristönsuojelulain 28 §:n 2 momentin 1 kohtaan. Tältä osin hallinto-oikeuden viittaus ympäristönsuojelulain 71 §:n alueelliselle ympäristökeskukselle antamaan toimivaltaan on virheellinen. Toimivallan edellytyksenä on, että kyse on toiminnasta, josta saattaa aiheutua sellainen vesistöpäästö tai vaikutus, jota ympäristönsuojelulain 28 §:n 2 momentin 1 kohdassa tarkoitetaan ja josta saattaa aiheutua korvattavaa haittaa. Näin ei tässä tapauksessa ole, joten lupaviranomainen ei ole voinut siirtää asiaa lupavirastoon miltään osin. Kyseisen säännöksen ilmaisu "voi" tarkoittaa, että kyseessä on harkinnanvarainen mahdollisuus.</p>
  <p>Ympäristönsuojelulain 71 § koskee vain korvausvaatimuksen siirtämistä. Muilta osin asiaa ei voida mainitun lainkohdan nojalla siirtää ympäristölupavirastolle. Mikäli korkein hallinto-oikeus katsoo, että korvausten käsitteleminen aikaisemman toiminnan aiheuttamista vaikutuksista on tässä yhteydessä perusteltua, tulee asia siirtää korkeintaan korvausvaatimusten käsittelyä varten. Asiaa ei tule palauttaa tämän johdosta ympäristölupalupaviranomaiselle tai hallinto-oikeudelle, eikä missään olosuhteissa korvausasiaa laajemmin.</p>
  <p>Valittajien oikeudenkäyntikulujensa korvaamista koskeva vaatimus on hylättävä perusteettomana. YTV on toiminut viranomaisen asettamien vaatimusten ja pyyntöjen mukaan ja toimittanut viranomaisen käyttöön kaikki lupa-asian käsittelyssä tarvittavat selvitykset ja lisäselvitykset. Jos tietojen ja selvitysten katsotaan olevan puutteellisia, ei tämä voi johtua  YTV:n toiminnasta tai laiminlyönneistä. Kyse on lupapäätöksestä, josta hakija itse, alueen kunnat tai paikallinen ympäristöviranomainen eivät ole valittaneet. Näissä olosuhteissa oikeudenkäyntikulujen asettaminen YTV:n korvattavaksi johtaisi kohtuuttomaan lopputulokseen. Lisäksi hakijoiden pääasiallinen puhevallankin perustava väite, eli merkittävä pilaava vesistövaikutus Loojärveen, on edelleen täysin toteennäyttämätön.</p>
  <p>Vaatimus oikeudenkäyntikulujen korvaamisesta VL 16 luvun 27 §:n nojalla on perusteeton. Lainkohta koskee kulujen korvaamista ympäristölupavirastossa. Tähän ympäristölupa-asiaan liittyvät kysymykset eivät kuulu ympäristölupavirastossa käsiteltäviin asioihin. Jos jotain tähän asiaan liittyvää seikkaa käsitellään ympäristölupavirastossa, lausutaan kuluista tuolloin erikseen. Vaatimus on tässä yhteydessä esitettynä ennenaikainen.</p>
  <p>Osa <em>A:n</em> esittämistä vaatimuksista ei perustu lakiin siinä mielessä, että niitä voitaisiin käyttää lupaharkinnan perustana ympäristönsuojelulain mukaan. Tällaisia ovat esimerkiksi vaatimukset palo- ja pelastustoimia koskevasta suunnitelmasta ja kaikkien kaatopaikkatoimintojen Ämmässuolle keskittämistä koskevien päätösten kumoamisesta.</p>
  <p>Lupamääräys A.12. riittää sen varmistamiseksi, että poikkeustilanteista on tiedotettava asukkaille systemaattisesti.</p>
  <p>Vaatimus hakemuksen uudelleen kuuluttamisesta on perusteeton. Hallinto-oikeus on katsonut, että tiedottaminen lupapäätöksestä on ollut niin laajaa, että asianosaiset ovat joka tapauksessa voineet valvoa oikeuksiaan. Tästä syystä kuuluttamatta jättämistä ei voida pitää sellaisena virheenä, jonka vuoksi lupapäätös tulisi kumota ja asia palauttaa ympäristökeskukselle uudelleen käsiteltäväksi. Kuuluttamalla asia uudelleen ei saavuteta hankkeessa uutta tietoa, eikä kuuluttamatta jättäminen Kirkkonummen kunnan ilmoitustaululla ole merkinnyt oikeudenmenetyksiä, kun asiasta on muutoin tiedotettu esimerkiksi sanomalehdissä.</p>
  <p>Luvassa käsiteltävät toiminnat muodostavat ympäristönsuojeluasetuksen 2 §:n (169/2000) mukaisen toimintakokonaisuuden, joten ne on käsiteltävä yhdessä lupakäsittelyssä. Lisäksi kysymys on aikaisemman toiminnan uudelleen luvittamisesta sekä vanhan kaatopaikan sulkemiseen liittyvistä toiminnoista. Lupakäsittelyssä ei voida ottaa kantaa muihin Ämmässuon alueella vireillä oleviin lupaprosesseihin eikä siinä voida tehdä päätöksiä tähän asiaan liittymättömien päätöksien kumoamisesta. Vaatimukset siitä, että lupakäsittelyyn tulee sisällyttää ainoastaan YTV:n olemassa olevat toiminnot Ämmässuolla, että YTV:n uusia toimia ei tule enää luvittaa Ämmässuolle ja että uusien toimintojen rakennustyöt on keskeytettävä välittömästi, on jätettävä tähän asiaan liittymättöminä tutkimatta tai hylättävä lakiin perustumattomina.</p>
  <p>Perusteita biojätteiden kompostoinnin kehittämisen lopettamiselle ei ole. Biojätteen kompostointia on päinvastoin jatkossa lisättävä lainsäädännön vaatimusten tiukentuessa ja kaatopaikkapäätöksen tultua jatkossa muutetuksi Euroopan unionin direktiivin vaatimusten täyttämiseksi. Kompostointitoiminta tukee myös osaltaan kaatopaikan sulkemista tuottamalla siinä tarvittavaa pintapeittomateriaalia. Toiminnanharjoittaja hakee lupaa toimintapaikalleen. Sillä ei ympäristölupamenettelyssä ole laista johdettavaa perustetta esittää muita toimintapaikkoja. Hakijalla ei ole velvollisuutta tutkia ympäristölupamenettelyssä toiminnan hajauttamista, eikä sillä myöskään saavutettaisi ympäristöllisiä hyötyjä. Laitosten perustaminen on kallista ja edellyttää riittävän suurta käsittelykapasiteettia.</p>
  <p>Vaatimus vanhan kaatopaikka-alueen sulkemisesta ensi tilassa on perusteeton. Lupa tähtää nykyisen loppukäsittelyalueen sulkemiseen siinä asetetussa aikataulussa, eikä perusteita tai käytännön mahdollisuuksia päätöksen kumoamiselle tai muuttamiselle tältä osin ei ole.</p>
  <p>Luvan valvonta on järjestetty ympäristönsuojelulain edellyttämällä tavalla, eikä tämän lupa-asian yhteydessä voida käsitellä aikaisemman toiminnan valvonnan väitettyjä puutteita. Ympäristönsuojelulain mukaan toiminnanharjoittaja kantaa aiheuttamisperiaatteen mukaan päävastuun valvontaan liittyvistä mittauksista.</p>
  <p>Viitteitä kaatopaikan haitallisista terveysvaikutuksista ei ole ilmennyt. Jos viitteitä ilmenisi, asia selvitettäisiin viranomaisten vaatimalla tavalla. Siihen asti terveydellisten vaikutusten käsittely ja hengityselinsairauksien syntytapojen laaja pohtiminen on YTV:n toiminnan luonne huomioon ottaen tarpeetonta eikä siihen voida velvoittaa ympäristönsuojelulain 43 §:n nojalla.</p>
  <p>Valittajan väitteet  siitä, ettei YTV analysoi ilman laatua, viittaukset asbestijätteiden läjityksen terveydellisiin vaikutuksiin, pohjavesien vanadiinipitoisuuteen ja hajuhaittoihin eivät liity mihinkään konkreettiseen vaatimukseen. Väite ilmanlaadun tutkimusten puuttumisesta on tosiasioita vastaamaton. Ämmässuon alueen ilmanlaatua on seurattu lukuisissa vuosittain tehdyissä haju-, kaatopaikkakaasu- ja pölymittauksissa. Laajempaa analyysia, jonka sisältöä valittajakaan ei ole yksilöinyt, ei voida edellyttää.</p>
  <p>Asbestijätteet pakataan, sijoitetaan ja peitetään siten, ettei niistä aiheudu terveyshaittaa (lupamääräys B.2.).</p>
  <p>Ämmässuon-Kulmakorven kokonaisarvioinnissa tarkoitettu raskaan liikenteen määrä tarkoittaa molempiin suuntiin kulkevaa liikennettä. Esitettyä lukua ei tule kaksinkertaistaa liikennemäärän arvioinnissa.</p>
  <p>Väitteeseen, jonka mukaan vanhan kaatopaikan avaaminen on aiheuttanut pahoja hajuhaittoja ja myrkyllisten kaasuyhdisteiden leviämistä ympäristöön, on todettava, että kaasunkeräysjärjestelmän rakentamisesta aiheutuneet hajuhaitat ovat tilapäisiä eivätkä jatku järjestelmän valmistuttua. Myrkyllisiä kaasuja ei ole tässä yhteydessä levinnyt ympäristöön, vaan aiheutunut haju on ainoa mahdollinen tilapäinen haittavaikutus. Jätteenkäsittelykeskuksen kaasunkeräysjärjestelmää on uudistettu vuonna 2004 ja lisäksi syksyllä 2004 on aloitettu kaatopaikkakaasun hyötykäyttö Kivenlahden lämpövoimalassa. Nykyiselle täyttöalueelle on rakennettu kaasutiiviit pintarakenteet noin 12 hehtaarin alueelle, eli noin neljäsosalle täyttöalueen pinta-alasta. Täyttösuunnitelmassa on otettu huomioon pintarakenteiden mahdollisimman nopea rakentaminen. Pintarakenteita rakennetaan sitä mukaa kuin se täytön etenemisen kannalta on mahdollista. Vielä käytössä olevan alueen väliaikaisissa pintamateriaaleissa kiinnitetään erityistä huomiota siihen, että peittoratkaisu mahdollistaa kaatopaikan sisäisen kosteustasapainon hallinnan. Myös biojätteen käsittelyä ollaan kehittämässä.</p>
  <p>Luvan mukaan voimalaitostuhkia saa loppusijoittaa nykyiselle kaatopaikalle ainoastaan poikkeustapauksissa, mikä jo sinänsä rajoittaa loppusijoitettavaa määrää. Vuosina 2003 ja 2004 tuhkamäärät ovat olleet suuruusluokkaa 100-200 t/a. Lisäksi voimalaitostuhkia on sijoitettu Ämmässuon alueella myös Espoon kaupungin ylläpitämälle maankaatopaikalle. Tuhkien sijoittamisen suhteen on merkittävä ero sillä, sijoitetaanko niitä maankaatopaikalle, jossa ei ole pohjarakenteita, vai yhdyskuntajätteen kaatopaikalle, jossa on vaadittavat pohjarakenteet ja josta likaiset vedet (suotovedet) johdetaan käsittelyyn.</p>
  <p>Vuoden 2004 mittauksiin liittyneessä käsittelykokeessa on todettu vanadiinin esiintymisestä seuraavaa:</p>
  <p>"Maaperässä vanadiini esiintyy mineraalien hiloissa (hapetusluvuilla +3, +4, +5), liukoisina oksianioneina (esimerkiksi vanadaatteina (VO<a>3-</a>, VO<a>4</a>3-), erilaisina kationeina (muun muassa vanadyyli-ioni (VO 2+)) ja hydroksokomplekseina (kuten VO(OH)+) sekä immobiileina orgaanisina komplekseina. Hydrogeologisessa kierrossa vanadiinin pitoisuuksia säätelee maaperän saves, rauta- ja mangaanisaostumat sekä orgaaninen aines.</p>
  <p>Sosiaali- ja terveysministeriö ja WHO eivät ole asettaneet talousvedelle vanadiinin raja-arvoa, koska sitä esiintyy pohjavedessä harvoin suuria pitoisuuksia. Suomen pohjavesien vanadiinipitoisuus on yleensä 0,04-2,0 µg/1. Minnesotan terveysvirasto on kuitenkin antanut vanadiinille raja-arvon 50 µg/1, jota pidetään terveyden kannalta haitallisena pitoisuutena, jos kyseessä olevaa talousvettä käytetään koko eliniän juomavetenä.</p>
  <p>Tutkittujen näytteiden vanadiinipitoisuudet olivat alle 50 µg/1. Ainoastaan pisteellä 201 suodattamattoman näytteen vanadiinipitoisuus (0,1 mg/1) ylitti raja-arvon, mutta vanadiini oli kiintoainekseen sitoutunut (suodatettu 0,002 mg/1). Muiden suodatettujen näytteiden pitoisuudet olivat alle tai lähellä määritysrajaa (1 µg/1). Suodattamattomien näytteiden pitoisuuksista suurin osa oli alle 10 µg/1. Vanadiini esiintyi useimmissa näytteissä maapartikkeleihin sitoutuneina."</p>
  <p>Esitettyjen tulosten perusteella voidaan todeta, että pohjavesitutkimuksissa havaitut vanadiinipitoisuudet eivät ole korkeita eivätkä ne edellytä toiminnan rajoittamista. Myöskään raportin yhteenveto-osassa ei ole suositeltu mitään toimenpiteitä vanadiinin tai muiden raskasmetallien suhteen. Pitoisuuksien on kokonaisuudessaan katsottu täyttävän talousvedelle määritellyt laatuvaatimukset.</p>
  <p>Meluun liittyvä perustelu ei liity mihinkään konkreettiseen vaatimukseen. Viittaus meluhaittojen kuriin laittamiseen on liian epäselvä, jotta siihen voitaisiin ottaa kantaa tai käsitellä sitä vaatimuksena. YTV on viitannut aikaisemmissa vastineissaan ja lupahakemuksessa alueen melusta esitettyyn. Lupamääräyksessä A.2. on määrätty, että jätteenkäsittelykeskuksen toiminnoista aiheutuva melu, liikenne mukaan lukien, ei saa ylittää lähimmissä häiriintyvissä kohteissa päivällä klo 7.00-22.00 ekvivalenttimelutasoa 55 dB(L<a>Aeq</a> ). Tätä on pidettävä täysin normaalina ja riittävänä toimintamallina myös nyt puheena olevassa tapauksessa.</p>
  <p><em>Kirkkonummen ympäristöyhdistys ry:n asiakumppaneista</em> Föreningen för Norra Kyrkslätt rf - Pohjois-Kirkkonummi -yhdistys ry ei ole toimittanut valtakirjaa, jossa valtuutetaan Kirkkonummen ympäristöyhdistys ry:n laatimaan valitus korkeimmalle hallinto-oikeudelle yhdistyksen puolesta. Valitus on jätettävä tutkimatta mainitun yhdistyksen osalta ja muiden valittajien osalta hylättävä.</p>
  <p>YTV on viitannut siihen, mitä asiassa on ympäristökeskukselle, hallinto-oikeudelle sekä selityksessä lausuttu valittajien, X Kb:n ja Y Kb:n sekä A:n valituksista.</p>
  <p>Kysymys ei ole jätteiden laimentamisesta. Jätteenkäsittelyalueella muodostuvat likaantuneet vedet kerätään talteen ja johdetaan viemäriin ja edelleen Suomenojan jätevedenpuhdistamolle käsiteltäviksi. Puhdistamolta käsitellyt vedet johdetaan Suomenlahteen.</p>
  <p>Lupapäätöksen kuuluttamisen ja julkipanon osalta YTV on viitannut A:n valituksen yhteydessä lausuttuun. Hallinto-oikeuden päätös on tältä osin oikea. Valitusajat perustuvat lakiin. Päätöksiä ei myöskään ole kielletty antamasta siten, että juhlapyhiä ajoittuu valitusajalle.</p>
  <p><em>YTV</em> on vielä täydentänyt selitystään Ramboll Finland Oy:n 20.4.2005 päivätyllä asiantuntijalausunnolla.</p>
  <p>
    <em>5.4 Valittajien vastaselitykset ympäristökeskuksen lausunnon ja YTV:n selityksen johdosta</em>
  </p>
  <p><em>5.4.1 X Kb ja Y Kb</em> ovat uudistaneet asiassa aikaisemmin lausumansa ja esittäneet muun muassa, että ympäristönsuojelulain 42 §:n 2 momentin tarkoitus pitää ymmärtää siten, ettei ympäristöluparatkaisuilla rajoiteta kaavoittajan mahdollisuuksia päättää alueen maankäytöstä. Jos Ämmässuon alueelle myönnetään ympäristölupa myös muille toiminnoille kuin alueella nyt jo sijaitsevalle vanhalle yhdyskuntajätteen kaatopaikalle, rajoitetaan merkittävästi alueen asemakaavoituksesta päättävän Espoon kaupunginvaltuuston mahdollisuuksia muun muassa maankäyttö- ja rakennuslain 57 §:n 1 momentissa tarkoitetuin tavoin rajoittaa asemakaavassa näistä toiminnoista aiheutuvia haitallisia ympäristövaikutuksia. Uudet aluetta koskevat kaavapäätökset eivät ole lopullisia tai lainvoimaisia. Niin Espoon kuin Kirkkonummenkin osalta asemakaavat ovat edenneet vasta maankäyttö- ja rakennuslain 65 §:n mukaiseen ehdotusvaiheen kuulemiseen. Espoon asemakaava oli nähtävillä 24.1.-22.2.2005 ja Kirkkonummen asemakaava 26.5.-15.7.2005.</p>
  <p>Loojärveen päätyvästä kaatopaikkakuormituksesta ja selvitysten puutteellisuuden osalta yhtiöt ovat toimittaneet Tero Myllyvirran 17.6.2005 päivätyn lausunnon, jossa on muun muassa pidetty virheellisenä väittämää siitä, että jätteenkäsittelykeskuksen kuormitusta ei voida erottaa Espoon kaupungin maanläjitysalueilta tai muualta valuma-alueelta tulevasta hajakuormituksesta. Pisteeseen P2 tulee ainoastaan maanläjitysalueelta peräisin olevia vesiä, joten maanläjityksen vaikutus vesistökuormitukseen voidaan poissulkevasti erottaa Ämmässuonpuron kokonaiskuormituksesta. Tulokset kertovat selvästi sen, että pisteeltä P2 maanläjitysalueen vaikutus lisääntyy jätteenkäsittelykeskuksen alueella pisteelle P8 ja edelleen vähenee, käytännössä laimenee pisteelle P4, mutta jää edelleen korkeammalle tasolle kuin mahdollisimman luonnontilaisella pisteellä P7. Samanlainen tarkastelu ja samaa päätelmää viitoittavat tulokset kertovat yksiselitteisesti sen, että sähkönjohtavuuden (ionikonsentraation) ohella jätteenkäsittelykeskuksen alueelta tulee Ämmässuonpuroon myös kokonaistyppeä, kloridia, sulfaattia ja fosforia. Ammoniumtypen osalta jätteenkäsittelykeskuksen yläpuolinen pitoisuus on alapuolista korkeampi, mutta kummatkin pitoisuudet ovat huomattavasti korkeammat kuin summapisteen P4 ja vertailupisteen K7. Tehdyt analyysit kuvaavat tilannetta lokakuussa 2004, jossa tilanteessa on analyysitulosten perusteella pitävästi osoitettavissa, että Ämmässuonpurosta kohdistuu vesistökuormitusta Loojärveen ja että huomattava osa kuormituksesta on peräisin jätteenkäsittelykeskuksen alueelta.</p>
  <p>Kaatopaikkakuormituksen aiheuttamia haitallisia vaikutuksia Loojärven veden laatuun ei ole riittävästi selvitetty. YTV haluaa Ramboll Finland Oy:n lausuntoon tukeutuen antaa tilanteesta sen kuvan, että muut toimijat, kuten maatalous, ovat jo saattaneet Loojärven niin huonoon kuntoon, ettei nykyisillä vähäisillä päästöillä ole merkitystä sen veden laadun kannalta. Tällöin unohdetaan se tosiseikka, että YTV:n jätteenkäsittelyalueen aiheuttamat päästöt ovat olleet ennen vuotta 2001 tapahtunutta suotovesien ohjaamista vedenpuhdistamolle merkittävästi nykyistä suuremmat. Näiden päästöjen vaikutusta Loojärven nykyiseen tilaan ei ole nykypäästöjen tapaan arvioitu, koska laajempi yhteistarkkailu on alkanut vasta 2002. Nykyisenkään tarkkailun avulla ei kuitenkaan saada selville huippuvirtaamien aiheuttamia mahdollisia kaatopaikan päästöpiikkejä Loojärvessä.</p>
  <p>Luvatonta pilaamista koskevat korvausvaatimukset on käsiteltävä lupa-asian yhteydessä.</p>
  <p>YTV:n jätteenkäsittelykeskuksella ei ole ollut eikä ole valituksenalaisen luvan mukaisestikaan lupaa päästää minkäänlaisia jätevesiä Loojärveen tai siihen laskeviin puroihin. Kuitenkin YTV selittää vain toteutuneiden ja edelleen jatkuvien vesistöpäästöjen osalta sitä, ettei niillä ole haitallisia vaikutuksia Loojärven veden laatuun, kun se on jo lähtökohtaisesti niin huonossa kunnossa. Koska kysymyksessä on edelleen toiminnalle asetetuista lupaehdoista huolimatta toteutuva luvaton päästö, tulee lupa muuttaa ja tiukentaa siten, ettei jo kriittiseen tilaan joutunutta resipienttivesistöä enää enempää kuormiteta.</p>
  <p><em>5.4.2 A</em> on uudistanut asiassa aikaisemmin lausumansa. Ympäristökeskuksen lausunto osoittaa, että ympäristökeskus on välinpitämätön asukkaiden valituksille. Sosiaalisia ja terveydellisiä vaikutuksia ei ole selvitetty.</p>
  <p>YTV:n selityksen osalta vastaselityksessä on esitetty muun muassa, että ympäristökeskuksen päätöstä ei kuulutettu Kirkkonummella, vaikka hankkeella on siellä vaikutuksia. Virhe on oikaistava. Hallintolain 54 ja 62 § asettavat velvollisuuden tiedottaa niille, joilla on oikeus hakea päätökseen muutosta. Käytännössä tämä tarkoittaa kunnan ilmoitustaululla julkaistua kuulutusta. Lisäksi asianosaisille pitää kuulutuksissa ilmoittaa missä ja kuinka kauan päätös on nähtävillä sekä mihin mennessä ja minne mahdollinen valitus on jätettävä. Satunnaiset lehtikirjoitukset lupapäätöksestä eivät turvaa asianosaisten oikeuksien valvontamahdollisuuksia. Kyseessä ei myöskään ole yksin nyt valituksen tehneiden valittajien etujen valvonta. Asianosaisia ovat myös monet muut, jotka eivät ole tarvittavaa tietoa saaneet eivätkä siksi ole valittaneet asiasta.</p>
  <p>Ämmässuon hankkeiden ja niiden toimintojen yhteisvaikutusten tarkastelu on puuttunut tai ainakin se on ollut puutteellista. Ämmässuon aluetta on tarkasteltava kokonaisuutena, jossa eri tekijät vaikuttavat toisiinsa.</p>
  <p>Ämmässuon kaatopaikka on yhdyskuntajätteiden kaatopaikka. Annettu lupa sisältää muun muassa pilaantuneiden maiden käsittelyn ja varastoinnin Ämmässuon kaatopaikalle. Lisäksi YTV on vastaanottanut alueelle myös tuhkia ja asbestia. Pilaantuneiden maiden ja ongelmajätteiden käsittely ja vastaanotto eivät kuulu yhdyskuntajätteiden kaatopaikalle. Kyseiset toiminnot kuuluvat ongelmajätteiden käsittelylaitoksiin.</p>
  <p>Sekavan tilanteen on aiheuttanut jo se, että YTV:n on toiminut käytännössä koko toiminta-aikansa ilman ympäristölupaa. Samanaikaisesti se on teettänyt uuden erillisen YVA-selostuksen ongelmajätteiden vastaanottamisesta, käsittelystä ja loppusijoittamisesta Ämmässuon alueelle. Viimeksi asiaan on lisätty vielä YVA-menettely YTV:n Ämmässuon alueen vaihtoehtoisista toiminnoista. Ämmässuon ongelma-alueen kokonaisuuden ja kokonaisseurauksien hahmottaminen vaikeutuu, koska YTV itse pilkkoo eri lupahakemukset ja teettää samanaikaisesti samalle alueelle useita eri YVA-selostuksia. Kun eri instanssi vielä myöntää louhintalupia uusille toiminnoille, joilla sitten perustellaan uusien toimintojen ympäristölupia, jotka taas myöntää toinen instanssi, muodostuu kokonaisuudesta entistä sekavampi ja hallitsematon. Siksi kuormittaminen uusilla toimilla pitää keskeyttää ja huolehtia siitä, että edes jo olemassa olevat toiminnot saataisiin tiukoin ympäristömääräyksin kuriin ja hallintaan.</p>
  <p>A ei ole vastustanut biojätteiden kompostoinnin kehittämistä, vaan ainoastaan kompostoinnin keskittämistä. Kyseisessä lupapäätöksessä käsiteltävä määrä liki kolminkertaistettaisiin, vaikka nykyisilläkään määrillä hajupäästöjä ei ole saatu kuriin. Lainsäädännön tiukentuneet vaatimukset eivät edellytä koko pääkaupunkiseudun biojätteiden kompostoinnin keskittämistä Ämmässuolle.</p>
  <p>Laki velvoittaa hoitamaan kaatopaikkaa niin, ettei siitä aiheudu haittaa ympäristölle. Kaatopaikka-alue on kasvanut niin suureksi ja kaatopaikkatoiminnot laajentuneet niin mittaviksi, että läheisille asuinalueille ja ympäröivälle luonnolle aiheutuu häiriöitä ja haittaa. Toimintojen haittoja ei ole pystytty rajaamaan niille laajoina alueina kaavoitettujen EK- ja ET-alueiden ja suojavyöhykkeiden sisälle.</p>
  <p>YTV on hakenut vanhalla kaatopaikalla tapahtuvaan toimintaan jatkolupia, jopa Euroopan unionin kaatopaikkadirektiivin vastaisesti. YTV:n menettely johtaa lainvastaiseen tilanteeseen. Asetettuja aikatauluja ei ole pystytty noudattamaan. Kaatopaikkadirektiivin voimaantulo on ollut tiedossa jo vuosia. Kuitenkin YTV on käynnistänyt direktiivin velvoittamat suunnitelmat liian myöhään. Nykyisen toiminnan jatkamista vanhalla kaatopaikalla YTV perustelee taloudellisesti kannattavammaksi, mutta jätehuollon kokonaistarkastelu ja suunnittelu ontuu.</p>
  <p>Helatorstaina, juhlapyhänä, Ämmässuon alueella suoritettiin kiviainesten murskausta ja maansiirtotöitä. Kysymys on nykyisestä toiminnasta, johon kukaan ei puutu. Lupavalvonta ei toimi. Asukkaat saavat huomauttaa vastaavanlaisista tilanteista loppumattomiin. Vastaukseksi on saatu, ettei häiriön aiheuttajaa tiedetä. Häiriön aiheuttaja on joku alihankkija. Ympäristöviranomaisten tulisi valvoa, että lupaehtoja, lakeja ja asetuksia noudatetaan. YTV raportoi sen, minkä aiheelliseksi katsoo ja selittää jokaisen poikkeaman lupaehdoista poikkeustilanteilla.</p>
  <p>Ämmässuon alueella on viime aikoina ollut useita tulipaloja. Tulipaloista ja niiden vaikutuksista sekä Ämmässuon muun ilmanlaadun yhteisvaikutuksista ei ole tiedotettu asukkaille.</p>
  <p>Asukkaat ovat altistuneet päästöille vuosien ajan. Ne asukkaista, jotka oleskelevat ja työskentelevät lähialueella, altistuvat päästöille jatkuvasti toisin kuin YTV:n henkilökunta, joka poistuu alueelta säädetyn työrupeaman jälkeen tai vuosilomiksi. Henkilökunta on lisäksi tarvittaessa varustettu suojavarustein. Eräällä Kolmperän asukkaalla on epäilty asbestin aiheuttaneen muutoksia keuhkoissa. Kyseinen asukas ei ole koskaan työssään tai kotiympäristössään joutunut tekemisiin asbestin kanssa. Asbestia läjitetään Ämmässuon kaatopaikalle. Asbestin aiheuttamat vaikutukset tiedetään todetuiksi vasta usean, kymmenenkin vuoden kuluttua.</p>
  <p>Asbestijätteet pakataan muovipusseihin. Muovipussi ei ole kapseli, jollaisiin YTV väittää pakkaavansa asbestin. Muovipussit hajoavat viimeistään lanauksen tai tiivistyksen yhteydessä. Ilmapäästön riskejä aiheutuu tämän jälkeen esimerkiksi silloin, kun kaatopaikkaa joudutaan avaamaan kaasunkeräysputkiston asennusta varten. Tiivistyksen alle hajonneet muovipussit valuttavat asbestit suotovesiin, joten päästöjä syntyy pohjavesiin ja vesistöihin. Asbestijätteiden pakkaustapa ei ole riittävän turvallinen.</p>
  <p>Euroopan unionin ilmanlaatudirektiivi velvoittaa tutkimaan ilmassa esiintyvät yhdisteet, joista on olemassa direktiivin yhteydessä erillinen luettelo. Lisäksi ilmanlaatuasetus velvoittaa tiedottamaan tuloksista asukkaille. YTV ei ole tutkinut eikä analysoinut ilmanlaatudirektiivin velvoittamia yhdisteitä eikä se myöskään ole ilmanlaatuasetuksen mukaisesti tiedottanut asukkaille kyseisiä tutkimustuloksia.</p>
  <p>Aiheutuneiden vesipäästöjen, riskien ja puutteellisen seurannan vuoksi ympäristökeskus on antanut määräyksen vesien yhteistarkkailusta. Samalla tavoin on perusteltua vaatia Ämmässuon alueen toimijoita ilmanlaadun yhteistarkkailuun.</p>
  <p>YTV on mitannut jatkuvatoimisesti Ämmässuon alueella hengitettävien pölyhiukkasten määrää (PM<a>10</a>) ja haisevia rikkiyhdisteitä (TRS) vasta vuodesta 2002 alkaen. Tätä ennen Ämmässuolla ei ole ollut säännöllistä ilmanlaadun seurantaa. YTV ei edelleenkään analysoi pölyhiukkasten koostumusta, se mittaa ainoastaan hiukkasten määrän ja tekee luokituksen hiukkaskoon mukaan. Pelkkä pölyhiukkasten määrän ohje- ja raja-arvojen tarkastelu tietämättä niiden koostumusta ei anna riittävää tietoa hengitettävien pölyhiukkasten eikä lähiluontoon laskeutuvien pölyjen vaikutuksista.</p>
  <p>YTV on tehnyt metaanikartoituksia Ämmässuon kaatopaikka-alueella vasta vuodesta 1998 alkaen. Näissä kartoituksissa ei ole analysoitu metaaniin sekoittuneiden kaasuyhdisteiden laatua. Kyseiset kaasuyhdisteet  voivat olla vaarallisia.</p>
  <p>Vaikka mittaustulokset osoittavat Ämmässuon alueella pohjavesien vanadiinipitoisuudet  korkeiksi, pitoisuudet on selitetty luonnollisiksi ja maaperästä johtuviksi. Uudenmaan ympäristökeskus on 26.10.2004 tiedottanut, että Ämmässuon-Kulmakorven metallipitoisuudet ovat normaaleja. Alueelle läjitettyjen tuhkien sisältämä vanadiini on painunut pohjavesiin. Tilannetta ei pidä pahentaa lisätuhkien läjityksellä.</p>
  <p><em>5.4.3 Z Oy</em> on lausunut, että yhtiön valitusoikeus perustuu siihen, että sen omistama asuntokiinteistö sijaitsee 1,8 kilometrin päässä kaatopaikasta, josta aiheutuu kiinteistölle haittaa muun muassa lisääntyneen liikenteen ja sen päästöjen muodossa. Suurin ja konkreettisin haitta tontilla on kuitenkin hyvin paha mädäntyneen tavaran haju silloin, kun tuulen suunta on kaatopaikalta tai kun on tyyntä.</p>
  <p>Vaadittu täytäntöönpanokielto on perusteltu. Sen avulla saataisiin YTV ryhtymään toimenpiteisiin jätteiden muuttamiseksi energiaksi, mikä on ainoa järkevä toimenpide jätteiden käsittelylle.</p>
  <p><em>5.4.4 Kirkkonummen ympäristöyhdistys ry:n ja sen asiakumppaneiden</em> mukaan YTV:n selityksessä pyritään väittämään, että jätteenkäsittelykeskuksen ei voida osoittaa olevan mitenkään tai ainakaan muodollisesti todistettavasti osallisena ympäristöpäästöihin ja haittoihin.</p>
  <p>Ämmässuon ylänköalueen vesienhallinta on osoittautunut käytännössä mahdottomaksi. Ensin aluetta seurattiin harvan ja epämääräisen mittausverkon perusteella. Kun julkiset seurantavaatimukset ja pelko mahdollisista päästöistä lisääntyivät, on alueelle lisätty mittapisteitä ja näytteenottokertoja. Viimeisimpänä on lopulta ryhdytty vesien yhteistarkkailuun valittajien vaatimusten perusteella.</p>
  <p>YTV ja muut alueen toimijat sekä eri konsulttitoimistot pallottelevat keskenään mittaustuloksia, niiden tulkintoja, laatua, luotettavuutta ja riittävyyttä. Valumavedet ja osin myös kaatopaikkavedet ovat kuitenkin jatkuvasti valuneet jonnekin alaspäin alueelta. Ne ovat päätyneet pienvesiin, järviin ja jokiin ja lopulta Espoonlahteen. Alueen pohjavedet ja orsivedet ovat saaneet myös osansa.</p>
  <p>Ämmässuon ylänköalueen luonnonolosuhteet, vesitalous ja vesistörakenne vaihtelevat riippuen veden määrästä. Kuivana aikana virtaukset ovat erilaiset ja eri suuntaiset kuin korkean veden aikaan syyssateiden aiheuttamassa tulvassa tai kevään sulavesitilanteissa. Alue on suurelta osin kallioiden välissä olevia suoaltaita, jotka tulvivat ja valuvat ylivuotovesiään milloin minnekin suuntaan riippuen valuma-alueen kokonaisvesimääristä ja valumavesien muodostumisnopeuksista. Nykyisellä, edelleen riittämättömällä näytteenotolla ja seurannalla näitä eri tilanteiden valumia ei pystytä luotettavasti hallitsemaan. Ämmässuon jätteenkäsittelyalueen päästöt laimentuvat jatkuvasti hallitsemattomasti alapuoliseen vesistöön ja pohjavesiin.</p>
  <p>Vaadittua täytäntöönpanokieltoa ei ole mitenkään käsitelty eikä käsittelemättömyyttä ole mitenkään perusteltu. Yhdistykset ovat vielä ilmoittaneet yhtyvänsä A:n antamassa vastaselityksessä lausuttuun sekä uudistavansa aiemmin esittämänsä.</p>
  <p>
    <em>5.5. YTV:n toimittama lisäselvitys</em>
  </p>
  <p>YTV on 21.10.2005 toimittanut korkeimmalle hallinto-oikeudelle Insinööritoimisto Paavo Ristola Oy:n laatiman Loojärven valuma-alueen kuormitusselvityksen.</p>
  <p>Selvityksen yhteenvedossa on lausuttu, että Loojärvi on jo pitkään ollut erittäin rehevä järvi, jolle tunnusomaista on veden korkea ravinnetaso. Suurta perustuotantoa pitävät yllä valuma-alueelta kohdistuva haja- ja pistekuormitus sekä ajoittain esiintyvä sisäinen kuormitus ravinteikkaasta pohjalietteestä. Ravinnesuhteiden perusteella fosfori on tärkein levien kasvua säätelevä ravinne (minimitekijä). Toisaalta matalassa järvessä tuulen sameutta veteen aiheuttava ominaisuus voi myös ajoittain olla ensisijainen kasvun rajoite.</p>
  <p>Tehdyn selvityksen perusteella Loojärven valuma-alueella peltoviljely aiheuttaa eniten ravinnekuormitusta vesistöön. Seuraavaksi suurin fosforikuormittaja on haja-asutus ja typen osalta luonnonhuuhtouma. Järven lähivaluma-alueella peltomaiden osuus on suuri (noin 30 prosenttia). Alueella on myös melko paljon viemäröinnin ulkopuolella olevia kiinteistöjä. Koska tämä kuormitus kohdistuu suoraan järveen, sen merkitystä vesialtaan rehevöitymiskehityksessä voidaan pitää keskeisenä.</p>
  <p>Vaikka Ämmässuon jätteenkäsittelyalueelta ja kaatopaikan laajennusalueelta tulevien ojien vedenlaatu ilmentää kaatopaikkatoimintojen vaikutusta, Loojärveen tilan kannalta ravinnekuormituksen osuus on kuitenkin pieni. Kaatopaikan laajennusosan arvioitu fosforikuormitus on alle 1 prosentti ja typpikuormitus 3 prosenttia Kauhalanjoen lasketusta hajakuormituksesta. Ämmässuon jätteenkäsittelyalueen arvioitu kuormitus fosforin suhteen on 8 prosenttia ja typen suhteen 20 prosenttia Ämmässuonpuron hajakuormituksesta. Eri maankäyttömuodoista lasketusta hajakuormituksesta Ämmässuon toiminta-alueen aiheuttama kuormitusosuus oli fosforin suhteen 0,4 prosenttia ja typen suhteen 4 prosenttia. Kuormituslukuja arvioitaessa tulee kuitenkin muistaa laskentaan liittyvät epävarmuustekijät. Siten saadut tulokset osoittavat lähinnä suuntaa-antavasti eri lähteistä peräisin olevien ravinnepäästöjen suuruusluokan.</p>
  <p>Loojärven tulevaa kehitystä ja mahdollista rehevyysasteen alentamista tarkasteltaessa on tärkeätä, että ulkoinen kuormitus saadaan minimoitua mahdollisimman vähäiseksi. Selvityksen tulosten perusteella voidaan arvioida, järvessä vallitsevat olosuhteet, historiatiedot ja aineistoon liittyvät epävarmuustekijät huomioon ottamalla, että Ämmässuon alueelta aiheutuva ravinnekuormitus ei ole niin suurta, että se keskeisesti vaikuttaisi vesialueen korkeaan rehevyystasoon.</p>
  <p>Jos esitettyä, olemassa olevaan aineistoon perustuvaa arviota Loojärveen kohdistuvasta ulkoisesta kuormituksesta halutaan tarkentaa, edellyttää se kattavaa virtaamatietojen ja vesinäytteiden keräämistä järveen laskevista puroista ja ojista. Eri kuormitustekijöiden todellisen merkityksen arvioiminen järven nykytilaan edellyttää myös sisäisen kuormituksen suuruuden tutkimista.</p>
  <p>
    <em>5.6 Uudenmaan ympäristökeskuksen lausunto lisäselvityksen johdosta</em>
  </p>
  <p>Ympäristökeskus on ilmoittanut, ettei sillä ole huomautettavaa Loojärven valuma-alueen kuormitusselvityksestä.</p>
  <p>
    <em>5.7 Lisäselvityksen johdosta annetut vastaselitykset </em>
  </p>
  <p><em>5.7.1 X Kb ja Y Kb</em> ovat lausuneet YTV:n lisäselvityksen ja erityisesti sen liitteenä olevan Loojärven valuma-alueen kuormitusselvityksen osoittavan, että luvan hakijan aikaisemmin esittämät väitteet ovat olleet virheellisiä. YTV on esittänyt, ettei Ämmässuon kaatopaikalta pääse, eikä sen jälkeen, kun jätevedet on johdettu Suomenojan puhdistamolle, ole päässyt pilaavia päästöjä Loojärveen. Nyt  kuormitusselvityksessä esitetään, että selvityksen tulosten perusteella voidaan arvioida, järvessä vallitsevat olosuhteet, historiatiedot ja aineistoon liittyvät epävarmuustekijät huomioiden, että Ämmässuon alueelta aiheutuva ravinnekuormitus ei ole niin suurta, että se keskeisesti vaikuttaisi vesialueen korkeaan rehevyystasoon.</p>
  <p>Yhtiöt eivät ole väittäneet, että Loojärven perustilanne erittäin rehevänä vesistönä olisi aiheutunut Ämmässuon kaatopaikka-alueelta tulevasta kuormituksesta. Järvi on ollut rehevöitynyt jo ennen kaatopaikan perustamista. Keskeistä on, että vastaanottavan vesistön tila on jo lähtökohtaisesti ollut niin huono, ettei se olisi kestänyt enää yhtään lisäkuormitusta Ämmässuon kaatopaikalta. Ennen jätevesien johtamista Suomenojan puhdistamolle kaatopaikka on pilannut Loojärveä merkittävästi ja heikentänyt sen tilaa entisestään. Päästöt ovat oletettavasti nyt vähentyneet, mutta ne aiheuttavat edelleen pilaavaa vaikutusta Loojärvessä. Tämän on YTV:kin myöntänyt.</p>
  <p>Loojärveen päätyvien haitallisten aineiden määrää on erittäin vaikea luotettavasti arvioida, koska esimerkiksi niitä päästöjä, jotka Loojärveen kulkeutuvat huippuvirtaamatilanteissa, ei tiedetä. Tämä jatkuvan seurannan puute ja siitä aiheutuva epävarmuus on myös todettu Loojärven kuormitusselvityksessä. Tämä epävarmuustekijä ei Myllyvirran asiantuntijalausunnon (2003) perusteella johda siihen, että nyt saatujen näytetulosten perusteella päästöt arvioitaisiin liian pieniksi, vaan päinvastoin. Päästöjen valuma-aluekartoitusta tehtäessä luonnonhuuhtoutumaa ei voida pitää kuormitusselvityksessä tehdyin tavoin päästönä, joka on peräisin jollain tavoin ihmisen toiminnasta. Kun luonnonhuuhtouma poistetaan tarkastelusta, lisää se esimerkiksi Ämmässuolta tulevan kuormituksen prosentuaalista osuutta päästöistä.</p>
  <p><em>5.7.2 A</em> on ilmoittanut uudistavansa aiemmin esittämänsä vaatimukset, mukaan lukien vaatimuksen siitä, että Ämmässuon kaatopaikan ympäristön päästöjen aiheuttajat asetetaan syytteeseen ja korvausvastuuseen. Vaikka Ämmässuon hankkeista vastaavat tekevät ja maksavat toimintojaan puolustelevia ja aiheuttamiaan haittoja vähätteleviä selvityksiä, Ämmässuolla on kaatopaikka- ja sen liitännäistoiminnoista syntynyt päästöjä. On väärin, että YTV yrittää puolustella omia päästöjään muiden alueella toimivien kaatopaikkatoimintojen, maatalouden tai kunnallistekniikkaan kuulumattomien asutusalueiden päästöillä. Läheisten asutusalueiden asukkaat ovat useita kertoja ja pitkään vaatineet kunnallistekniikkaa alueilleen turvatakseen kaatopaikkatoiminnoilta edes puhtaan talousveden käyttöönsä.</p>
  <p>YTV:n kaatopaikan perustamisen jälkeen veden laadun yleistrendi on selvästi ollut heikkenevä esimerkiksi fosforipitoisuuden suhteen. Uusimpienkin mittausten mukaan pohjaveden laatu Ämmässuon kaatopaikan ympäristössä on huono. Mittaustulosten mukaan muun muassa bariumpitoisuudet ovat olleet koholla. Pohjavesien saastuttaminen on yksi ympäristönsuojelulain vakavimmista rikoksista. Kuitenkin ympäristöviranomaiset ja hankkeista vastaavat tyytyvät ainoastaan vähättelemään tapahtunutta.</p>
  <p>Loojärven kuormitusselvityksessä ei ole lainkaan pohdittu kaatopaikan kalvon alapuolisten suotovesien Suomenojan puhdistamolle johtamisen ajankohtaa ja sen aiheuttamia mittausten ja selvitysten tulkintaongelmia.</p>
  <p>Kun mittauksia tehdään harvoin, on tuloksen perusteella tehtävän virheellisen mielikuvan syntyminen mahdollista. Tuloksen epävarmuus kasvaa riippuen sääoloista, mittausvuodenajasta, pitkäaikaisista valumien muutoksista, yllättävistä sääoloista ynnä muusta sellaisesta. Tällaisista tuloksista ei voi tehdä riittävällä tarkkuudella ja luotettavuudella vakavia yhteenvetoja.</p>
  <p>A on ilmoittanut yhtyvänsä kaikkiin X Kb:n ja Y Kb:n puolesta laadittuihin asiakirjoihin ja niiden yhteydessä esitettyihin lausuntoihin ja tutkimuksiin, joissa on kysymys nyt puheena olevasta asiasta.</p>
  <p>A:n mukaan hänen vastaselityksessään lausuttuun ovat yhtyneet myös Kirkkonummen ympäristöyhdistys ry ja sen asiakumppanit.</p>
  <p><em>5.7.3 Z Oy</em> on muun muassa lausunut, että Loojärven kuormitusselvityksessä on todettu, että epävarmuustekijät ja tulokset ovat suuntaa antavia. Toisin sanoen kaatopaikka lisää Loojärven kuormitusta. Arvioitujen kuormitusten sanotaan olevan lisäksi todellisuutta suurempia. Esimerkiksi vanadiinista kaatopaikan kuormitusosuus on 100 prosenttia. Kaatopaikalta tulee turhaa kuormitusta myös Loojärven luontoon.</p>
  <p><em>5.7.4 Kirkkonummen ympäristöyhdistys ry:lle ja sen asiakumppaneille</em> on varattu tilaisuus vastaselityksen antamiseen Loojärven kuormitusselvityksen johdosta.</p>
  <p><em>Föreningen för Norra Kyrkslätt rt - Pohjois-Kirkkonummi -yhdistys ry</em> on toimittanut valtakirjan.</p>
  <p>
    <em>5.8 YTV:n selitys X     Kb:n ja Y Kb:n vastaselityksen johdosta</em>
  </p>
  <p>YTV:n on lausunut, että sen käsitys Ämmässuon alueen vaikutuksista Loojärveen perustuu tehtyihin vesistötutkimuksiin. Tutkimusten perusteella Ämmässuon alueen eri toimijoilla on tutkimuksissa kuvattuja vaikutuksia alueelta tulevien ojien vedenlaatuun. Tämä asiantila on todettu useissa alueen vesistöjen tilasta laadituissa tutkimuksissa. Sama havainto on nyt tehty Insinööritoimisto Paavo Ristola Oy:n laatimassa Loojärven valuma-alueen kuormitusselvityksessä.</p>
  <p>YTV:n Ämmässuon jätteenkäsittelykeskuksen toiminnasta aiheutuvat vaikutukset eivät ole sellaisia, että ne aiheuttaisivat Loojärvessä ympäristönsuojelulaissa tarkoitettua vesistön pilaantumista. Asiantila on johdonmukaisesti todettu useissa vesistöselvityksissä, joihin puolestaan YTV on oman kantansa perustanut. Tämä on tilanne täydellä varmuudella nyt, kun kaatopaikkavedet ja muiden jätteenkäsittelytoimintojen vedet kerätään ojilla, salaojilla, viemäreillä ja pumppaamoilla tasausaltaaseen, joista ne pumpataan Espoon kaupungin viemäriverkkoon. Viemäriin johdettavia vesiä ovat kaatopaikan suoto- ja valumavedet ja täyttöalueiden 1 ja 2 pohjan muovikalvon alapuoliset vedet sekä muiden käsittelytoimintojen jätevedet, kuten kompostointilaitoksen jätevedet (kompostointitunneleista ja märkäpesurista), hyötykäyttö- ja kompostointikenttien sadevedet sekä pilaantuneiden maiden käsittelykenttien vedet. Viemäriin johdetaan myös toimisto- ja huoltotilojen saniteettijätevedet sekä osa ajo- ja liikennealueiden sadevesistä.</p>
  <p>Yhtiöt eivät ole esittäneet mitään näyttöä siitä, että Loojärven kestokyky yleisesti ottaen olisi ylittynyt, ja että YTV:n Ämmässuon jätteenkäsittelykeskuksen toiminta olisi aiheuttanut Loojärven pilaantumista lain tarkoittamalla tavalla tai sen kestokyvyn ylittymistä. Toteennäyttämätön on  myös väite, että YTV:n toiminnasta aiheutuisi laissa tarkoitettua pilaantumista edelleen kaikkien yllä mainittujen suojaustoimenpiteiden jälkeen.</p>
  <p>Yhtiöt ovat aiheettomasti korostaneet huippuvirtaamia, joiden vaikutus kokonaiskuormitukseen on epäolennainen, koska tällaisia päiviä on vain muutama vuodessa. Laadituilla kuormitusselvityksillä on riittävästi todettu, että YTV:n toiminnasta ei aiheudu laissa tarkoitettua pilaavaa vaikutusta Loojärveen, ja tilannetta seurataan säännönmukaisesti.</p>
  <p>Myllyvirran lausunnossa vuodelta 2003 ei oteta kantaa kuormituksen pidättäytymiseen millään tavoin, minkä seikan vuoksi vastaselityksessä esitetty väite liian pienestä kuormitusarviosta on perustelematon.</p>
  <p>Kuormitustarkastelussa tulee nimenomaisesti ottaa huomioon kaikki Loojärven tilaan vaikuttavat seikat, jotta eri toiminnanharjoittajien vaikutukset ja suhteellinen osuus kokonaiskuormituksesta saadaan selvitettyä. Yhtiöiden on ollut pakko vaatia tietyn kuormituksen jättämistä tarkastelun ulkopuolelle, koska Ämmässuon jätteenkäsittelykeskuksen todellisuudessa Loojärveen aiheuttama kuormitus on niin vähäinen, ettei perusteita niiden vaatimuksille ole.</p>
  <p>6. Muut päätökset</p>
  <p><em>Merkitään</em>, että korkein hallinto-oikeus on tänään antanut päätöksen valitukseen, jonka YTV, Espoon kaupungin teknisen keskus, Jersanmäki Oy ja Rakentajien Ekopark Oy ovat yhdessä tehneet Vaasan hallinto-oikeuden 22.12.2004 antamasta päätöksestä n:o 04/0549/1 ÄmmässuonKulmakorven alueen vesien yhteistarkkailusuunnitelman hyväksymistä koskevassa asiassa.</p>
  <p>7. Korkeimman hallinto-oikeuden ratkaisu</p>
  <p>
    <em>7.1 Käsittelyratkaisut</em>
  </p>
  <p>1. A:n vaatimukset Ämmässuon kaatopaikka-alueen päästöistä vastaavien syytteeseen asettamisesta jätetään tutkimatta.</p>
  <p>2. Samoin jätetään tutkimatta A:n vaatimukset korvausten määräämisestä muilta kuin vesien pilaantumista koskevilta osin.</p>
  <p>3. X Kb:n ja Y Kb:n vaatimus ympäristökeskukselle tehdystä muistutuksesta aiheutuvien oikeudenkäyntikulujen korvaamisesta vesilain 16 luvun 27 §:n nojalla jätetään tutkimatta.</p>
  <p>4. YTV:n väite Z Oy:n valituspuhevallan puuttumisesta hylätään.</p>
  <p>5. Samoin hylätään YTV:n väite Föreningen för Norra Kyrkslätt rf - Pohjois-Kirkkonummi -yhdistys ry:n valtuutuksen puuttumisesta.</p>
  <p>
    <em>Perustelut</em>
  </p>
  <p>1. Syytteiden nostamisesta päättäminen ei korkeimmasta hallinto-oikeudesta annetun lain 3 §:n mukaan kuulu korkeimman hallinto-oikeuden toimivaltaan.</p>
  <p>2. Vahingonkorvausten määrääminen lukuun ottamatta ympäristönsuojelulain 66 ja 67 §:ssä tarkoitettuja tilanteita ei korkeimmasta hallinto-oikeudesta annetun lain 3 §:n mukaan kuulu korkeimman hallinto-oikeuden toimivaltaan. Korvausvaatimuksiin vesistön pilaantumista koskevilta osin annetaan ratkaisu pääasiaratkaisun yhteydessä.</p>
  <p>3. Vesilain 16 luvun 27 § koskee asianosaisen oikeutta saada korvausta kuluistaan käsiteltäessä vesilain mukaista asiaa ympäristölupavirastossa. Nyt on ollut kysymys ympäristönsuojelulain 28 §:ssä tarkoitetun ympäristölupahakemuksen ratkaisemisesta Uudenmaan ympäristökeskuksessa. Tämän vuoksi ja kun ympäristönsuojelulaissa ei ole säädetty asian käsittelystä ympäristölupaviranomaisessa aiheutuneiden kulujen korvaamisesta eikä asiaa ole käsitelty ympäristölupavirastossa, on vaatimus jätettävä tutkimatta.</p>
  <p>4. Oikeus hakea muutosta ympäristönsuojelulain nojalla annettuun viranomaisen päätökseen on ympäristönsuojelulain 97 §:n 1 momentin 1 kohdan mukaan sillä, jonka oikeutta tai etua asia saattaa koskea.</p>
  <p>Yhtiö, joka on perustanut valituksensa erityisesti jätteenkäsittelytoiminnasta aiheutuviin hajuhaittoihin, omistaa asiakirjoista saatavan selvityksen mukaan Espoon kaupungissa asuinkiinteistön 1,8 kilometrin päässä Ämmässuon jätteenkäsittelykeskuksesta. Kaatopaikkatoiminnasta ja biojätteen kompostoinnista on saattanut aiheutua ja kaatopaikkatoiminnasta saattaa aiheutua edelleenkin yhtiön omistamalle kiinteistölle hajuhaittoja. Tästä syystä asia saattaa koskea sillä tavalla yhtiön oikeutta ja etua, että sillä on valitusoikeus asiassa. Tämän vuoksi YTV:n väite yhtiön valituspuhevallan puuttumisesta on hylättävä ja yhtiön valitus tutkittava.</p>
  <p>5. Yhdistys on täydentänyt valituskirjelmäänsä tänne 13.1.2006 saapuneella valtakirjalla. Tämän vuoksi väite on hylättävä.</p>
  <p>
    <em>7.2 Pääasiaratkaisu</em>
  </p>
  <p>Korkein hallinto-oikeus on väitteet hyläten tutkinut asian kaikkien valitusten johdosta muilta kuin edellä tutkimatta jätetyiltä osiltaan.</p>
  <p>Ympäristökeskuksen päätöksen toiminta-aikaa koskevaan lupamääräykseen A.1. lisätään uusi toinen kappale, häiriötilanteita ja muita poikkeuksellisia tilanteita koskevaa lupamääräystä A.12. muutetaan, alueen vesien hallintaa ja käsittelyä koskeviin lupamääräyksiin lisätään uusi lupamääräys 18.a., tarkkailua koskevaan lupamääräykseen A.20. lisätään uusi toinen kappale, ilman laatua koskevaa lupamääräystä A.25. muutetaan ja lupamääräysten tarkistamista koskevaa määräystä muutetaan.</p>
  <p>Sanotut lupamääräykset ja lupamääräysten tarkistamista koskeva määräys kuuluvat kokonaisuudessaan muutettuina seuraavasti (muutokset kursivoitu):</p>
  <p>
    <em>"Toiminta-aika</em>
  </p>
  <p>A.1. Toimintaa saa harjoittaa YTV:n Ämmässuon jätteenkäsittelykeskuksella arkipäivisin klo 7.00-21.00 ja poikkeustapauksissa myös arkipyhisin ja viikonloppuisin klo 7.00-16.00. (YSL 43 §, YSA 20 §, NaapL 17 §)</p>
  <p>
    <em>Poikkeustapauksissa on arkipyhisin ja viikonloppuisin klo 7.00-16.00 sallittua tehdä ainoastaan sellaisia välttämättömiä huoltotöitä, joiden tekeminen normaalina toiminta-aikana ei ole mahdollista.</em>
  </p>
  <p>- - -</p>
  <p>
    <em>Häiriötilanteet ja muut poikkeukselliset tilanteet</em>
  </p>
  <p>A.12. Määrältään tai laadultaan tavanomaisesta poikkeavia päästöjä ilmaan, veteen tai maaperään aiheuttavista häiriötilanteista ja muista vahinkotilanteista on ilmoitettava viipymättä Uudenmaan ympäristökeskukselle sekä Espoon kaupungin ja <em>Kirkkonummen kunnan ympäristönsuojeluviranomaisille.</em> (YSL 43 §, 62 §, YSA 30 §)</p>
  <p>- - -</p>
  <p>
    <em>Alueen vesien hallinta ja käsittely</em>
  </p>
  <p>- - -</p>
  <p>
    <em>18.a. Korvausta vesien pilaantumisesta aiheutuneesta vahingosta, jota ei lupaa myönnettäessä ole ennakoitu, voidaan ympäristölupapäätöksen estämättä vaatia ympäristölupavirastolle tehtävällä hakemuksella. (YSL 72 §)</em>
  </p>
  <p>- - -</p>
  <p>
    <em>Tarkkailu</em>
  </p>
  <p>A.20. Jätteenkäsittelykeskuksen ja sen toimintojen ja niiden ympäristövaikutusten tarkkailussa on noudatettava ympäristökeskuksen päätöksen liitteenä 4 olevaa, Suunnittelukeskus Oy:n laatimaa suunnitelmaa "Toimintojen käyttö-, päästö- ja vaikutustarkkailusuunnitelma 1282-C1041". Mittaukset on suoritettava standardimenetelmien (CEN, ISO, SFS tai vastaavan tasoinen muu yleisesti käytössä oleva menetelmä) mukaisesti. Tarkkailussa on noudatettava lisäksi mainitun päätöksen tarkkailua koskevia määräyksiä. (YSL 43 §, 46 § YSA 20 §, JA 8 §, 9 §, VNp 861/1997)</p>
  <p>
    <em>Luvan saajan on tarkkailtava jätteenkäsittelykeskuksen toiminnoista aiheutuvaa melua eri vuoden ja vuorokauden aikoina ympäristökeskuksen hyväksymän suunnitelman mukaisesti. Melun tarkkailua koskeva suunnitelma on toimitettava ympäristökeskuksen hyväksyttäväksi kolmen kuukauden kuluessa tämän korkeimman hallinto-oikeuden päätöksen antamisesta.</em>
  </p>
  <p>- - -</p>
  <p>
    <em>Ilman laatu</em>
  </p>
  <p>A.25. Jätteenkäsittelykeskuksen aiheuttamat hajuhaitat ja hajujen leviäminen ympäristöön on selvitettävä vähintään kerran vuodessa asukaspaneelitutkimuksella, asiantuntijaraadin tekemin aistihavainnoin, hajumittauksilla tai muilla vastaavilla menetelmillä. Jätteenkäsittelykeskuksen alueen ilman leijuvan pölyn <em>hengitettävien hiukkasten (PM<a>10</a>) ja pienhiukkasten pitoisuuksia (PM<a>2,5</a>)</em> ja rikkiyhdisteiden määrää on seurattava jatkuvatoimisesti ilman laadun mittausasemalla. (YSL 43 §, 46 §, YSA 20 §, JA 8 §, 9 §, valtioneuvoston asetus ilmanlaadusta, 711/2001, 3 ja 12 §)</p>
  <p>- - -</p>
  <p>
    <em>Lupamääräysten tarkistaminen</em>
  </p>
  <p>Luvanhakijan on 31.12.2008 mennessä tehtävä uusi hakemus lupamääräysten tarkistamiseksi. <em>Hakemukseen on ympäristönsuojeluasetuksen 15 §:n 1 momentissa säädettyjen tietojen lisäksi liitettävä yhteenvedot selvityksistä, jotka koskevat melun tarkkailua, ympäristökeskuksen päätöksen liitteestä 4 ilmenevää toimintojen käyttö-, päästö- ja vaikutustarkkailua sekä ilman laadun tarkkailua, samoin kuin lupamääräyksestä G.2. ilmenevät tarkkailuyhteenvedot. (YSL 55 §)"</em></p>
  <p>Muilta osin valitukset hylätään. Vaasan hallinto-oikeuden päätöksen lopputulosta ei enemmälti muuteta.</p>
  <p>
    <em>Perustelut</em>
  </p>
  <p>
    <em>Yleistä</em>
  </p>
  <p>Ympäristönsuojelulain 41 §:n 1 momentin mukaan ympäristölupa myönnetään, jos toiminta täyttää ympäristönsuojelulain ja jätelain sekä niiden nojalla annettujen asetusten vaatimukset.</p>
  <p>Ympäristönsuojelulain 42 §:n 1 momentin mukaan luvan myöntäminen edellyttää, ettei toiminnasta, asetettavat lupamääräykset ja toiminnan sijoituspaikka huomioon ottaen, aiheudu yksinään tai yhdessä muiden toimintojen kanssa: 1) terveyshaittaa; 2) merkittävää muuta ympäristön pilaantumista tai sen vaaraa; 3) ympäristönsuojelulain 7-9 §:ssä kiellettyä seurausta; 4) erityisten luonnonolosuhteiden huonontumista taikka vedenhankinnan tai yleiseltä kannalta tärkeän muun käyttömahdollisuuden vaarantumista toiminnan vaikutusalueella; taikka 5) eräistä naapuruussuhteista annetun lain 17 §:n 1 momentissa tarkoitettua kohtuutonta rasitusta.</p>
  <p>Terveyshaitalla tarkoitetaan ympäristönsuojelulain 3 §:n 1 momentin 3 kohdan mukaan, paitsi ihmisessä todettavaa sairautta tai muuta terveydenhäiriötä, myös sellaisen tekijän tai olosuhteen esiintymistä, joka voi vähentää väestön tai yksilön elinympäristön terveellisyyttä.</p>
  <p>Ympäristönsuojelulain 7 §:ssä säädetään maaperän pilaamiskiellosta, 8 §:ssä pohjaveden pilaamiskiellosta ja 9 §:ssä merta koskevista erityisistä kielloista.</p>
  <p>Eräistä naapuruussuhteista annetun lain 17 §:n 1 momentissa säädetään, että kiinteistöä, rakennusta tai huoneistoa ei saa käyttää siten, että naapurille, lähistöllä asuvalle tai kiinteistöä, rakennusta tai huoneistoa hallitsevalle aiheutuu kohtuutonta rasitusta ympäristölle haitallisista aineista, noesta, liasta, pölystä, hajusta, kosteudesta, melusta, tärinästä, säteilystä, valosta, lämmöstä tai muista vastaavista vaikutuksista. Saman pykälän 2 momentin mukaan arvioitaessa rasituksen kohtuuttomuutta on otettava huomioon paikalliset olosuhteet, rasituksen muu tavanomaisuus, rasituksen voimakkuus ja kesto, rasituksen syntymisen alkamisajankohta sekä muut vastaavat seikat.</p>
  <p>Ympäristönsuojelulain 43 §:n 1 momentin mukaan luvassa on annettava tarpeelliset määräykset: 1) päästöistä, päästöraja-arvoista, päästöjen ehkäisemisestä ja rajoittamisesta sekä päästöpaikan sijainnista; 2) jätteistä sekä niiden synnyn ja haitallisuuden vähentämisestä; 3) toimista häiriö- ja muissa poikkeuksellisissa tilanteissa; 4) toiminnan lopettamisen jälkeisistä toimista, kuten alueen kunnostamisesta ja päästöjen ehkäisemisestä; ja 5) muista toimista, joilla ehkäistään, vähennetään tai selvitetään pilaantumista, sen vaaraa tai pilaantumisesta aiheutuvia haittoja.</p>
  <p>Pykälän 3 momentin mukaan lupamääräyksiä annettaessa on otettava huomioon toiminnan luonne, sen alueen ominaisuudet, jolla toiminnan vaikutus ilmenee, toiminnan vaikutus ympäristöön kokonaisuutena, pilaantumisen ehkäisemiseksi tarkoitettujen toimien merkitys ympäristön kokonaisuuden kannalta sekä tekniset ja taloudelliset mahdollisuudet toteuttaa nämä toimet. Päästöraja-arvoa sekä päästöjen ehkäisemistä ja rajoittamista koskevien lupamääräysten tulee perustua parhaaseen käyttökelpoiseen tekniikkaan ilman, että lupamääräyksissä kuitenkaan velvoitetaan käyttämään vain tiettyä määrättyä tekniikkaa. Lisäksi on tarpeen mukaan otettava huomioon energian käytön tehokkuus sekä varautuminen onnettomuuksien ehkäisemiseen ja niiden seurausten rajoittamiseen.</p>
  <p>Ympäristönsuojelulain 45 §:n 1 momentissa säädetään, että luvassa on annettava lisäksi tarpeelliset määräykset jätteistä ja jätehuollosta jätelain ja sen nojalla annettujen säännösten noudattamiseksi sekä ympäristönsuojelulain 42 §:n 3 momentissa tarkoitetun vakuuden asettamisesta tai muusta vastaavasta järjestelystä. Pykälän 2 momentin mukaan jätteen laitos- tai ammattimaista hyödyntämistä tai käsittelyä koskeva lupa voidaan rajoittaa tietynlaisen jätteen hyödyntämiseen tai käsittelyyn. Luvassa voidaan asettaa etusijalle tietyltä alueelta peräisin olevan jätteen käsittely.</p>
  <p>Ratkaistavana olevassa ympäristölupa-asiassa on kysymys sen harkitsemisesta, ovatko ympäristönsuojelulain 41 ja 42 §:ssä säädetyt luvan myöntämisen edellytykset käsillä ja minkälaisia lupamääräyksiä päätökseen on mainitun lain 43, 45 ja 46 § huomioon ottaen sisällytettävä.</p>
  <p>Ympäristölupa-asiaa ratkaistaessa toiminnan valvontaan ja aikanaan mahdollisesti havaittuihin epäkohtiin ei voida ottaa kantaa, vaan nuo asiat on ratkaistava erikseen niille säädetyssä järjestyksessä.</p>
  <p>Kuten ympäristökeskuksen päätöksestä ilmenee, puheena oleva luparatkaisu ei sisällä lievästi pilaantuneiden maiden välivaraston sijoittamista Kirkkonummelle.</p>
  <p>
    <em>Muutetuilta osin</em>
  </p>
  <p>Nyt puheena oleva jätteenkäsittelytoiminta saattaa aiheuttaa esimerkiksi hajun, melun ja pölyn vuoksi ympäristönsuojelulain 42 §:n 1 momentin 1 kohdassa tarkoitettua terveydellistä haittaa tai 2 kohdassa tarkoitettua merkittävää ympäristön pilaantumista tai sen vaaraa taikka 5 kohdassa tarkoitettua eräistä naapuruussuhteista annetun lain 17 §:n 1 momentissa tarkoitettua haittaa. Samoin sillä voi olla vaikutuksia pinta- ja pohjavesiin.</p>
  <p>
    <em>Määräykset A.1. ja A.20.</em>
  </p>
  <p>Koska lähiseutujen asukkaille on aiheutunut toiminta-aikojen ulkopuolella tapahtuvasta jätteenkäsittelytoiminnasta häiriötä, on poikkeuksellisina aikoina tapahtuvaa toimintaa syytä rajoittaa lupamääräyksestä A.1. ilmenevällä tavalla.</p>
  <p>Koska jätteenkäsittelytoiminnasta aiheutuvaa melua ei ole asiakirjoista saatavan selvityksen mukaan mitattu suunnitelmallisesti, on tarpeellista antaa melua koskeva tarkkailuvelvoite, jolla saadaan tietoa toiminnan aiheuttamasta melusta lupaehtojen tarkistamiseksi tehtävään hakemukseen.</p>
  <p>
    <em>Määräys A.25.</em>
  </p>
  <p>Ilmanlaadusta ympäristönsuojelulain 11 ja 117 §:n nojalla annetulla valtioneuvoston asetuksella (711/2001) on pantu täytäntöön neuvoston direktiivi 1999/30/EY ilmassa olevien rikkidioksidin, typpidioksidin, typen oksidien, hiukkasten ja lyijyn pitoisuuksien raja-arvoista samoin kuin eräitä ilmanlaadun arvioinnista ja hallinnasta annetun neuvoston direktiivin 96/62/EY säännöksiä. Asetuksen tavoitteena on sen 1 §:n mukaan ehkäistä ja vähentää ympäristön pilaantumista vahvistamalla raja-arvot  asetuksessa tarkoitetuille ilman epäpuhtauksille ja ajankohdat, jolloin epäpuhtauksien pitoisuuksien tulee viimeistään olla raja-arvoja pienemmät. Alueilla, joilla ilman epäpuhtauksien pitoisuudet eivät ylitä raja-arvoja, ilmanlaatu on pyrittävä pitämään mahdollisimman hyvänä.</p>
  <p>Asetuksen 2 §:n kohdassa 10 olevan määritelmän mukaan hengitettävillä hiukkasilla (PM<a>10</a>) tarkoitetaan asetuksessa hiukkasia, joiden aerodynaaminen halkaisija on alle 10 µm, ja pykälän kohdassa 11 olevan määritelmän mukaan pienhiukkasilla (PM<a>2,5</a>) hiukkasia, joiden aerodynaaminen halkaisija on alle 2,5 μm.</p>
  <p>Asetuksen 3 §:ssä säädetään, että ilman epäpuhtauksien aiheuttamien terveyshaittojen ehkäisemiseksi alueilla, joilla asuu tai oleskelee ihmisiä ja joilla ihmiset saattavat altistua ilman epäpuhtauksille, rikkidioksidin, typpidioksidin, hiukkasten, lyijyn, hiilimonoksidin tai bentseenin pitoisuudet ulkoilmassa eivät saa ylittää pykälässä asetettuja raja-arvoja. Hiukkasten osalta raja-arvot ovat seuraavat:</p>
  <p>Aine: Hiukkaset (PM<a>10</a>)</p>
  <p>Keskiarvon laskenta-aika: 24 tuntia</p>
  <p>Raja-arvo μg/m<y>2</y> (293 K, 101,3 kPa): 50<y>1</y>);</p>
  <p>Sallittujen ylitysten määrä kalenterivuodessa (vertailujakso): 35</p>
  <p>Ajankohta, jolloin pitoisuuksien viimeistään tulee olla raja-arvoa pienemmät: 1.1.2005</p>
  <p>Aine: Hiukkaset (PM<a>10</a>)</p>
  <p>Keskiarvon laskenta-aika: kalenterivuosi</p>
  <p>Raja-arvo μg/m<y>3</y> (293 K, 101,3 kPa): 40<y>1</y>);</p>
  <p>Sallittujen ylitysten määrä kalenterivuodessa (vertailujakso): -</p>
  <p>Ajankohta, jolloin pitoisuuksien viimeistään tulee olla raja-arvoa pienemmät: 1.1.2005</p>
  <p>- - -</p>
  <p><y>1</y>); Tulokset ilmaistaan ulkoilman lämpötilassa ja paineessa.</p>
  <p>Jätteenkäsittelytoiminnasta saattaa aiheutua pölyhaittaa esimerkiksi lievästi pilaantuneiden pintamaiden käsittelyn yhteydessä. Lisäksi pölyhaittaa aiheuttaa jätteenkäsittelykeskuksen liikenne. Tämän vuoksi ilman laatua kaatopaikka-alueella ja sen lähellä olevilla asutusalueilla on tarkkailtava valtioneuvoston ilmanlaatua koskevan asetuksen edellyttämällä tavalla. Korkein hallinto-oikeus toteaa, että asetuksen säännöksiä on ympäristökeskuksen päätöksessä mainitun ympäristönsuojelulain 56 §:n mukaan noudatettava, jos ne ovat lupapäätöksen määräyksiä ankarampia.</p>
  <p>
    <em>Määräys A.12.</em>
  </p>
  <p>Koska jätteenkäsittelyn vaikutukset saattavat ulottua myös Kirkkonummen kunnan alueelle, on häiriötilanteista ja muista poikkeuksellisista tilanteista ilmoitettava Kirkkonummen kunnan ympäristönsuojeluviranomaiselle.</p>
  <p>
    <em>Määräys A.18.a.</em>
  </p>
  <p>Määräys mahdollisuudesta ympäristönsuojelulain 72 §:n nojalla lupapäätöksen estämättä vaatia korvausta sellaisesta vesien pilaantumisesta aiheutuvasta vahingosta, jota ei ole ennakoitu, on tarpeen selvyyden vuoksi lisätä päätökseen.</p>
  <p>
    <em>Tarkistamismääräys</em>
  </p>
  <p>Ympäristönsuojelulain 55 §:n 2 momentin mukaan toistaiseksi voimassa olevassa luvassa tulee määrätä, mihin mennessä hakemus lupamääräysten tarkistamiseksi on tehtävä ja mitkä selvitykset on tuolloin esitettävä, jollei tällaista määräystä ole pidettävä ilmeisen tarpeettomana.</p>
  <p>Ympäristökeskus on määrännyt ympäristöluvan olemaan voimassa toistaiseksi sekä asettanut määräajan, johon mennessä luvan hakijan on tehtävä uusi hakemus lupamääräysten tarkistamiseksi määräämättä kuitenkaan, mitkä selvitykset tuolloin on esitettävä. Tämän vuoksi ja kun ainakin melun tarkkailua, ympäristökeskuksen päätöksen liitteestä 4 ilmenevää toimintojen käyttö-, päästö- ja vaikutustarkkailua sekä ilman laadun tarkkailua koskevien selvitysten samoin kuin lupamääräyksestä G.2. ilmenevien tarkkailuyhteenvetojen esittämistä on pidettävä lupamääräysten tarkistamista koskevaa asiaa ratkaistaessa välttämättöminä, on niiden esittämistä koskeva määräys lisättävä ympäristölupapäätökseen.</p>
  <p>
    <em>Hylätyiltä osin</em>
  </p>
  <p>
    <em>Hakemuksesta ja päätöksestä tiedottaminen</em>
  </p>
  <p>Ympäristönsuojelulain 38 §:n 1 momentissa säädetään, että lupaviranomaisen on tiedotettava lupahakemuksesta kuuluttamalla siitä vähintään 30 päivän ajan asianomaisten kuntien ilmoitustauluilla siten kuin julkisista kuulutuksista annetussa laissa (34/1925) säädetään. Alueellisen ympäristökeskuksen ja ympäristölupaviraston on samoin kuulutettava lupahakemuksesta ilmoitustauluillaan. Kuulutuksesta tulee käydä ilmi asetuksessa tarkemmin säädettävät seikat. Kuulutuksen julkaisemisesta on ilmoitettava ainakin yhdessä toiminnan vaikutusalueella yleisesti leviävässä sanomalehdessä, jollei asian merkitys ole vähäinen tai ilmoittaminen on muutoin ilmeisen tarpeetonta.</p>
  <p>Ympäristönsuojeluasetuksen 16 §:n 1 momentin mukaan lupahakemuksesta on kuulutettava sen jälkeen kun asia on riittävän yksityiskohtaisesti selvitetty. Hakemuksen täydentämiseksi lupaviranomainen voi pyytää lisätietoja ja järjestää tarvittaessa neuvotteluja.</p>
  <p>Saman pykälän 2 momentissa säädetään, että lupahakemusta koskevasta kuulutuksesta tulee käydä ilmi ainakin: 1) hakijan yksilöinti ja yhteystiedot; 2) kuvaus toiminnasta; 3) toiminnan sijoittamispaikka; 4) tiedot olennaisista päästöistä ja syntyvistä jätteistä; 5) tieto hakemusasiakirjojen nähtävilläpidosta; 6) tieto muistutusten ja mielipiteiden jättämiseksi; ja 7) tieto mahdollisesta julkisesta kuulemistilaisuudesta.</p>
  <p>Saman pykälän 3 momentin mukaan hakemusasiakirjat on toimitettava kuntaan pidettäviksi nähtävinä kuulutuksessa mainitussa paikassa.</p>
  <p>Ympäristönsuojelu- ja vesilainsäädännön uudistamiseksi annetun hallituksen esityksen (HE 84/1999 vp) yksityiskohtaisissa perusteluissa on ympäristönsuojelulain 38 §:n 1 momentin kohdalla lausuttu seuraavaa:</p>
  <p>"Pykälässä säädettäisiin lupahakemuksesta tiedottamisesta eri tahoille ja siitä, miten tiedottaminen tapahtuisi.</p>
  <p>Pykälän 1 momentin mukaan tieto lupa-asian vireilläolosta annettaisiin kuuluttamalla lupahakemuksesta. Kuuluttaminen tapahtuisi julkisista kuulutuksista annetussa laissa (34/1925) säädetyllä tavalla. Ilmoitus kuulutuksesta on oltava nähtävillä 30 vuorokautta lupaviranomaisen ja kunnan ilmoitustaululla. Kuuluttaminen tulisi tehdä kaikissa kunnissa, joiden alueelle hakemuksessa tarkoitetun toiminnan vaikutukset ilmeisesti ulottuvat. Kuulutuksen tulisi sisältää kuvaus toiminnasta ja sen sijoittumisesta sekä tieto muistutusten antamiseen varattavasta määräajasta ja muut tarpeelliset tiedot samaan tapaan kuin voimassa olevassa ympäristölupamenettelyasetuksessa ja vesilaissa säädetään. Kuulutuksen tarkemmasta sisällöstä säädettäisiin asetuksessa.</p>
  <p>Kuulutuksesta tulisi julkaista lisäksi tieto paikkakunnalla yleisesti leviävässä sanomalehdessä. Jos asian merkitys olisi vähäinen tai ilmoitus olisi muutoin tarpeeton, ei tällaista ilmoitusta tarvitsisi tehdä. Esimerkiksi toiminnan vähäistä muutosta koskeva hakemus tai vaikutuksiltaan rajatun toiminnan lupahakemus ei edellyttäisi aina lehti-ilmoituksen julkaisemista. Lehdessä ilmoitettaisiin tieto kuulutuksen nähtävilläolosta. Ilmoituksessa tulisi olla myös tarvittavilta osin hakemusta kuvaavat tiedot. Kuulutusta ei sen sijaan tarvitsisi kokonaisuudessaan julkaista lehdessä. Säännös vastaa voimassa olevaa ympäristölupamenettelylakia."</p>
  <p>Lupapäätöksestä tiedottamisesta puolestaan säädetään ympäristönsuojelulain 54 §:ssä.</p>
  <p>A on valituksessaan Vaasan hallinto-oikeudelle vaatinut, että ympäristölupapäätös tulee kuuluttaa ja julkipanna uudelleen. Valituksessaan korkeimmassa hallinto-oikeudessa hän on muun muassa vaatinut, että lupahakemus on kuulutettava Kirkkonummella. Vastaselityksessään korkeimmassa hallinto-oikeudessa hän on viitannut virheellisesti kuulutettuun ympäristölupahakemukseen ja todennut, että päätöstä ei ole kuulutettu Kirkkonummella.</p>
  <p>Asiakirjoista saatavan selvityksen mukaan ympäristökeskukseen 31.5.2001 saapuneesta ympäristönsuojelulain 35 §:n mukaisesta lupahakemuksesta on tiedotettu kuuluttamalla siitä Espoon kaupungin ilmoitustaululla 10.7.-10.9.2001 ja Uudenmaan ympäristökeskuksen ilmoitustaululla 13.7.-11.9.2001. Kuulutukseen on merkitty, että se pidetään nähtävillä myös Kirkkonummen kunnantoimiston ilmoitustaululla, mutta ympäristökeskuksen päätöksessä ei mainita kuuluttamisesta Kirkkonummen kunnassa eikä asiakirjoissa liioin ole selvitystä siitä, että näin olisi tapahtunut. Lisäksi hakemusta koskevan kuulutuksen julkaisemisesta on ilmoitettu Helsingin Sanomissa, Hufvudstadsbladetissa, Kirkkonummen Sanomissa ja Västra Nylandissa heinäkuussa 2001.</p>
  <p>Ympäristökeskuksen päätöksestä ilmenee, että hakemusta on täydennetty 29.6.2001, 13.3.2002, 2.12.2002, 14.4.2003 ja 15.4.2003. Asiakirjoista saatavan selvityksen mukaan ympäristökeskus oli 1.11.2001 päivätyllä kirjeellään pyytänyt YTV:aa täydentämään lupahakemustaan lukuisten seikkojen osalta. Täydennys saapui ympäristökeskukseen 13.3.2002. Tämä hakemuksen täydennys on annettu tiedoksi Espoon kaupungin ilmoitustaululla 15.4.-15.5.2002 ja Uudenmaan ympäristökeskuksen ilmoitustaululla 16.4.-15.5.2002 julkipannulla kuulutuksella. Kuulutuksen julkaisemisesta ei ole ilmoitettu sanomalehdissä.</p>
  <p>Kun otetaan huomioon, että Ämmässuon kaatopaikka sijaitsee noin 100 metrin päässä Kirkkonummen kunnan rajasta, ulottuvat kaatopaikan vaikutukset, kuten haju, melu ja pöly sekä pohjavesi- ja vesistövaikutukset, ilmeisesti myös Kirkkonummen kunnan alueelle. Tämän vuoksi hakemuksesta ja sen täydennyksestä, joka on muuttanut hakemusta, olisi tullut tiedottaa myös Kirkkonummen kunnan ilmoitustaululla julkaistavalla kuulutuksella. Lisäksi hakemuksen täydentämistä koskevan kuulutuksen julkaisemisesta olisi tullut ilmoittaa ainakin yhdessä toiminnan vaikutusalueella yleisesti leviävässä sanomalehdessä. Ympäristönsuojelulain 38 §:n 1 momentin säännös huomioon ottaen hakemuksen ja sen täydennyksen kuuluttamisessa on menetelty virheellisesti.</p>
  <p>Alkuperäistä hakemusta koskevasta kuulutuksesta on tiedotettu neljässä toiminnan vaikutusalueella yleisesti leviävässä sanomalehdessä. Lehdissä julkaistu tiedotus kuulutuksesta tavoittaa asianosaiset tosiasiassa paremmin kuin kunnan ilmoitustaululla julkaistu kuulutus. Hakemuksen täydennystä koskevasta kuulutuksesta ei ole tiedotettu sanomalehdissä. Täydennyksessä mainittu uusi osatoiminta eli pilaantuneiden maiden käsittelykenttä sijoittuu Ämmässuon alueen koilliskulmaan mahdollisimman etäälle Kirkkonummen kunnan rajasta. Asiakirjoista saatavan selvityksen mukaan kaatopaikan vaikutusalueella sijaitsevien asutustaajamien edustajat samoin kuin muutkin tahot ovat tehneet Uudenmaan ympäristökeskukselle muistutuksia myös hakemuksen täydennyksen johdosta, ja alueella toimivan yhteistyöryhmän kokouksissa on käsitelty asiaan liittyviä kysymyksiä. Näissä oloissa ja kun kysymys on alueella pitkään harjoitetun toiminnan muutoksista, joiden yhteydessä samalla pyritään tehostamaan kaatopaikkatoiminnasta aiheutuvien haittojen rajoittamista sekä sulkemaan yhdyskuntajätteiden kaatopaikka alueella, korkein hallinto-oikeus katsoo, ettei lupahakemuksesta tiedottamiseen liittyvistä menettelyvirheistä huolimatta ympäristökeskuksen päätöstä ole kumottava ja asiaa palautettava Uudenmaan ympäristökeskukselle uudelleen käsiteltäväksi.</p>
  <p>Kuten Vaasan hallinto-oikeus on katsonut, myös lupapäätöksestä tiedottamisessa on tapahtunut menettelyvirhe. Hallinto-oikeus ei kuitenkaan päätöksestään ilmenevin perusteluin ole pitänyt virhettä sellaisena, jonka vuoksi lupapäätös olisi tullut kumota ja asia palauttaa uudelleen käsiteltäväksi. Kun otetaan huomioon Vaasan hallinto-oikeuden päätöksen edellä ilmenevät perustelut kysymyksessä olevalta osalta sekä asiassa esitetyt vaatimukset ja saatu selvitys, hallinto-oikeuden päätöksen muuttamiseen ei tältä osin ole perusteita.</p>
  <p>
    <em>Ympäristövaikutusten arviointimenettely</em>
  </p>
  <p>Ympäristövaikutusten arviointimenettelystä annetun lain 4 §:n 1 momentin mukaan arviointimenettelyä sovelletaan asetuksella tarkemmin säädettäviin hankkeisiin: 1) joista Suomea velvoittavan kansainvälisen sopimuksen täytäntöönpaneminen edellyttää arviointia; taikka 2) joista saattaa aiheutua merkittäviä haitallisia ympäristövaikutuksia Suomen luonnon ja muun ympäristön erityispiirteiden vuoksi.</p>
  <p>Saman pykälän 2 momentin mukaan arviointimenettelyä sovelletaan lisäksi yksittäistapauksessa hankkeeseen tai jo toteutetun hankkeen olennaiseen muutokseen, joka todennäköisesti aiheuttaa laadultaan ja laajuudeltaan, myös eri hankkeiden yhteisvaikutukset huomioon ottaen, 1 momentissa tarkoitettujen hankkeiden vaikutuksiin rinnastettavia merkittäviä haitallisia ympäristövaikutuksia.</p>
  <p>Saman pykälän 3 momentissa säädetään, että harkittaessa vaikutusten merkittävyyttä yksittäistapauksessa on sen lisäksi, mitä 2 momentissa säädetään, otettava huomioon hankkeen ominaisuudet ja sijainti sekä vaikutusten luonne siten kuin asetuksella tarkemmin säädetään.</p>
  <p>Mainitun lain 6 §:n 1 momentin mukaan ympäristöministeriö päättää yhteysviranomaisen esityksestä tai omasta aloitteestaan arviointimenettelyn soveltamisesta 4 §:n 2 momentissa tarkoitettuihin hankkeisiin.</p>
  <p>Ympäristövaikutusten arviointimenettelystä annetun asetuksen 6 §:n 11b kohdan mukaan arviointimenettelyä sovelletaan biologiseen käsittelylaitokseen, joka on mitoitettu vähintään 20 000 tonnin vuotuiselle jätemäärälle.</p>
  <p>Ämmässuon kaatopaikka on otettu käyttöön vuonna 1987 eli ennen ympäristövaikutusten arviointimenettelystä annetun lainsäädännön voimaantuloa. Kompostointitoiminnalle on myönnetty ympäristölupamenettelylain mukainen ympäristölupa 30.12.1997 annetulla Uudenmaan ympäristökeskuksen päätöksellä. Tuon luvan mukaan laitoksen käsittelykapasiteetti oli 30 000 tonnia vuodessa. Vuonna 1997 voimassa olleen ympäristövaikutusten arviointimenettelystä annetun, 1.9.1994 voimaan tulleen asetuksen (792/1994) 5 §:n 6 kohdan (60/1995) mukaan ympäristövaikutusten arviointimenettelystä annetun lain 4 §:n 1 momentissa tarkoitettuihin hankkeisiin kuuluivat ongelmajätteiden polttolaitokset, fysikaalis-kemialliset käsittelylaitokset ja kaatopaikat, yhdyskuntajätteiden polttolaitokset sekä sellaiset muut kaatopaikat, jotka on mitoitettu vähintään 20 000 tonnin jätemäärälle.</p>
  <p>Uudenmaan ympäristökeskus on nyt valituksen kohteena olevalla päätöksellään myöntänyt luvan kompostoinnin käsittelykapasiteetin nostamiseen 49 000 tonniin. Kapasiteetin lisäys on siten 19000 tonnia eli vähäisempi kuin voimassa olevassa ympäristövaikutusten arviointimenettelystä annetun asetuksen 6 §:n 11 b kohdassa.</p>
  <p>Kysymyksessä on ympäristöluvan myöntäminen laillisesti ilman ympäristövaikutusten arviointimenettelyä käynnistetylle toiminnalle. Muun ohella Ämmässuon kaatopaikan laajennuksesta ja pilaantuneiden maiden käsittelystä on suoritettu ympäristövaikutusten arviointimenettely, jota koskeva arviointiselostus on päivätty 21.5.2001. Tämän lisäksi alueella on asiakirjoista saatavan selvityksen mukaan vireillä ympäristövaikutusten arviointimenettely biojätteiden käsittelyn vaikutusten arvioimiseksi.</p>
  <p>Luvalla sallittu käsittelykapasiteetin laajennus ei ylitä pakollisen arviointimenettelyn suorittamiselle säädettyä rajaa. Ympäristöministeriö ei ole ympäristövaikutusten arviointimenettelystä annetun lain 6 §:n nojalla päättänyt arviointimenettelyn soveltamisesta nyt kysymyksessä olevassa tapauksessa. Edellä lausutuilla perusteilla ja kun lisäksi otetaan huomioon ympäristövaikutusten arviointimenettelystä annetun lain 17 § (59/1995) ja 19 § (468/1994), hallinto-oikeuden päätöksen lopputuloksen muuttamiseen kompostointitoiminnan ympäristövaikutusten arviointimenettelyn suorittamatta jättämisen osalta ei ole perusteita.</p>
  <p>
    <em>Sijoituspaikan valinta, kaavoitus ja rakennuskielto</em>
  </p>
  <p>Ympäristönsuojelulain 6 §:n 2 momentissa säädetään, että toiminnan sijoituspaikan soveltuvuutta arvioitaessa on otettava huomioon: 1) toiminnan luonne ja pilaantumisen todennäköisyys sekä onnettomuusriski; 2) alueen ja sen ympäristön nykyinen ja tuleva, oikeusvaikutteisessa kaavassa osoitettu käyttötarkoitus ja aluetta koskevat kaavamääräykset; sekä 3) muut mahdolliset sijoituspaikat alueella.</p>
  <p>Ympäristönsuojelulain 42 §:n 2 momentin mukaan toimintaa ei saa sijoittaa asemakaavan vastaisesti. Sijoittamisessa on lisäksi noudatettava, mitä lain 6 §:ssä säädetään.</p>
  <p>Maankäyttö- ja rakennuslain 134 §:n 5 momentissa säädetään, että jos rakentamisen tarkoittamaan toimintaan tarvitaan ympäristönsuojelulaissa säädetty lupa, rakennuslupa-asian ratkaisemista voidaan lykätä, kunnes ympäristölupa-asia on ratkaistu, jos se rakennuksen käyttömahdollisuudet tai aiotun toiminnan ympäristövaikutukset huomioon ottaen on perusteltua.</p>
  <p>Ympäristönsuojelu- ja vesilainsäädännön uudistamista koskevan hallituksen esityksen (HE 84/1999 vp) yksityiskohtaisissa perusteluissa on ympäristönsuojelulain 42 §:n 2 momentin osalta lausuttu seuraavaa:</p>
  <p>"Pykälän 2 momentin mukaan toimintaa ei saisi sijoittaa maankäyttö- ja rakennuslain mukaisen asemakaavan vastaisesti. Esimerkiksi vanhan teollisuuslaitoksen sijaintialueen uusi kaava voisi estää uuden vastaavan laitoksen sijoittumisen alueelle. Kaava rajoittaisi uuden laitoksen sijoittamista tai vanhan laitoksen rakennuslupaa edellyttävää laajentamista, mutta ei esimerkiksi muunlaista muuttamista, kuten tuotantomäärän lisäämistä. Säännös ei estäisi siten toiminnallisia muutoksia, jos niiden toteuttaminen on mahdollista maankäyttö- ja rakennuslain mukaan. Kaavan mukaisena pidettäisiin myös poikkeusluvan saanutta hanketta.</p>
  <p>Kaavanmukaisuuden selvittäminen saattaisi edellyttää lausunnon pyytämistä kunnan rakennuslautakunnalta tai kaavoitusviranomaiselta. Rakennuslautakunta voisi myös eräissä tapauksissa pyytää lupaviranomaisen lausunnon. Maankäyttö- ja rakennuslain 134 §:n mukaan rakennuslupaa ei saisi eräissä tapauksissa myöntää ennen kuin ympäristölupa on ratkaistu. Asemakaavan puuttuminen tai yleispiirteinen aluevaraus, toiminnan ympäristövaikutukset sekä rakenteelliset vaatimukset ympäristöhaittojen ehkäisemiseksi saattavat tapauskohtaisesti merkitä, että rakennuslupaa ei voitaisi myöntää ennen kuin ympäristölupa on ratkaistu.</p>
  <p>Sijoittumiskysymystä harkittaessa otettaisiin huomioon lisäksi tämän lain 6 §:n yleiset vaatimukset. Asemakaavan lisäksi lupaviranomaisen tulisi ottaa huomioon myös oikeusvaikutteinen maakunta- ja yleiskaava, joiden merkitys riippuisi erityisesti kaavan maankäyttövarauksen erityisyydestä ja maankäyttöratkaisujen kokonaisuudesta. Esimerkiksi yleiskaavan maa- ja metsätaloutta koskeva aluevaraus ei sellaisenaan olisi luvan myöntämiseste teollisuuslaitokselle.</p>
  <p>Sijoittumista harkitessaan lupaviranomainen voisi edellyttää esimerkiksi laitoksen siirtämistä kiinteistöllä toiseen kohtaan, jolloin pilaantumisvaikutukset voitaisiin estää hakemuksessa esitettyä helpommin. Tällainen määräys saattaisi olla perusteltua esimerkiksi melun tai hajun leviämisen estämiseksi."</p>
  <p>Asiakirjoista saatavan selvityksen mukaan Espoon pohjoisosien vuonna 1996 vahvistetussa ja siten oikeusvaikutteisena voimassa olevassa yleiskaavassa Ämmässuon jätteenkäsittelyalue on merkitty tunnuksella EK (kaatopaikka-alue) ja ET (yhdyskuntateknisen huollon alue).</p>
  <p>Alueelle on valmisteilla asemakaava, jota koskevassa luonnoksessa ja ehdotuksessa suljettava kaatopaikka-alue on varustettu merkinnällä EJ/VR (jätteenkäsittelyalue, joka jätteenkäsittelyn päätyttyä on kunnostettava retkeily- ja ulkoilualueeksi). Biojätteen kompostointilaitos, kompostointikenttä ja kaatopaikkajätevesien tasausallasalue on varustettu merkinnällä ET (yhdyskuntateknistä huoltoa palvelevien rakennusten ja laitosten alue). Espoon kaupunkisuunnittelulautakunta on 24.1.2002 määrännyt alueelle maankäyttö- ja rakennuslain 53 §:n 1 momentin nojalla rakennuskiellon, jonka voimassaoloa on sittemmin jatkettu.</p>
  <p>Asiassa on tältä osin ratkaistava, onko ympäristölupa ympäristönsuojelulain 6 §, 41 §:n 1 momentti ja 42 §:n 2 momentti huomioon ottaen tullut myöntää jätteenkäsittelytoimintojen sijoittamiseen kysymyksessä olevalle alueelle. Ympäristönsuojelulaissa ei ole säännöstä, joka sinänsä estäisi ympäristöluvan myöntämisen maankäyttö- ja rakennuslain 53 §:n 1 momentin nojalla määrätylle rakennuskieltoalueelle. Kun lisäksi otetaan huomioon, että hakemuksen tarkoittama alue, jolla on harjoitettu kaatopaikkatoimintaa vuodesta 1987 lukien, on niin voimassa olevassa oikeusvaikutteisessa yleiskaavassa kuin myös valmisteilla olevassa asemakaavassa suunniteltu varattavan kaatopaikka- ja jätteenkäsittelyalueeksi sekä edellä mainitut säännökset, eivät valituksissa mainitut kaavoitukseen ja rakennuskieltoihin liittyvä seikat ole olleet esteenä ympäristöluvan myöntämiselle.</p>
  <p>
    <em>Vesien pilaaminen ja siihen liittyvät korvauskysymykset </em>
  </p>
  <p>
    <em>Luvanmukaisesta toiminnasta aiheutuvat vahingot</em>
  </p>
  <p>Ympäristönsuojelulain 66 §:n 1 momentissa säädetään, että ympäristönsuojelulaissa tarkoitetusta toiminnasta aiheutuvien ympäristövahinkojen korvaamiseen sovelletaan ympäristövahinkojen korvaamisesta annettua lakia (737/1994). Vesistön pilaantumista koskevaan korvausasiaan sovelletaan kuitenkin lisäksi, mitä ympäristönsuojelulain 11 luvussa säädetään. Saman pykälän 2 momentin mukaan se, mitä ympäristönsuojelulain 11 luvussa säädetään vesistöstä, koskee soveltuvin osin myös vesilain 1 luvun 2 §:ssä tarkoitettuja vesiä.</p>
  <p>Ympäristönsuojelulain 11 lukuun sisältyvässä 67 §:ssä säädetään korvauksista päättämisestä ympäristölupa-asian yhteydessä. Myöntäessään ympäristöluvan lupaviranomaisen on samalla, jollei lain 68 §:stä muuta johdu, viran puolesta määrättävä toiminnasta johtuvasta vesistön pilaantumisesta aiheutuvat vahingot korvattaviksi. Ympäristövahinkojen korvaamisesta annetun lain 9 §:ää ei tällöin sovelleta. Korvausta määrättäessä on otettava huomioon, mitä ympäristönsuojelulain 55 §:ssä säädetään luvan määräaikaisuudesta ja mahdollisuudesta tarkistaa toistaiseksi myönnetyn luvan määräyksiä.</p>
  <p>Ympäristönsuojelulain 68 §:n 1 momentissa säädetään, että jos toiminnasta aiheutuvien vahinkojen yksityiskohtainen selvittäminen viivästyttäisi kohtuuttomasti lupa-asian ratkaisua, alueellinen ympäristökeskus tai ympäristölupavirasto voi ratkaista lupa-asian siltä osin kuin se koskee luvan myöntämistä ja siirtää asian myöhemmin ratkaistavaksi toiminnasta aiheutuvien 67 §:ssä tarkoitettujen vahinkojen korvaamisen osalta. Jos ympäristöluvan myöntää alueellinen ympäristökeskus, sen on siirrettävä edellä tarkoitettu korvauskysymys ympäristölupaviraston ratkaistavaksi.</p>
  <p>Saman pykälän 2 momentin mukaan alueellinen ympäristökeskus ja ympäristölupavirasto voivat myös määrätä toiminnasta aiheutuvien vahinkojen korvaamisen joiltakin osin ratkaistavaksi myöhemmin, jos siihen tarpeellisen selvityksen puuttuessa tai muutoin on erityistä syytä. Luvan saaja on tällöin velvoitettava hankkimaan tarvittava selvitys ja hakemaan ympäristölupavirastolta korvausratkaisun täydentämistä.</p>
  <p>Korkein hallinto-oikeus toteaa, että vesien pilaantumisesta aiheutuvat ennalta arvattavissa olevat vahingot on ympäristönsuojelulain 67 §:n mukaan viran puolesta määrättävä korvattaviksi luvan myöntämisen yhteydessä siitä riippumatta, onko ympäristöluvan hakeminen perustunut ympäristönsuojelulain 28 §:n 2 momentin 1 tai 2 kohtaan vai esimerkiksi saman momentin 4 kohtaan tai ympäristönsuojeluasetuksen 1 §:n laitosluetteloon.</p>
  <p>Asiakirjoista saatavan selvityksen mukaan kaatopaikan ja muiden käsittelytoimintojen suotovedet on kaatopaikkatoiminnan aloittamisesta lähtien kerätty ojilla, salaojilla, viemäreillä ja pumppaamoilla kahteen tasausaltaaseen, joista ne pumpataan Espoon kaupungin viemäriverkkoon. Viemäriin johdettavia vesiä ovat kaatopaikan suoto- ja valumavedet, täyttöalueiden 1 ja 2 pohjan muovikalvon alapuoliset vedet sekä muiden käsittelytoimintojen, kuten kompostointilaitoksen jätevedet, hyötykäyttö- ja kompostikenttien jätevedet sekä pilaantuneiden maiden käsittelykenttien vedet. Viemäriin johdetaan myös toimisto- ja huoltotilojen saniteettijätevedet sekä osa ajo- ja liikennealueiden sadevesistä.</p>
  <p>Jätteenkäsittelykeskuksen ulkopuoliset pintavedet ja suurin osa ajo- ja liikennealueiden sekä käyttämättömien varasto- ynnä muiden kenttien vesistä taas ohjataan luontaisiin pintavesireitteihin ja Loojärven suuntaan. Piha- ja liikennealueiden vedet ja käsittelykenttien puhtaat sadevedet johdetaan pääosin alueen ojiin tai sadevesiviemäriin, joka on jätteenkäsittelykeskuksen pohjoispuolelta vesiä johtavan sadevesiviemärin kanssa samassa kaivannossa. Täyttöalueiden ympärystiet on kallistettu kaatopaikan suuntaan ja niiden sadevedet päätyvät kaatopaikan suotovesien joukkoon.</p>
  <p>Asiakirjoista saatavan selvityksen mukaan jätteenkäsittelyalueelta ja kaatopaikan laajennusalueelta tulevien ojien vedenlaatu ilmentää kaatopaikkatoimintojen vaikutusta. Loojärven tilan kannalta ravinnekuormituksen osuus on kuitenkin pieni verrattuna eri maankäyttömuodoista johtuvaan hajakuormitukseen. Kolmperä-järvessä ei ole todettu olevan kaatopaikalta tulevia vaikutuksia. Järvi on asiakirjojen mukaan lähes luonnontilainen, ajoittain humuksen vuoksi hieman ruskeavetinen järvi. Tämän vuoksi ja kun otetaan huomioon ympäristökeskuksen päätöksen alueen vesienhallintaa ja käsittelyä koskevat lupamääräykset A.14.-A.18., vesien pilaantumisesta ei ennalta arvioiden aiheudu sellaista korvattavaa vahinkoa, joka ympäristönsuojelulain 67 §:n mukaan olisi määrättävä korvattavaksi ympäristölupaa myönnettäessä.</p>
  <p>
    <em>Ennen lupa-asian ratkaisemista mahdollisesti aiheutuneet vahingot</em>
  </p>
  <p>Ympäristönsuojelulain 71 §:n mukaan ympäristölupavirasto voi vesistön pilaantumista koskevan lupa-asian yhteydessä käsitellä myös vaatimuksen, joka koskee hakemuksessa tarkoitetusta toiminnasta ennen lupa-asian ratkaisemista aiheutuneen vahingon korvaamista, jollei siitä aiheudu olennaista viivästystä. Jos vaatimusta ei käsitellä lupa-asian yhteydessä, ympäristölupavirasto käsittelee sen erillisenä asiana. Muu lupaviranomainen voi siirtää sille esitetyn vaatimuksen ympäristölupaviraston ratkaistavaksi.</p>
  <p>Ympäristönsuojelulain 74 §:n 1 momentissa säädetään, että korvaushakemuksesta, sen käsittelystä ja korvausasiassa annettavasta päätöksestä on soveltuvin osin voimassa, mitä lupahakemuksen käsittelystä ympäristönsuojelulain 35-38, 53 ja 54 §:ssä säädetään. Lain 74 §:n 2 momentin mukaan vesistön pilaantumisesta aiheutuvat korvauskysymykset voidaan määrätä käsiteltäväksi selvitysmenettelyssä tai katselmustoimituksessa vesilain mukaisesti.</p>
  <p>Ennen lupa-asian ratkaisemista aiheutuneiden niin sanottujen vanhojen vahinkojen korvaamista koskeva ratkaisuvalta kuuluu siis ympäristölupavirastolle, jolle ympäristökeskus voi siirtää asian sanottujen korvausten osalta ratkaistavaksi. Ellei asiaa ole sanotuin tavoin siirretty ympäristölupaviraston ratkaistavaksi, niillä, jotka katsovat kärsineensä vesistön luvattomasta pilaamisesta vahinkoa, on oikeus panna asia vireille ympäristölupavirastossa hakemuksella.</p>
  <p>Uudenmaan ympäristökeskus ei ole siirtänyt ennen lupa-asian ratkaisemista mahdollisesti aiheutuneiden korvaamista koskevaa asiaa ympäristölupaviraston ratkaistavaksi. Kun otetaan huomioon asiakirjoista saatava selvitys kaatopaikkatoiminnan vesistöjä pilaavasta vaikutuksesta ja vahingonkärsijöiden mahdollisuus panna asia ympäristölupavirastossa hakemuksella vireille samoin kuin se, ettei hakijoille aiheudu siirtämättä jättämisestä oikeudenmenetyksiä, ei ympäristökeskus ole menetellyt virheellisesti jättäessään puheena olevat korvausvaatimukset siirtämättä ympäristölupaviraston ratkaistavaksi.</p>
  <p>
    <em>Asian siirtäminen alueen vesien hallintaa ja käsittelyä koskevien lupamääräysten osalta ympäristölupaviraston ratkaistavaksi</em>
  </p>
  <p>Ympäristönsuojelulain 31 §:n 1 momentin mukaan ympäristölupavirasto ratkaisee ympäristölupahakemuksen, jos</p>
  <p>1) toiminnalla saattaa olla merkittäviä ympäristövaikutuksia tai asian ratkaiseminen ympäristölupavirastossa muuten on perusteltua toiminnan laatu tai luonne huomioon ottaen;</p>
  <p>2) toiminta edellyttää ympäristöluvan lisäksi lupaa vesilain 2-9 luvun nojalla tai vesilaissa säädetyn muun kuin purkujohtoa koskevan tai 10 luvussa tarkoitetun käyttöoikeuden perustamista ja lupahakemukset on  ympäristönsuojelulain 39 §:n mukaan käsiteltävä yhteiskäsittelyssä; tai</p>
  <p>3) alueellinen ympäristökeskus on luvan hakija taikka edistänyt merkittävästi hankkeen toteuttamista.</p>
  <p>Ympäristönsuojeluasetuksen 6 §:n 1 momentin 12 a kohdan mukaan alueellinen ympäristökeskus ratkaisee kaatopaikkaa koskevan ympäristölupa-asian.</p>
  <p>Nyt puheena olevassa asiassa ei ole kysymys ympäristönsuojelulain 31 §:n 1 momentin 1 kohdassa tarkoitetusta hankkeesta, josta säädetään tarkemmin valtioneuvoston asetuksella, eikä 2 kohdassa tarkoitetusta niin sanotusta sekahankkeesta, jossa ympäristöluvan lisäksi ratkaistaan vesilaissa tarkoitettu asia, eikä liioin saman momentin 3 kohdassa tarkoitetusta tilanteesta. Ympäristönsuojelulain mukaan ympäristölupa-asia on joka tapauksessa ratkaistava yhtenä kokonaisuutena eikä osaa lupamääräyksistä voida siirtää toisen lupaviranomaisen ratkaistavaksi. Tämän vuoksi ja kun nyt puheena oleva lupa-asia kuuluu ympäristökeskuksen ratkaistavaksi, on vaatimus alueen vesien hallintaa ja käsittelyä koskevien lupamääräysten siirtämisestä ympäristölupaviraston käsiteltäväksi lakiin perustumaton.</p>
  <p>
    <em>Selvitysten riittävyys ja luvan sisältö eri ympäristövaikutusten kannalta</em>
  </p>
  <p>Ämmässuon kaatopaikan sijoittamiseen sen nykyiselle paikalle on myönnetty lupa Espoon kaupungin terveyslautakunnan valvontajaoston päätöksellä 29.10.1985. Kaatopaikka on otettu käyttöön vuonna 1987.</p>
  <p>Uudenmaan ympäristökeskus on 30.12.1997 myöntänyt YTV:lle ympäristölupamenettelylain mukaisen luvan Ämmässuon kompostointilaitokselle ja etelänpuoleiselle hyötykentälle. Lupa on sisältänyt silloisen terveydensuojelulain mukaisen sijoitusluvan, jätelaissa tarkoitetun jäteluvan ja eräistä naapuruussuhteista annetun lain 18 §:ssä tarkoitetun ratkaisun.</p>
  <p>Ämmässuon-Kulmakorven alueelle on keskitetty runsaasti toimintoja, joilla on ympäristöä kuormittavia vaikutuksia. Toimintojen yhteisvaikutus on merkittävä. Ympäristössä, esimerkiksi vesistössä, havaittujen muutosten selvittäminen on myös vaikea tehtävä. Vaikka tietoa saadaan, syy-seurausketjujen selvittäminen tuottaa ongelmia. Ratkaisut on kuitenkin tehtävä tämän hetken tietojen varassa varovaisuusperiaate huomioon ottaen.</p>
  <p>Koska kysymys ei ole uuden jätteenkäsittelypaikan perustamisesta, vaan ympäristönsuojelulaissa tarkoitetun ympäristöluvan myöntämisestä jo olemassa olevalle, melkein 20 vuotta jatkuneelle jätteenkäsittelytoiminnalle, on toiminnasta ollut saatavissa kokemusperäistä selvitystä, joka sisältyy asiakirjoihin. Alueen kokonaiskuormitukseen liittyvä keskeinen  selvitys on Ämmässuon-Kulmakorven alueen toimintojen ympäristövaikutuksien kokonaisarviointi (Suunnittelukeskus Oy, lokakuu 2002). Esillä olevan hankkeen vesistövaikutuksia arvioitaessa keskeisiä selvityksiä ovat vesistöjen yhteistarkkailusuunnitelman perusteella saadut tulokset sekä erilaiset kuormitusselvitykset.</p>
  <p>Korkein hallinto-oikeus katsoo, että YTV:n ympäristölupahakemus ja muu asian käsittelyn perustana oleva asiakirja-aineisto sisältävät riittävät, ympäristönsuojelulain 35 §:ssä ja ympäristönsuojeluasetuksen 3 luvussa edellytetyt selvitykset sen ratkaisemiseksi, täyttyvätkö ympäristönsuojelulain 41 ja 42 §:ssä säädetyt luvan myöntämisen edellytykset ja minkä sisältöisiä lupamääräyksiä päätökseen on sisällytettävä. Korkein hallinto-oikeus viittaa myös Ämmässuon-Kulmakorven aluetta koskevaan yhteistarkkailusuunnitelmaan ja toteaa, että hakemus lupamääräysten tarkistamiseksi on tehtävä 31.12.2008 mennessä.</p>
  <p>Ämmässuon jätteenkäsittelytoiminnan lisäksi melua aiheuttavat Ämmässuon alueella kaatopaikan lounaisosassa meneillään oleva kallioaineksen murskaus sekä kaatopaikka- ja tieliikenne. Asiakirjoista saatavan selvityksen mukaan jätteenkäsittelytoiminnan ja siihen liittyvän liikenteen aiheuttama melu ei kuitenkaan ylitä asuinalueilla ekvivalenttitasoa 55 dB. Tästä on annettu myös lupamääräys A.2.</p>
  <p>Asiakirjoista saatavan selvityksen mukaan kaatopaikkakaasut, biojätteen kompostointi ja kompostin jälkikompostointi ja kypsytys ovat aiheuttaneet epämiellyttävää hajua kaatopaikka-alueen läheisyydessä ja tuuliolosuhteista riippuen joskus kilometrienkin päässä kaatopaikasta.</p>
  <p>Viimeisten vuosien aikana kaatopaikkakaasun keräilyä on tehostettu oleellisesti. Ilman laatuun kohdistuvia haitallisia vaikutuksia vähennetään muun muassa keräämällä kaatopaikkakaasut talteen ja polttamalla joko soihdussa tai myöhemmin energiaa tuottaen. Poltossa kaasun sisältämä metaani hapettuu huomattavasti vähemmän haitalliseksi hiilidioksidiksi. Kaatopaikkakaasun käsittelyjärjestelmä toimii automaattisesti ja sitä valvotaan ympärivuorokautisesti. Häiriötilanteissa järjestelmä pysähtyy automaattisesti. Kaatopaikkakaasun keräyksessä varaudutaan kaksoisjärjestelmään, mikä mahdollistaa hyvä- ja huonolaatuisen kaasun salaoja- ja kaivokohtaisen erilliskeräyksen. Kaatopaikkakaasun purkautumista kaasunkeräysjärjestelmän ohi käsittelemättömänä ilmaan ehkäistään kattavalla kaatopaikan käytön aikaisella keräysjärjestelmällä ja täyttöalueen tiiviillä pintarakenteella.</p>
  <p>Hajuhaittoja ehkäistään myös käsittelemällä laitosseisokkien aikana erilliskerätty biojäte kaatopaikan täyttöalueella erillisellä alueella biosoluissa, joihin järjestetään tehostettu kaasunkeräys.</p>
  <p>Hajuhaittoja vähentävät myös hallinto-oikeuden päätöksessä lupamääräyksiin C.3. ja E.1. tehdyt muutokset, joilla kompostointi on määrätty suoritettavaksi kokonaisuudessaan sisätiloissa ja mädätetyn puhdistamolietteen kompostointi aumoissa lopetettavaksi 31.12.2004 mennessä.</p>
  <p>Valituksissa esille tuodut kaatopaikka-alueelle varastoitava asbesti ja vedessä esiintyvä vanadiini saattavat sinänsä aiheuttaa terveydellistä haittaa.</p>
  <p>Asbestin käsittelystä on ympäristökeskuksen päätöksessä annettu lupamääräys B.2., jota on pidettävä riittävänä estämään terveydelliset haitat.</p>
  <p>Asiakirjoista saatavan selvityksen mukaan tutkittujen näytteiden vanadiinipitoisuudet ovat olleet alle tason 50 μg/1, jota talousvedelle asetetun raja-arvon puuttuessa on voitu pitää haitallisena pitoisuutena, jos talousvettä käytetään koko eliniän juomavetenä. Vuonna 2004 ainoastaan pisteellä 201 suodattamattoman näytteen vanadiinipitoisuus (0,1 mg/1) on ylittänyt raja-arvon, mutta vanadiini on ollut kiintoainekseen sitoutunut (suodatettu 0,002 mg/1). Muiden suodatettujen näytteiden pitoisuudet ovat olleet alle tai lähellä määritysrajaa (1 μg/1). Suodattamattomien näytteiden pitoisuuksista suurin osa on ollut alle 10 μg/1. Vanadiini on esiintynyt useimmissa näytteissä maapartikkeleihin sitoutuneina.</p>
  <p>Veden typpipitoisuuden laimenemisella ennen Loojärveä tarkoitetaan asiakirjojen mukaan louhinta-alueelta peräisin olevien vesien typpipitoisuuden alenemista luonnostaan etäisyyden kasvaessa louhinta-alueeseen nähden. Kysymys ei siis ole Kirkkonummen ympäristöyhdistys ry:n ja sen asiakumppanien valituksessa mainitusta jätteiden laimentamisesta jätelain 6 §:n 8 kohdan vastaisesti sekoittamalla säännöksessä tarkoitetulla tavalla erilaatuisia ongelmajätteitä keskenään tai muihin jätteisiin tai aineisiin.</p>
  <p>Kun otetaan huomioon edellä kerrotut Ämmässuon jätteenkäsittelykeskuksessa viime vuosina suoritetut toimenpiteet ympäristövaikutusten vähentämiseksi ja Uudenmaan ympäristökeskuksen päätöksen lupamääräykset ja niiden perustelut sekä hallinto-oikeuden ja korkeimman hallinto-oikeuden päätöksissä tehdyt muutokset lupamääräyksiin, jätteenkäsittelystä ei luvan mukaisesti toimittaessa ennalta arvioiden aiheudu sellaista haju-, melu-, pöly- tai muutakaan haittaa taikka vesien pilaantumista, joka olisi luvan myöntämisen esteenä. Annettuja lupamääräyksiä muutetussa muodossaan on myös tässä vaiheessa pidettävä riittävinä.</p>
  <p>
    <em>Lopputulos</em>
  </p>
  <p>Edellä lausutuilla perusteilla ja kun otetaan huomioon korkeimmassa hallinto-oikeudessa esitetyt vaatimukset ja asiassa saatu selvitys, hallinto-oikeuden päätöksen lopputuloksen muuttamiseen enemmälti ei ole perusteita.</p>
  <p>
    <em>7.3 Oikeudenkäyntikulujen korvaamista ja päätöksen täytäntöönpanoa koskevat vaatimukset</em>
  </p>
  <p>1. X Kb:n ja Y Kb:n oikeudenkäyntikulujen korvaamista koskeva valitus ja vaatimus hylätään.</p>
  <p>2. Lausunnon antaminen lupapäätöksen täytäntöönpanon kieltämistä koskevista vaatimuksista raukeaa.</p>
  <p>
    <em>Perustelut</em>
  </p>
  <p>1. Kun otetaan huomioon Vaasan hallinto-oikeuden ratkaisu oikeudenkäyntikulujen korvaamisen osalta ja siinä mainittu oikeusohje, hallinto-oikeuden päätöksen muuttamiseen ei tältä osin ole perusteita.</p>
  <p>Asian näin päättyessä ja sen laatuun nähden ei hallintolainkäyttölain 74 § huomioon ottaen X Kb:lle ja Y Kb:lle ole määrättävä maksettavaksi korvausta oikeudenkäyntikuluista korkeimmassa hallinto-oikeudessa.</p>
  <p>2. Asian tultua tällä päätöksellä ratkaistuksi enemmän lausunnon antaminen täytäntöönpanon kieltämistä koskevista vaatimuksista ei ole tarpeen.</p>
  <p>Asian ovat ratkaisseet hallintoneuvokset Lauri Tarasti, Pekka Vihervuori, Marjatta Kaján, Kari Kuusiniemi ja Ilkka Pere sekä ympäristöasiantuntijaneuvokset Pentti Hannonen ja Pertti Eloranta. Asian esittelijä Tuulia Riikonen.</p>
  <finlex:content id="r200600466.kho">
    <div>
</div>
  </finlex:content>
</finlex:document>
