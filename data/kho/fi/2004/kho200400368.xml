<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200400368</dcterms:identifier>
  <finlex:ecliIdentifier>ECLI:FI:KHO:2004:21</finlex:ecliIdentifier>
  <dcterms:title>27.2.2004/368 KHO:2004:21</dcterms:title>
  <dcterms:description>
    <p>
      <span>Välitön verotus</span>
      <span>Verovelvollisuus</span>
      <span>Kiinteistöosakeyhtiön osakas</span>
      <span>Kiinteistösijoittaminen</span>
      <span> Vuokratulo</span>
      <span>Vastike</span>
      <span>Kiinteistöosakeyhtiö</span>
      <span>Osakkaiden hallintaoikeus huoneistoihin</span>
      <span>Osakkaiden saama etu</span>
    </p>
  </dcterms:description>
  <finlex:registerNumber>1000</finlex:registerNumber>
  <dcterms:issued>2004-02-27</dcterms:issued>
  <finlex:fileCopyNumber>368</finlex:fileCopyNumber>
  <dcterms:abstract>
    <p>Kiinteistöosakeyhtiön yhtiöjärjestystä oli tarkoitus muuttaa siten, että yhtiön osakkailla olisi oikeus omistamiensa osakkeiden perusteella hallita yhdessä muiden osakkaiden kanssa kutakin kiinteistöyhtiön omistamassa rakennuksessa olevaa huoneistoa. Yhtiöjärjestyksen mukaan huoneistojen hallinnoinnin ja vuokrauksen osakkaiden lukuun hoitaisi management-yhtiö.<br/>Vuokralaisten maksama vuokra, jonka management-yhtiö kerää ja tilittää osakkaalle, on osakkaan vuokratuloa ja hänen kiinteistöyhtiölle maksamansa vastike sekä management-yhtiölle maksettava palkkio vuokratulon hankkimisesta johtuva meno.<br/>Kiinteistöyhtiötä pidettiin tuloverolain 53 §:n 2 kohdassa tarkoitettuna kiinteistöyhteisönä, joten kiinteistöyhtiön veronalaista tuloa ei ollut osakkaan saama etu huoneistoista, joihin hänellä yhtiöjärjestyksen nojalla on hallintaoikeus. Ennakkoratkaisu. Vuosi 2003.</p>
    <p>Tuloverolaki 32 §, 53 § 2 kohta ja 54 §</p>
  </dcterms:abstract>
  <p>Asioiden aikaisemmat käsittelyt</p>
  <p>Helsingin kaupungista oleva <em>X</em> ja Espoon kaupungista oleva <em>Kiinteistöosakeyhtiö Y</em> ovat ennakkoratkaisuhakemuksissaan  keskusverolautakunnalle esittäneet muun muassa seuraavaa:</p>
  <p>Kiinteistöosakeyhtiö Y on 12.6.1970 perustettu keskinäinen kiinteistöosakeyhtiö, jonka osakekannan omistaa C Oy. Ennakkoratkaisuhakemusten mukaan kiinteistöosakeyhtiön yhtiöjärjestystä on tarkoitus muuttaa joko siten, että yhtiössä olisi A- ja B- osakkeita tai vain osakkeita, jotka tuottavat oikeuden hallita yhdessä huoneistoselitelmän mukaisia huoneistoja.</p>
  <p>X aikoo hankkia sijoitustarkoituksessa Kiinteistöosakeyhtiö Y:n osakkeita sen jälkeen, kun kiinteistöosakeyhtiön yhtiöjärjestystä on muutettu. A-osakkeet oikeuttavat yhtiöjärjestyksen huoneistoselitelmän mukaisesti hallitsemaan kutakin yhtiön huoneistoa. B-osakkeet ovat äänivaltaisia osakkeita ilman tilojen hallintaoikeutta.</p>
  <p>A-osakkeiden haltijoista kukaan ei yksin hallitse huoneistoa, vaan jokainen osakas saa hallintaoikeuden A-osakkeiden omistusosuutensa mukaiseen määrään huoneistosta. Yhtiöjärjestyksen huoneistoselitelmään on sisällytetty kaikki ne huoneistot, joiden hallintaan A-osakkeet oikeuttavat.</p>
  <p>Kaikki B-osakkeet omistaisi yksi omistaja, joka käyttää yhtiökokouksessa äänivaltaa. B-osakkeiden omistajan tehtävänä on huolehtia kiinteistöomaisuuden hoidosta.</p>
  <p>Kiinteistöosakeyhtiön hallintaan jäävät vain kiinteistönhallintaa palvelevat tekniset tilat, porrashuoneet sekä kiinteistön käyttäjien yhteiskäyttöön varattavat tilat. Kiinteistöosakeyhtiön tehtävistä vastaa  hallitus ja toimitusjohtaja, joka voi osakeyhtiölain mukaisten toimitusjohtajan tehtävien lisäksi hoitaa myös isännöitsijätehtävät.</p>
  <p>Kiinteistöosakeyhtiön yhtiökokouksen yhtiöjärjestyksen mukaisesti valitsema yhteinen palvelutoimittaja, niin sanottu management-yhtiö, hoitaa osakkeenomistajien lukuun huoneistojen vuokrauksen. Tämä on tarkoituksenmukaista, koska yksittäisellä osakkeenomistajalla ei ole  huoneiston hallintaoikeutta yksin vaan yhdessä muiden osakkeenomistajien kanssa. Sopimus vuokraustoimintaan liittyvistä palveluista tehdään management-yhtiön ja osakkeenomistajien välillä. Management-yhtiö solmii vuokralaisten kanssa osakkaiden nimissä vuokrasopimukset. Kiinteistöosakeyhtiö ei maksa management-yhtiön palkkiota, vaan sen maksavat osakkeenomistajat. Osakkeenomistajat, jotka saavat tilojen vuokrauksesta  vuokratuoton, ovat velvollisia maksamaan keskinäiselle kiinteistöosakeyhtiölle yhtiökokouksen päätöksen mukaisia vastikkeita.</p>
  <p>Järjestelyllä mahdollistetaan vuokratuoton tasainen jakautuminen kaikille huoneistojen haltijoille riippumatta yksittäisen huoneiston vuokrausasteesta tai tuottorakenteesta, jolloin  sijoittajan huoneistoon liittyvä vuokrausriski pienenee.</p>
  <p>Vuokralaiset maksavat huoneistojen vuokrat management-yhtiön osoittamalle pankkitilille, jota yhtiö hoitaa osakkeenomistajien lukuun. Tältä asiakasvaraintililtä management-yhtiö maksaa kiinteistöosakeyhtiön yhtiökokouksen vahvistamat vastikkeet. Vastikkeilla katetaan kiinteistöosakeyhtiölle aiheutuneet menot yhtiön omistaman rakennuksen ylläpidosta ja rakentamisesta sekä näiden toimien rahoittamisesta. Management-yhtiö tilittää kuukausittain osakkeenomistajien ilmoittamille pankkitileille vuokratulon, josta on vähennetty kiinteistöosakeyhtiölle maksetut vastikkeet sekä management-sopimuksen mukainen management-palkkio.</p>
  <p>Kiinteistöosakeyhtiön kirjanpidossa kirjataan hoitovastikkeet yhtiön tuottoihin ja rahoitusvastikkeet yhtiön rahoitustuottoihin. Management-palkkiot eivät ole Kiinteistöosakeyhtiö Y:n vaan osakkeenomistajien kuluja. Kiinteistöosakeyhtiö Y:n osakkeenomistajat kirjaavat vuokratuoton ja mainitut kulut, hoito- ja rahoitusvastikkeet sekä management-palkkion omiin kirjanpitoihinsa.</p>
  <p>X aikoo hankkia sijoitustarkoituksessa Kiinteistöosakeyhtiö Y:n osakkeita, jotka edellä mainitun mukaisesti oikeuttavat hallinnoimaan yhdessä muiden osakkeenomistajien kanssa huoneistoselitelmän mukaisia huoneistoja. Huoneistot on tarkoitus vuokrata kokonaan ulkopuoliseen käyttöön.</p>
  <p>
    <em>Ennakkoratkaisuhakemusten sisältämät kysymykset:</em>
  </p>
  <p>1) Onko vuokralaisten maksama vuokra X:n vuokratuloa tai muuta pääomatuloa ja onko X:n Kiinteistöosakeyhtiö Y:lle maksama vastike ja management-sopimuksen perusteella peritty palkkio vuokratulon tai muun pääomatulon hankkimisesta ja säilyttämisestä johtunutta menoa?</p>
  <p>2) Onko sitä etua huoneistoista, jonka X saa suorittaessaan Kiinteistöosakeyhtiö Y:n vuokralaiselta perittyä käypää vuokraa alemman vastikkeen, pidettävä kiinteistöyhtiön tuloverolain 53 §:n 2 kohdan tarkoittamana verovapaana tulona?</p>
  <p>Ennakkoratkaisuja on pyydetty vuodelle 2003.</p>
  <p>Ennakkoratkaisut</p>
  <p>Vuokralaisten maksama vuokra on X:n vuokratuloa ja X:n Kiinteistöosakeyhtiö Y:lle maksama vastike ja management-sopimuksen perusteella peritty palkkio ovat vuokratulon hankkimisesta ja säilyttämisestä johtunutta menoa.</p>
  <p>Kiinteistöosakeyhtiö Y:lle ei ole veronalaista tuloa se etu, jonka X saa sen johdosta, että hänellä on yhtiöjärjestyksen nojalla oikeus yhdessä muiden osakkaiden kanssa hallita yhtiön omistamia huoneistoja.</p>
  <p>
    <em>Perustelut</em>
  </p>
  <p>Ennakkoratkaisujen perusteluissa on lausuttu muun muassa seuraavaa: Tuloverolain 32 §:n mukaan veronalaista pääomatuloa on omaisuuden tuotto, omaisuuden luovutuksesta saatu voitto ja muu sellainen tulo, jota varallisuuden voidaan katsoa kerryttäneen. Pääomatuloa on muun ohessa vuokratulo.</p>
  <p>Saman lain 54 §:n mukaan verovelvollisella on oikeus vähentää pääomatuloista niiden hankkimisesta tai säilyttämisestä johtuneet menot.</p>
  <p>Kiinteistöosakeyhtiö Y:n muut kuin B-osakkeet tuottavat oikeuden hallita huoneistoja yhtiön omassa rakennuksessa huoneistoselitelmän mukaisesti. Osakkeenomistajien lukuun tilojen hallinnoinnin hoitaa yhtiökokouksen päättämä management-yhtiö. Kaikki tilojen vuokralaisilta perityt vuokrat kerätään management-yhtiön asiakasvaraintilille säilytettäväksi osakkeenomistajien lukuun. Asiakasvaraintilille kertyneistä vuokrista maksetaan hoitovastike, rahoitusvastike sekä management-sopimuksen mukainen palkkio. Vuokratuotto tilitetään tämän jälkeen osakkeenomistajille seuraavasti:<br/>1) Kullakin osakkeenomistajilla on oikeus tuottoon osakeomistuksensa suhteessa.<br/>2) Osakkaan osuus vuokratuotosta maksetaan kuukausittain osakkaan yhtiön hallitukselle ilmoittamalle tilille.</p>
  <p>X:n osakkeenomistajana saama tulo on luonteeltaan tuloverolain 32 §:ssä tarkoitettua vuokratuloa. Osakehuoneistosta saadusta vuokratulosta on vähennyskelpoista menoa hoitovastike ja rahoitusvastike siltä osin kuin ne on kirjattu kiinteistöosakeyhtiön tuloksi. Management-palkkiolla on välitön yhteys vuokratulon hankkimiseen. Täten yhtiövastike ja management-palkkio ovat X:n pääomatulon hankkimisesta johtuvia menoja.</p>
  <p>Tuloverolain 53 §:n 2 kohdan mukaan veronalaista tuloa ei ole kiinteistöyhteisölle sen osakkeenomistajien saama etu huoneistoista, joihin heillä on yhtiöjärjestyksen sääntöjen nojalla hallintaoikeus.</p>
  <p>Kiinteistö Oy Y:tä on pidettävä sellaisena kiinteistöyhteisönä kuin tuloverolain 53 §:n 2 kohdassa tarkoitetaan. X:llä on yhtiön osakkaana oikeus hallita yhdessä muiden osakkaiden kanssa yhtiön omistamia huoneistoja. Täten Kiinteistöosakeyhtiö Y:n veronalaista tuloa ei ole X:n saama etu huoneiston osasta, johon hänellä on yhtiöjärjestyksen nojalla hallintaoikeus.</p>
  <p>Ennakkoratkaisut annettiin vuodelle 2003.</p>
  <p>Käsittely korkeimmassa hallinto-oikeudessa</p>
  <p><em>Uudenmaan veroviraston veroasiamies</em> on valittanut keskusverolautakunnan antamista ennakkoratkaisuista. Hän on vaatinut ennakkoratkaisuja kumottaviksi ja uutena ennakkoratkaisuna lausuttavaksi, että huoneistoista saatu vuokratulo on Kiinteistöosakeyhtiö Y:n tuloa ja yhtiön X:lle tilittämä määrä tämän veronalaista tuloa.</p>
  <p>Keskusverolautakunta on katsonut vuokralaisen maksaman vuokran osakkeiden omistajan X:n vuokratuloksi ja X:n maksamat vastikkeet ja management-palkkion hänen tulonhankkimiskuluikseen. Kiinteistöosakeyhtiö Y:lle ei katsottu syntyvän veronalaista etua siitä edusta, jonka X saa sen johdosta, että hänellä on yhtiöjärjestyksen nojalla oikeus hallita kutakin kiinteistöyhtiön omistamaa huoneistoa. Kun on tällainen omistusjärjestely, kysymys ei ole keskinäisestä kiinteistöosakeyhtiöstä. Vuokratulot kuuluvat verotettaviksi Kiinteistöosakeyhtiö Y:llä ja yhtiön X:lle tilittämä määrä on hänen veronalaista tuloaan.</p>
  <p><em>X</em> ja <em>yhtiö</em> ovat vastineissaan huomauttaneet, että kysymyksessä ei ole veronkierto eikä tuloverolain 53 §:n tulkinnalla voida päätyä veroasiamiehen vaatimuksen mukaiseen verotukseen. Olennaista on, että huoneiston tilojen hallinta ei ole osake- tai asunto-osakeyhtiöllä vaan osakkeenomistajilla. Huoneiston hallinta voi olla  yhdellä tai useammalla osakkeenomistajalla. Keskinäisen kiinteistöosakeyhtiön keskeisenä tunnusmerkkinä on, että osakkeet yksin tai toisten osakkeiden kanssa tuottavat oikeuden hallita yhtiöjärjestyksessä määrättyä huoneistoa. Keskinäisyyden tunnusmerkki ei ole se, että osakas yksin hallitsee yhtiöjärjestyksessä määriteltyä huoneistoa vaan se, että osakkeet tuottavat oikeuden hallita tilaa. Keskinäisyyttä ei ole sidottu osakkuuteen vaan osakkeisiin. Keskinäisyyden periaatteisiin kuuluu myös se, että vuokrasopimukset tehdään osakkeenomistajien ja vuokralaisten välillä, jolloin vuokratuotto kertyy osakkeenomistajille. Tällöin vuokraustoiminnan kate kertyy osakkaalle ja osakasta verotetaan tästä tulosta. Sillä, hoitaako osakkeenomistaja huoneiston hallintaoikeutta itse vai onko hän valtuuttanut ulkopuolisen hoitamaan kysymyksessä olevat tehtävät, ei ole merkitystä. Toimitilakiinteistömarkkinoilla on yleistä, että keskinäisen kiinteistöosakeyhtiön osakas käyttää ulkopuolista manageria, joka osakkaan lukuun vastaa vuokraustoiminnan hoidosta. Kiinteistöosakeyhtiön yhtiöjärjestyksessä olevan määräyksen mukaan yhtiöön sovelletaan osakeyhtiölakia eikä asunto-osakeyhtiölakia.<br/>X ja yhtiö ovat vaatineet veroasiamiehen valituksen hylkäämistä.</p>
  <p><em>Veroasiamies</em> on antanut vastaselityksen.</p>
  <p>Korkeimman hallinto-oikeuden ratkaisu</p>
  <p>Korkein hallinto-oikeus on tutkinut asian. Kun otetaan huomioon keskusverolautakunnan päätökset perusteluineen ja sovellettuine säännöksineen, korkein hallinto-oikeus katsoo, ettei ole syytä muuttaa keskusverolautakunnan antamia ennakkoratkaisuja ja hylkää veroasiamiehen valitukset.</p>
  <p>Ratkaisuun ovat ottaneet osaa Ahti Rihto, Ismo Talikka, Raimo Anttila, Tuulikki Keltanen ja Olli Nykänen. Asian on esitellyt esittelijäneuvos Paula Tenkanen.</p>
  <finlex:content id="r200400368.kho">
    <div>
</div>
  </finlex:content>
</finlex:document>
