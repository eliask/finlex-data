<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200402013</dcterms:identifier>
  <finlex:ecliIdentifier>ECLI:FI:KHO:2004:T2013</finlex:ecliIdentifier>
  <dcterms:title>26.8.2004/2013</dcterms:title>
  <dcterms:description>
    <p>
      <span>Toimeentulotuki</span>
      <span>Lukion päättäminen</span>
      <span>Täysi-ikäinen</span>
      <span>Vanhemmilta saatu elatus</span>
    </p>
  </dcterms:description>
  <finlex:registerNumber>1186/3/03</finlex:registerNumber>
  <dcterms:issued>2004-08-26</dcterms:issued>
  <finlex:fileCopyNumber>2013</finlex:fileCopyNumber>
  <dcterms:abstract>
    <p>X oli 29.6.2001 hakenut toimeentulotukea. Hänelle ei maksettu työttömyysturvaa karenssiaikana 18.6.-14.11.2001. Sosiaali- ja terveyslautakunta hylkäsi X:n hakemuksen toimeentulotuen saamisesta heinäkuulle 2001, koska toimeentulotuki oli viimesijainen etuus ja hakijalla katsottiin olevan mahdollisuus saada välttämätön toimeentulonsa myös muulla toimeentulotuesta annetun lain 2 §:ssä tarkoitetulla ja toimeentulotukeen nähden ensisijaisella tavalla.</p>
    <p>X valitti hallinto-oikeuteen ja vaati, että hänelle myönnetään toimeentulotukea ajaksi 18.6.-31.8.2001.</p>
    <p>Hallinto-oikeus päätöksellään palautti asian kesäkuun ja elokuun 2001 toimeentulotuen myöntämistä koskevalta osalta sosiaali- ja terveyslautakunnan käsiteltäväksi, koska X oli 29.6.2001 hakenut toimeentulotukea ajaksi 18.6.-14.11.2001 ja lautakunta oli päätöksellään käsitellyt hakemuksen vain heinäkuuta 2001 koskevana.</p>
    <p>Hallinto-oikeus kumosi heinäkuun 2001 toimeentulotukea koskeneen sosiaali- ja terveyslautakunnan päätöksen ja palautti asian lautakunnalle uudelleen käsiteltäväksi.</p>
    <p>Hallinto-oikeus on perustellut heinäkuun 2001 toimeentulotukea koskenutta päätöstään muun ohella seuraavasti: X on täyttänyt 18 vuotta 17.1.2000 ja kirjoittanut ylioppilaaksi 2.6.2001. Asiassa on kysymys siitä, onko X tosiasiassa saanut heinäkuussa toimeentulonsa vanhemmiltaan. Asiassa ei ole käynyt selville, että sosiaaliviranomainen olisi hallintomenettelylain 4 §:n (neuvonta) ja 17 §:n (selvittämisvelvollisuus) edellyttämällä tavalla pyrkinyt selvittämään X:n vanhempien varallisuustilannetta arvioidessaan heidän mahdollisuuttaan avustaa lastaan heinäkuussa. Pelkkä arvio siitä, että vanhemmilla on ollut mahdollisuus avustaa täysi-ikäistä lastaan, ei ole peruste olla myöntämättä toimeentulotukea.</p>
    <p>Korkein hallinto-oikeus myönsi sosiaali- ja terveyslautakunnalle valitusluvan heinäkuun 2001 toimeentulotukea koskevalta osalta. Hallinto-oikeuden päätös kumottiin sekä sosiaali- ja terveyslautakunnan päätös saatettiin voimaan heinäkuun 2001 toimeentulotukea koskevalta osalta.</p>
    <p>Korkeimman hallinto-oikeuden päätöksen perustelujen mukaan vanhemmat eivät ole toimeentulotuesta annetun lain mukaan elatusvelvollisia täysi-ikäisiin lapsiinsa nähden. Vanhempien elatusvelvollisuutta ei voida perustaa myöskään lapsen elatuksesta annetun lain 3 §:n 2 momentin mukaiseen vanhempien vastuuseen lapsen koulutuskustannuksista. Vanhempien elatusvelvollisuutta täysi-ikäisiin lapsiinsa nähden ei voida perustaa myöskään pelkästään siihen, onko heillä ollut mahdollisuutta antaa elatusta lapsilleen.</p>
    <p>Mikäli toimeentulotuen hakija kuitenkin saa tosiasiassa vanhemmiltaan varoja toimeentuloonsa tai muuta elatusta, tämä otetaan hakijan käytettävissä olevina varoina huomioon.</p>
    <p>X on syntynyt vuonna 1982. Hakiessaan kysymyksessä olevaa toimeentulotukea kesäkuulle - elokuulle 2001 hän on ollut täysi-ikäinen. Vanhemmat eivät ole toimeentulotukilain säännösten perusteella elatusvelvollisia täysi-ikäiseen lapseensa nähden. Siten X:ää ei ole voitu velvoittaa esittämään selvitystä vanhemman varallisuusoloista omaa toimeentulotukihakemustaan varten.</p>
    <p>Asiakirjoista saatavan selvityksen mukaan X on 25.6.2001 allekirjoittamassaan ja 29.6.2001 jättämässään toimeentulotukihakemuksessa ilmoittanut asuvansa vanhempiensa kanssa samassa taloudessa. Hän on saanut elatuksensa vanhemmiltaan ylioppilaaksi tuloonsa 2.6.2001 saakka. Lisäksi hän oli saanut opintorahaa 117 markkaa kuukaudessa lukio-opintoja varten. Vanhempien tulot olivat vähentäneet opintorahan määrää. Koulun päättymisen jälkeen kesällä 2001 X on osallistunut yliopiston pääsykokeisiin.</p>
    <p>X ei ole väittänyt, että hänen vanhempansa eivät ole elättäneet häntä enää 2.6.2001 jälkeen. X ei ole 25.6.2001 allekirjoittamassaan toimeentulotukihakemuksessa ilmoittanut, että hänellä olisi ollut erityisistä tarpeista johtuvia kuluja. X:n olosuhteista saadun selvityksen mukaan hän on tosiasiassa saanut elatuksen vanhemmiltaan eikä näin ollen ole ollut toimeentulotuen tarpeessa.</p>
    <p>Hallinto-oikeuden päätös on siten heinäkuuta 2001 koskevalta osalta kumottu sekä sosiaali- ja terveyslautakunnan päätös saatettu voimaan.</p>
    <p>Laki toimeentulotuesta 1, 2, 6, 7, 11 ja 12 §<br/>Laki lapsen elatuksesta 3 §</p>
  </dcterms:abstract>
  <finlex:content id="r200402013.kho">
    <div>
</div>
  </finlex:content>
</finlex:document>
