<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200401138</dcterms:identifier>
  <finlex:ecliIdentifier>ECLI:FI:KHO:2004:51</finlex:ecliIdentifier>
  <dcterms:title>18.5.2004/1138 KHO:2004:51</dcterms:title>
  <dcterms:description>
    <p>
      <span>Julkinen hankinta</span>
      <span>Hakemus markkinaoikeudelle</span>
      <span>Määräaika</span>
      <span>Kuntalaissa tarkoitettu oikaisuvaatimus</span>
    </p>
  </dcterms:description>
  <finlex:registerNumber>274/2/03</finlex:registerNumber>
  <dcterms:issued>2004-05-18</dcterms:issued>
  <finlex:fileCopyNumber>1138</finlex:fileCopyNumber>
  <dcterms:abstract>
    <p>Kuntalaissa tarkoitetun oikaisuvaatimuksen tekeminen ei siirtänyt määräaikaa, jossa hakemus markkinaoikeudelle oli tehtävä.</p>
    <p>Laki julkisista hankinnoista (1505/1992) 9 b § 2 mom.</p>
    <p>
      <viite tyyppi="www" kohde="http://www.kho.fi/paatokset/30273.htm">Kort referat på svenska</viite>
    </p>
  </dcterms:abstract>
  <p>Tarjouskilpailu</p>
  <p>Luvian kunnanhallitus on 12.6.2002 päivätyllä tarjouspyynnöllä pyytänyt tarjouksia oppilaiden koulukuljetuksista lukuvuodeksi 2002-2003. Luvian kunnanhallitus on tehnyt hankintapäätöksen 1.7.2002 pöytäkirjan § 160 kohdalla. Linja-autoliikenne Sookari Oy on tehnyt hankintapäätöksestä oikaisuvaatimuksen, jonka Luvian kunnanhallitus on hylännyt 5.8.2002 pöytäkirjan § 177 kohdalla.</p>
  <p>Luvian kunnanhallituksen hankintapäätökseen 1.7.2002 on liitetty hakemusosoitus markkinaoikeuteen. Oikaisuvaatimuksen johdosta annetussa päätöksessä 5.8.2002 on ollut valitusosoitus vain Turun hallinto-oikeuteen.</p>
  <p>Linja-autoliikenne Sookari Oy on Turun hallinto-oikeudelle 13.9.2002 jättämässä valituksessa vaatinut, että Luvian kunnanhallituksen oikaisuvaatimuksen johdosta antama päätös kumotaan ja Linja-autoliikenne Sookari Oy valitaan suorittamaan lukuvuoden 2002-2003 oppilaskuljetuksia.</p>
  <p>Hakija on valituksensa perusteluissa todennut muun ohella seuraavaa. Valittajayhtiö on tehnyt kaksi erillistä tarjousta, joista toinen koski vuoroautoissa kulkevia oppilaita ja toinen tilausajona suoritettavaa liikennöintiä. Voittaneeseen tarjoukseen ei ole sisällytetty vuoroautoissa kulkevia oppilaita ja kunta suorittaa näistä oppilaista pääluvun mukaisen korvauksen. Valittajan tarjous on ollut voittanutta tarjousta edullisempi, koska sen tarjous on sisältänyt edellä mainitut pääluvun mukaiset maksuosuudet.</p>
  <p>Turun hallinto-oikeus on markkinaoikeuteen 23.9.2002 saapuneella kirjeellä siirtänyt asian markkinaoikeuden toimenpiteitä varten.</p>
  <p>Käsittely markkinaoikeudessa</p>
  <p><em>Linja-autoliikenne Sookari Oy</em> on 15.10.2002 saapuneessa kirjelmässä vaatinut, että hankintapäätös poistetaan kokonaan. Tämä vaatimus on yhdenmukainen hallintovalituksen sisällön kanssa.</p>
  <p>Perusteluina hakija on todennut muun ohella seuraavaa. Kunta on menetellyt julkisista hankinnoista annetun lain vastaisesti hallinto-oikeudelle 11.9.2002 päivätyssä valituksessa ilmenevin perustein. Hakija ei ole saanut kunnan 1.7.2002 tekemän hankintapäätöksen ohessa hakemusosoitusta markkinaoikeuteen.</p>
  <p><em>Markkinaoikeus</em> on valituksenalaisella päätöksellään jättänyt hakemuksen tutkimatta.</p>
  <p>Päätöksensä perusteluina markkinaoikeus on todennut muun ohella seuraavaa:</p>
  <p>Kuntalain mukaisen oikaisuvaatimuksen tekeminen ja julkisista hankinnoista annetun lain mukaisen hakemuksen tekeminen markkinaoikeudelle ovat itsenäisiä ja toisistaan erillisiä oikeusturvakeinoja, joita voidaan käyttää rinnakkain.</p>
  <p>Julkisista hankinnoista annetun lain 9 b §:n 2 momentin mukaan hakemus markkinaoikeudelle on tehtävä 14 päivän kuluessa siitä, kun ehdokas tai tarjoaja on saanut kirjallisesti tiedon hänen sulkemisestaan tarjouskilpailusta ja sulkemisen perusteista tai tarjouskilpailun ratkaisusta ja sen perusteista sekä kirjallisen ohjeen asian saattamisesta markkinaoikeuteen (hakemusosoitus).</p>
  <p>Hakemusosoitukseen sovelletaan soveltuvin osin, mitä hallintolainkäyttölain 3 luvussa valitusosoituksesta säädetään. Julkisista hankinnoista annetun lain 9 b §:n 3 momentin mukaan tarjoajan katsotaan saaneen 2 momentissa tarkoitetut tiedot sekä hakemusosoituksen tiedoksi, jollei muuta näytetä, seitsemän päivän kuluttua niiden lähettämisestä.</p>
  <p>Luvian kunnanhallitus on ratkaissut tarjouskilpailun hankintapäätöksellä 1.7.2002 pöytäkirjan § 160 kohdalla. Koska kunnanhallitus ei ole muuttanut hankintapäätöstä Linja-autoliikenne Sookari Oy:n oikaisuvaatimuksen johdosta, julkisista hankinnoista annetun lain 9 b §:n 2 momentissa markkinaoikeudelle tehtävän hakemuksen tekemiselle säädetty määräaika lasketaan siitä, kun hakija on saanut lain 9 b §:ssä tarkoitetulla tavalla tiedon kunnanhallituksen hankintaa koskevasta päätöksestä 1.7.2002.</p>
  <p>Kunnanhallituksen päätöstä 1.7.2002 pykälää 160 koskeva pöytäkirjanote ja hakemusosoitus markkinaoikeudelle on kunnanhallituksen antaman lisäselvityksen mukaan lähetetty hakijalle postitse 4.7.2002. Hakija on todennut, että se on todennäköisesti saanut edellä mainitun hakemusosoituksen.</p>
  <p>Kun otetaan huomioon julkisista hankinnoista annetun lain 9 b §:n 3 momentti, hakijan on katsottava saaneen 9 b §:n 2 momentissa tarkoitetut tiedot viimeistään 11.7.2002.</p>
  <p>Julkisista hankinnoista annetun lain 9 b §:n 2 momentissa säädetty 14 päivän määräaika hakemuksen tekemiselle on siten päättynyt viimeistään 25.7.2002. Linja-autoliikenne Sookari Oy on valittanut hankintapäätöksestä Turun hallinto-oikeuteen 13.9.2002 ja asia on siirretty markkinaoikeuden käsiteltäväksi 23.9.2002. Hakemus on jätettävä myöhästyneenä tutkimatta.</p>
  <p>Käsittely korkeimmassa hallinto-oikeudessa</p>
  <p><em>Linja-autoliikenne Sookari Oy</em> on vaatinut valituksessaan, että korkein hallinto-oikeus kumoaa markkinaoikeuden tutkimatta jättämispäätöksen ja palauttaa asian markkinaoikeuden käsiteltäväksi.</p>
  <p>Perusteluinaan yhtiö on todennut, että hankintapäätöksestä on voinut valittaa kahta eri valitustietä. Yhtiö on voinut tehdä hallintovalituksen vasta sen jälkeen, kun asiaa koskeva oikaisuvaatimus on käsitelty. Yhtiö on käsittänyt markkinaoikeudelle tehtävän valituksen olevan rinnakkainen hallintovalituksen kanssa. Mikäli markkinaoikeuden tulkinta olisi oikea, tilanne voisi muodostua hyvin erikoislaatuiseksi, kun markkinaoikeudessa olisi käsiteltävänä sellainen päätös, jonka kunta olisi jo oikaisuvaatimuksen johdosta kumonnut. Tämä ei liene lainsäätäjän tarkoitus.</p>
  <p><em>Luvian kunta</em> on antanut valituksesta lausunnon, jossa se on katsonut, että markkinaoikeus on menetellyt oikein jättäessään yhtiön hakemuksen tutkimatta.</p>
  <p><em>Linja-autoliikenne Sookari Oy</em> on antanut vastaselityksen.</p>
  <p>Korkeimman hallinto-oikeuden ratkaisu</p>
  <p>Korkein hallinto-oikeus on tutkinut asian.</p>
  <p>Julkisista hankinnoista annetun lain 9 b §:n 2 momentin (1530/2001) mukaan hakemus markkinaoikeudelle on tehtävä 14 päivän kuluessa siitä, kun ehdokas tai tarjoaja on saanut kirjallisesti tiedon hänen sulkemisestaan tarjouskilpailusta ja sulkemisen perusteista tai tarjouskilpailun ratkaisusta ja sen perusteista sekä kirjallisen ohjeen asian saattamisesta markkinaoikeuteen (hakemusosoitus). Saman pykälän 3 momentin (1009/2001) mukaan 2 momentissa tarkoitetut tiedot sekä hakemusosoitus voidaan antaa tiedoksi kirjeitse. Ehdokkaan tai tarjoajan katsotaan saaneen tiedot ja hakemusosoituksen tiedoksi, jollei muuta näytetä, seitsemän päivän kuluttua niiden lähettämisestä.</p>
  <p>Kuntalain 89 §:n 1 momentin perusteella kunnanhallituksen päätökseen tyytymätön voi tehdä kirjallisen oikaisuvaatimuksen kunnanhallitukselle. Kuntalain 90 §:n 1 momentin mukaan oikaisuvaatimuksen johdosta annettuun päätökseen voidaan hakea muutosta kunnallisvalituksella hallinto-oikeudesta.</p>
  <p>Julkisista hankinnoista annetun lain 9 a §:n 3 momentissa (1530/2001) säädetään, että markkinaoikeuden toimivaltaan kuuluvaan asiaan ei saa hakea muutosta valittamalla kuntalain eikä hallintolainkäyttölain nojalla sillä perusteella, että päätös on julkisista hankinnoista annetun lain vastainen. Laissa ei ole sen sijaan säädetty kuntalain mukaisen oikaisuvaatimuksen ja markkinaoikeudelle tehtävän hakemuksen suhteesta.</p>
  <p>Luvian kunnanhallitus on ratkaissut tarjouskilpailun 1.7.2002 tehdyllä hankintapäätöksellä. Kunnanhallituksen hankintapäätöstä koskeva pöytäkirjanote sekä hakemusosoitus markkinaoikeudelle on kunnanhallituksen antaman selvityksen mukaan lähetetty Linja-autoliikenne Sookari Oy:lle postitse 4.7.2002. Valittajan on katsottava saaneen tiedoksi julkisista hankinnoista annetun lain 9 b §:n 2 momentissa tarkoitetut tiedot viimeistään 11.7.2002.</p>
  <p>Linja-autoliikenne Sookari Oy on tehnyt 16.7.2002 päivätyllä kirjelmällä oikaisuvaatimuksen kunnanhallituksen hankintapäätöksestä 1.7.2002. Kunnanhallitus on päätöksellään 5.8.2002 hylännyt oikaisuvaatimuksen. Hankintapäätös 1.7.2002 on näin ollen pysynyt voimassa.</p>
  <p>Koska julkisista hankinnoista annetussa laissa tarkoitetun hakemuksen vireillepanon edellytyksiä ei ole laissa mitenkään sidottu siihen, että hankintapäätöksestä tehdään kuntalain mukainen oikaisuvaatimus, ei oikaisuvaatimuksen tekeminen sellaisenaan siirrä määräaikaa, jossa hakemus markkinaoikeudelle on tehtävä.</p>
  <p>Edellä olevan johdosta julkisista hankinnoista annetun lain 9 b §:n 2 momentissa säädetty 14 päivän määräaika hakemuksen tekemiselle Luvian kunnanhallituksen päätöksestä 1.7.2002 on päättynyt viimeistään 25.7.2002. Linja-autoliikenne Sookari Oy on valittanut kunnanhallituksen oikaisuvaatimukseen 5.8.2002 antamasta päätöksestä Turun hallinto-oikeuteen 13.9.2002 ja asia on siirretty hallinto-oikeudesta markkinaoikeuden käsiteltäväksi 23.9.2002. Yhtiön hakemus on siis tullut jättää myöhästyneenä tutkimatta. Tämän vuoksi korkein hallinto-oikeus hylkää yhtiön valituksen markkinaoikeuden päätöksestä.</p>
  <p>Asian ovat ratkaisseet hallintoneuvokset Ahti Rihto, Olof Olsson, Ismo Talikka, Raimo Anttila ja Heikki Kanninen. Asian esittelijä Satu Heikkilä.</p>
  <finlex:content id="r200401138.kho">
    <div>
</div>
  </finlex:content>
</finlex:document>
