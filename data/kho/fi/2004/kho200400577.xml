<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200400577</dcterms:identifier>
  <finlex:ecliIdentifier>ECLI:FI:KHO:2004:29</finlex:ecliIdentifier>
  <dcterms:title>18.3.2004/577 KHO:2004:29</dcterms:title>
  <dcterms:description>
    <p>
      <span>Julkinen hankinta</span>
      <span>Hankintamenettelyn keskeyttäminen hankintaa tekemättä</span>
      <span>EY-oikeus</span>
      <span>Euroopan yhteisöjen tuomioistuimen ennakkoratkaisu</span>
    </p>
  </dcterms:description>
  <finlex:registerNumber>2991/2/00</finlex:registerNumber>
  <dcterms:issued>2004-03-18</dcterms:issued>
  <finlex:fileCopyNumber>577</finlex:fileCopyNumber>
  <dcterms:abstract>
    <p>Alimman hinnan periaatteella tarjouskilpailun aloittanut hankintaviranomainen ei menetellyt hankintalainsäädännön vastaisesti, kun se keskeytti tarjouskilpailun hankintaa tekemättä havaittuaan tarjousten tutkimisen ja vertailun jälkeen, että tarjouspyynnön sisällön vuoksi sen ei ollut mahdollista tehdä hankintaa kysymyksessä olevan tarjouspyynnön perusteella kokonaiskustannuksiltaan edullisimmalla tavalla.</p>
    <p>
      <viite tyyppi="www" kohde="http://www.kho.fi/paatokset/30226.htm">Kort referat på svenska</viite>
    </p>
  </dcterms:abstract>
  <p>Tarjouskilpailu</p>
  <p>Imatran kaupunki on pyytänyt 20 sähköyhtiölle toimitetulla tarjouspyynnöllä tarjouksia sähköenergian toimittamisesta Imatran kaupungin tietyille, tarjouspyynnössä mainituille kohteille ajanjaksolla 1.7.2000 - 30.6.2001. Ilmoitus tarjouspyynnöstä oli Suomen virallisen lehden Julkiset hankinnat -osan numerossa 9. Tarjouspyyntöä koskevassa ilmoituksessa on mainittu sopimuksen tekemisen perusteeksi alin hinta.</p>
  <p>Määräaikaan mennessä kaupunki on saanut 17 tarjousta, joista Kauppatalo Hansel Oy:n tarjous oli hinnaltaan halvin.</p>
  <p>Hankintapäätöksen tekeminen oli otettu Imatran teknisen lautakunnan kokouksen 23.5.2000 esityslistalle. Teknisen lautakunnan pöytäkirjasta ilmenee, että toimittajan vaihtamisesta aiheutuisi tiettyjä yksilöityjä lisäkustannuksia, joten silloisen sähköntoimittajan Imatran Seudun Sähkö Oy:n tarjousta pidettiin kokonaiskustannuksiltaan edullisimpana. Imatran kaupungin Tekninen toimi valmisteli tekniselle lautakunnalle esityksen, jonka mukaan Imatran Seudun Sähkö Oy:n kanssa jatketaan sähköntoimitussopimusta ajanjaksolla 1.7.2000 - 30.6.2001. Asian esittelijän pyynnöstä asia kuitenkin poistettiin listalta, mikä on tarkoittanut sitä, että hankintaa ei ole suoritettu tämän tarjouskilpailun perusteella.</p>
  <p>Käsittely kilpailuneuvostossa</p>
  <p><em>Kauppatalo Hansel Oy</em> on saattanut Imatran kaupungin menettelyn kilpailuneuvoston tutkittavaksi ja vaatinut, että kilpailuneuvosto poistaa hankintayksikön päätöksen ja velvoittaa hankintayksikön suorittamaan tarjousvertailun lainsäädännön mukaisella tavalla tai toissijaisesti määrää hankintayksikön maksamaan hyvitysmaksuna hakijalle 15 prosenttia hankinnan kokonaisarvosta eli 230 900 markkaa. Lisäksi yhtiö on vaatinut, että kaupunki velvoitetaan korvaamaan sen oikeudenkäyntikulut.</p>
  <p>Yhtiö on perusteluinaan lausunut muun ohella, että annetuista, hyväksyttävistä tarjouksista olisi tullut valita halvin eli yhtiön tarjous. Kaupungilla ei ollut ollut perusteita hylätä hyväksyttäviä tarjouksia ja keskeyttää hankintamenettelyä. Lainmukaista ei ole järjestää uutta tarjouskilpailua muuttamalla arviointikriteeriksi kokonaistaloudellinen edullisuus. Koska alkuperäisen tarjouskilpailun hinnat olivat tulleet julkisiksi, uusi tarjouskierros olisi tinkimiskierros.</p>
  <p><em>Imatran kaupunki</em> on lausunnossaan todennut, että Imatran kaupunki on aloittanut sähkönhankinnan kilpailuttamisprosessin vuoden 2000 alussa. Hankkeessa on toiminut konsulttina Energiakolmio Oy. Konsultin kanssa käydyissä neuvotteluissa on valittu kohteet, joiden sähkönhankinnan kilpailuttamisella löydettäisiin Imatran kaupungille kokonaistaloudellisesti alin hinta koko sähkönhankinnassa. Kilpailutukseen on otettu vain osa eli niin sanotut tehokohteet. Pienempiä kohteita ei kilpailutettu, koska näihin kohteisiin jouduttaisiin tekemään merkittäviä investointeja.</p>
  <p>Sähkönhankintapäätöstä valmisteltaessa kävi kuitenkin ilmi, että tarjouspyyntö ei vastannut kaupungin tavoitetta koko sähkönhankinnan järjestämiseksi edullisimmalla mahdollisella tavalla. Hankintaa koskeneessa tarjouspyynnössä oli sopimuksen tekemisen perusteena mainittu toimitettavan energian alin hinta eikä sähkönhankinnan kokonaistaloudellinen edullisuus. Valittavaksi olisi energian alinta hintaa sopimuksentekokriteerinä käytettäessä tullut sähköntoimittaja, jonka kanssa solmittavan sopimuksen johdosta Imatran kaupungin sähkönhankintakustannukset kokonaisuudessaan olisivat kasvaneet. Kokonaistaloudellisesti edullisimman sähköntoimittajan valitseminen olisi taas johtanut hankintalainsäädännön vastaiseen hankintapäätökseen.</p>
  <p>Tämän johdosta valmistelija päätti poistaa sähkönhankintaa koskevan päätösesityksen teknisen lautakunnan 23.5.2000 pidetyn kokouksen esityslistalta uudelleen valmisteltavaksi. Hankintamenettely on uusittu alkusyksyllä 2000.</p>
  <p><em>Kilpailuneuvosto</em> on, vaatimukset enemmälti hyläten, velvoittanut Imatran kaupungin suorittamaan Kauppatalo Hansel Oy:lle hyvitysmaksua 35 000 markkaa. Lisäksi Imatran kaupunki on velvoitettu korvaamaan Kauppatalo Hansel Oy:n kohtuulliseksi arvioidut oikeudenkäyntikulut asiassa 10 000 markalla.</p>
  <p>Päätöksensä perusteluina kilpailuneuvosto on todennut seuraavaa.</p>
  <p>Kilpailuneuvosto on todennut, että kysymyksessä oleva hankinta ylittää kynnysarvon.</p>
  <p>Asiassa on kysymys siitä, onko Imatran kaupungilla ollut julkisista hankinnoista annetun lain kannalta pätevä syy keskeyttää järjestämänsä tarjouskilpailu ennen hankintapäätöstä ja järjestää sen sijaan uusi tarjouskilpailu.</p>
  <p>Julkisista hankinnoissa annetun lain 1 §:n mukaan hankintayksiköiden on hankinnoissaan meneteltävä siten, että kilpailun aikaansaaminen ja hankintamenettelyyn osallistuvien tarjoajien tasapuolinen ja syrjimätön kohtelu tulee turvatuksi. Lain 7 §:n mukaan hankinta on tehtävä mahdollisimman edullisesti. Lain 5 §:n mukaan hankinnassa on käytettävä hyväksi olemassa olevat kilpailumahdollisuudet. Hankinta saadaan tehdä ilman tarjouskilpailua vain erityisistä syistä. Aloitetun hankintamenettelyn keskeyttämisestä tekemättä hankintaa ei ole ilmoitusvelvollisuutta koskevaa säännöstä lukuun ottamatta annettu nimenomaisia säännöksiä. Lain 5 §:n säännöstä on sovellettava myös aloitetun hankintamenettelyn keskeyttämiseen. Periaatteena on, että hankinnan keskeyttäminen ei ole hankintayksikön harkinnassa, vaan keskeyttämiseen tulee olla perusteltu syy.</p>
  <p>Imatran kaupungin esittämien näkökohtien perusteella on ilmeistä, että sähköenergian tarjouskilpailun valmistelu on ollut puutteellista eikä siinä ole otettu huomioon kaikkia kustannuksiin vaikuttavia seikkoja siten kuin ammattimaiselta sähkönhankkijalta voisi edellyttää. Tinkimiskierroksen järjestäminen ja hintaneuvottelu ei ole sallittua julkisissa hankinnoissa. Nyt ei ole kuitenkaan ollut tästä kysymys. Imatran kaupunki on julkaissut 31.8.2000 Virallisen lehden numerossa 35 sähkönhankinnasta uuden tarjouspyynnön, josta on havaittavissa, että tarjouskilpailun kohdetta on laajennettu. Hankittavan sähköenergian arvioiduksi määräksi on ilmoitettu noin 25 GWh/vuosi alkuperäisessä tarjouskilpailussa ilmoitetun 16 GWh:n sijasta. Uudessa tarjouspyynnössä on pyritty ottamaan huomioon aikaisempaa kattavammin sähkönhankinnan kokonaiskustannukset.</p>
  <p>Hankintalainsäädännön mukaisella kilpailuttamisella tavoitellaan kustannussäästöjä ja julkisten varojen käytön tehostamista. Imatran kaupungilla on ollut yleinen etu ja julkisten varojen tehokas käyttö huomioon ottaen julkisista hankinnoista annetun lain 5 §:n mukainen hyväksyttävä syy tarjouskilpailun keskeyttämiseen. Kaupungilla ei voida katsoa olevan velvollisuutta tehdä hankintasopimusta, joka johtaisi sille aiheutuvien kokonaiskustannusten kohoamiseen. Sellaisen uuden tarjouskilpailun järjestäminen, jonka perusteella tarjousvertailussa voidaan ottaa huomioon kaupungin sähkönhankinnasta aiheutuvat kustannukset kokonaisuudessaan, on ollut yleisen edun kannalta perusteltua. Yleisellä edulla tarkoitetaan tässä nimenomaan veronmaksajien etua ja julkisen talouden kannalta edullisimman vaihtoehdon selvittämistä. Tässä yhteydessä on kuitenkin huomautettava, ettei sähköntoimittajan vaihtamiseen liittyville kustannuksille saa antaa tarjousvertailussa niin suurta painoa, että ne muodostuvat alalle pääsyn esteeksi kilpailevien sähköntoimittajien kannalta. Tähän liittyen voidaan harkita esimerkiksi sopimuskauden pituuden asettamista sellaiseksi, että sähköntoimittajan vaihtamisesta aiheutuvat kustannukset eivät muodostu keskeiseksi tekijäksi.</p>
  <p>Julkisista hankinnoista annetun lain 9 §:n 1 momentin 4 kohdan mukaan kilpailuneuvosto voi määrätä hankintayksikön maksamaan hyvitysmaksua sellaiselle asianosaiselle, jolla olisi ollut todellinen mahdollisuus voittaa tarjouskilpailu virheettömässä menettelyssä. Lain mukaan hyvitysmaksua määrättäessä otetaan huomioon hankintayksikön virheen tai laiminlyönnin laatu, hankinnan kokonaisarvo sekä hakijalle aiheutuneet kustannukset ja vahinko. Hyvitysmaksu on luonteeltaan summaarinen seuraamusmaksu, jolla pyritään toisaalta tehostamaan hankintasäännösten noudattamista ja toisaalta korvaamaan väärin kohdellun tarjoajan kärsimää menetystä silloin, kun hankintamenettelyn keskeyttäminen tai kumoaminen ei tule yleisistä syistä kysymykseen.</p>
  <p>Hakija on esittänyt yhteensä 230 900 markan suuruisen hyvitysmaksuvaatimuksen.</p>
  <p>Hyvitysmaksua koskevasta säännöksestä ei ilmene lähemmin, millä tavoin hyvitysmaksua määrättäessä huomioon otettavat seikat tulee keskenään painottaa. Ilmeistä on, että maksun suuruuden lähempi määrittely on tarkoitettu tapahtumaan tapauskohtaisen kokonaisharkinnan perusteella. Eduskunnan talousvaliokunta on todennut mietinnössään (TaVM 24/1997 vp. s. 5), että hyvitysmaksun määräämisen yhteydessä lähtökohtana on positiivisen sopimusedun periaatteen mukaisesti kaikkien varallisuusvahinkojen korvaaminen, ei ainoastaan hankintamenettelyyn osallistuneelle aiheutuneet kustannukset.</p>
  <p>Hakijan tarjous oli hinnaltaan halvin ja hakija olisi voittanut tarjouskilpailun, mikäli se olisi viety loppuun alkuperäisen tarjouspyynnön mukaisesti. Vaikka tarjouskilpailun keskeyttämiselle on ollut olemassa edellä esitetyllä tavalla yleisen edun kannalta hyväksyttävä peruste, on hankintayksikön menettelyssä ollut selvä ja ilmeinen virhe, sillä hankintamenettelyn keskeyttämiseen ja uuden tarjouskilpailun käynnistämiseen on ollut syynä alkuperäisen tarjouskilpailun puutteellinen valmistelu. Ammattimaisena hankkijana kunnan olisi pitänyt ymmärtää mitkä seikat vaikuttavat hankinnan edullisuuden arviointiin. Tarjousmenettely olisi jo ensimmäisellä kierroksella pitänyt muodostaa sellaiseksi, että edullisin vaihtoehto tulee selvitetyksi. Hakijalle on siten aiheutunut ylimääräisiä kustannuksia hankintayksikön virheellisen menettelyn johdosta.</p>
  <p>Nyt käsiteltävänä olevassa asiassa menetetty liikevoitto olisi tullut arvioitavaksi hyvitysmaksun perusteena, mikäli tarjouskilpailun keskeyttämiselle ei olisi esitetty hyväksyttävää syytä. Koska tässä tapauksessa tarjouskilpailun keskeyttäminen on ollut yleisen edun kannalta perusteltua, hyvitysmaksuna voivat tulla korvattaviksi ainoastaan tarjouksen tekemisestä hakijalle aiheutuneet kustannukset.</p>
  <p>Imatran kaupunki on velvoitettava julkisista hankinnoista annetun lain 9 §:n perusteella maksamaan hyvitysmaksuna kaupungin virheellisen menettelyn johdosta hakijalle tarjouksen tekemisestä aiheutuneet kulut, joiden määräksi hakija on ilmoittanut 35 000 markkaa. Hakija on omaa tarjoustaan varten kilpailuttanut useita sähköntoimittajia, joten markkamäärää voidaan pitää uskottavana.</p>
  <p>Käsittely korkeimmassa hallinto-oikeudessa</p>
  <p><em>Kauppatalo Hansel Oy</em> on vaatinut, että kilpailuneuvoston päätös kumotaan siltä osin kuin kilpailuneuvosto on katsonut, että Imatran kaupungilla on ollut hyväksyttävä syy aloitetun hankintamenettelyn keskeyttämiseen. Lisäksi yhtiö on vaatinut, että Imatran kaupunki velvoitetaan maksamaan yhtiölle hyvitysmaksuna 230 900 markkaa ja sille viivästyskorkoa. Yhtiö on lisäksi vaatinut, että Imatran kaupunki velvoitetaan korvaamaan yhtiön oikeudenkäyntikulut laillisine korkoineen.</p>
  <p>Yhtiö on lausunut perusteluinaan muun ohella, että mikäli olisi toimittu hankintalainsäädännön mukaisesti, olisi annetuista, sinänsä hyväksyttävistä tarjouksista tullut valita ilmoitetun valintakriteerin mukaan hinnaltaan halvin tarjous eli yhtiön tarjous. Kauppatalo Hansel Oy:n käsityksen mukaan asiassa ei ole ollut aiheellista eikä esitetyn selvityksen nojalla edes mahdollista arvioida sitä, minkälaiseksi hankinnan kokonaistaloudellinen edullisuus olisi muodostunut, jos tarjouskilpailussa olisi alun perin käytetty valintakriteerinä kokonaistaloudellista edullisuutta nyt käytetyn hinnan sijasta. Tarjouskilpailussa ainoaksi valintaperusteeksi on ilmoitettu hankinnan hinta ja Kauppatalo Hansel Oy:n tarjouksen on todettu olevan tehdyistä tarjouksista hinnaltaan halvin. Kauppatalo Hansel Oy on katsonut, että Imatran kaupungin alkuperäinen tarjouskilpailu oli järjestetty ammattimaisesti eikä sen valmistelu ollut ollut puutteellista. Kilpailutusasiakirjoista ilmenee, että kaupunki oli käyttänyt hankinnassa asiantuntijakonsulttia. Kaupungin käynnistämän uuden tarjouskilpailun ratkaisuperusteita ei ole muutettu ensimmäisestä tarjouskierroksesta: ratkaisuperusteena on myös uudessa tarjouspyynnössä ilmoitettu yksinomaan sähköenergian hinta. Uusi tarjouskilpailu on tosiasiallisesti ollut niin sanottu tinkimiskierros.</p>
  <p><em>Imatran kaupunki</em> on lausunnossaan vaatinut, että yhtiön valitus hylätään ja yhtiö velvoitetaan korvaamaan kaupungin oikeudenkäyntikulut korkeimmassa hallinto-oikeudessa.</p>
  <p>Hankintasopimuksen tekeminen tarjouspyynnön mukaisesti ainoastaan sähköenergian hinnan perusteella olisi johtanut kokonaistaloudellisesti nykyistä sähköntoimittajaa epäedullisempaan sähkönhankintaan. Tarjouspyyntö ei olisi sallinut muiden sähkönhankinnan kokonaishintaan vaikuttavien tekijöiden ottamista huomioon tarjouksia vertailtaessa, vaikka juuri sähkönhankinnan kokonaishinta on merkitsevä arvioitaessa hankintakustannuksia julkisten varojen tehokkaan käytön kannalta. Nämä kustannukset olisivat olleet kaikkien muiden paitsi Imatran Seudun Sähkö Oy:n osalta noin 460 000 markkaa eli vuotuisina kuoletus- ja korkokustannuksina noin 100 000 markkaa. Toisaalta edullisimman sähkönhankinnan kokonaishinnan tarjonneen Imatran Seudun Sähkö Oy:n valinta tarjouspyynnön perusteella olisi johtanut hankintalainsäädännön vastaiseen hankintapäätökseen. Näiden seikkojen vuoksi hankinta päätettiin keskeyttää uudelleen valmistelua varten eikä asiaa viety lainkaan Imatran kaupungin teknisen lautakunnan päätettäväksi.</p>
  <p>Kaupunki on kilpailuttanut sähkönhankinnan uudelleen 31.8.2000 julkaistun hankintailmoituksen perusteella. Uusi hankinta on edellistä 9 GWh suurempi, mikä on mahdollistanut sähkönhankinnan kokonaiskustannusten yhdenvertaisemman huomioon ottamisen niin, että parhaimman tarjouksen tekijä on myös kokonaiskustannuksiltaan edullisin sähköntoimittaja. Uudessa kilpailutuksessa parhaan tarjouksen on tehnyt Lappeenrannan Energia Oy, jonka kanssa on myös tehty hankintasopimus.</p>
  <p><em>Kauppatalo Hansel Oy</em> on antanut vastaselityksen.</p>
  <p>Ennakkoratkaisun pyytäminen Euroopan yhteisöjen tuomioistuimelta</p>
  <p><em>Korkein hallinto-oikeus</em> on välipäätöksellään 1.7.2002 taltionumero 1697 (KHO:2002:49), pyydettyään Imatran kaupungin ja Kauppatalon Hansel Oy:n lausunnot ennakkoratkaisun pyytämisestä, päättänyt pyytää Euroopan yhteisöjen tuomioistuimelta Euroopan yhteisön perustamissopimuksen 234 artiklassa tarkoitetun ennakkoratkaisun seuraaviin Euroopan yhteisön oikeutta koskeviin tulkintakysymyksiin:</p>
  <p>1. Onko julkisia tavaranhankintoja koskevien sopimustentekomenettelyjen yhteensovittamisesta 14.6.1993 annettua neuvoston direktiiviä 93/36/ETY tulkittava niin, että alimman hinnan periaatteella tarjouskilpailun aloittanut hankintaviranomainen voi keskeyttää tarjouskilpailun hankintaa tekemättä havaittuaan tarjousten tutkimisen ja vertailun jälkeen, että tarjouspyynnön sisällön vuoksi sen ei ole mahdollista tehdä hankintaa kysymyksessä olevan tarjouspyynnön perusteella kokonaiskustannuksiltaan edullisimmalla tavalla?</p>
  <p>2. Onko keskeyttämisen hyväksyttävyyden kannalta merkitystä sillä, että tarjouspyynnön sisältö on virheellinen hankintayksikön etukäteisarvioinnin virheellisyyden vuoksi?</p>
  <p><em>Euroopan yhteisöjen tuomioistuin</em> on asian edellyttämän menettelyn jälkeen määräyksellään 16.10.2003, asia C-244/02, antanut vastauksen korkeimman hallinto-oikeuden esittämään ennakkoratkaisupyyntöön. Yhteisöjen tuomioistuin on lausunut tuomion kohdissa 27-36 seuraavasti:</p>
  <p>27. Direktiivin 93/36/ETY ainoa säännös, joka koskee erityisesti kilpailutetun hankinnan tekemättä jättämistä, on sen 7 artiklan 2 kohta, jossa säädetään muun muassa, että päätettyään peruuttaa sopimusten tekomenettelyn hankintaviranomaisten on viipymättä ilmoitettava ehdokkaille ja tarjoajille päätöksen perusteet.</p>
  <p>28. Yhteisöjen tuomioistuin on jo aiemmin tarkentanut sitä, kuinka laaja on velvollisuus ilmoittaa sopimusten tekomenettelyn peruuttamisen syyt julkisia rakennusurakoita koskevien sopimusten tekomenettelyjen yhteensovittamisesta 14 päivänä kesäkuuta 1993 annetun neuvoston direktiivin 93/37/ETY (EYVL L 199, s. 54) osalta, sellaisena kuin tämä direktiivi on muutettuna direktiivillä 97/52/EY (jäljempänä direktiivi 93/37/ETY), ja julkisia palveluhankintoja koskevien sopimusten tekomenettelyjen yhteensovittamisesta 18 päivänä kesäkuuta 1992 annetun neuvoston direktiivin 92/50/ETY (EYVL L 209, s. 1), sellaisena kuin se on muutettuna direktiivillä 97/52/EY (jäljempänä direktiivi 92/50/EY), osalta. Näiden direktiivien 8 artiklan 2 kohdassa ja 12 artiklan 2 kohdassa olevat säännökset ovat sanamuodoltaan olennaisilta osin samanlaiset kuin direktiivin 93/36/ETY 7 artiklan 2 kohdan säännökset.</p>
  <p>29. Edellä mainitussa asiassa Fracasso ja Leitschutz (C-27/98, 16.9.1999, Kok. 1999, s. I-5697) antamansa tuomion 23 ja 25 kohdassa yhteisöjen tuomioistuin totesi, että 93/37/ETY 8 artiklan 2 kohdassa ei säädetä, että tässä direktiivissä implisiittisesti hyväksytty hankintaviranomaisen mahdollisuus olla tekemättä tarjouskilpailun kohteena ollutta julkista rakennusurakkaa rajoitettaisiin poikkeuksellisiin tapauksiin taikka että sen olisi perustuttava vakaviin syihin.</p>
  <p>30. Tämän lisäksi yhteisöjen tuomioistuin on asiassa C-92/00, HI, 18.6.2002 antamansa tuomion 41 kohdassa (Kok. 2002, s. I-5553) todennut, että direktiivin 92/50/ETY 12 artiklan 2 kohtaa on tulkittava siten, että vaikka siinä säädetään, että päätettyään peruuttaa julkisia palveluhankintoja koskevan tarjouspyynnön hankintaviranomaisen on ilmoitettava ehdokkaille ja tarjoajille päätöksensä perusteet, tämä ei kuitenkaan tarkoita, että kyseisen hankintaviranomaisen olisi saatettava sopimusten tekomenettely päätökseen.</p>
  <p>31. Edellä mainitussa asiassa HI annetun tuomion 42 kohdassa yhteisöjen tuomioistuin on täsmentänyt edelleen, että vaikka on totta, että direktiivissä 92/50/ETY ei ole erityistä säännöstä, tarjouspyynnön peruuttamista koskevien perusteiden ilmoittamiseen liittyvää edellytystä lukuun ottamatta, joka koskisi tällaisen päätöksen aineellisoikeudellisia tai muotoa koskevia edellytyksiä, päätökseen on kuitenkin sovellettava yhteisön oikeuden perustavanlaatuisia sääntöjä ja erityisesti EY:n perustamissopimuksessa määrättyjä sijoittautumisoikeutta ja palveluiden tarjoamisen vapautta koskevia periaatteita.</p>
  <p>32. Tulkiten kilpailulle avaamista ja avoimuutta koskevan kaksitahoisen tavoitteen valossa direktiivin 92/50/ETY 12 artiklan 2 kohdassa säädettyä velvollisuutta ilmoittaa tarjouspyynnön peruuttamista koskevan päätöksen perusteet yhteisöjen tuomioistuin on todennut, että tämä vaatimus perustuu juuri siihen, että siinä pyritään takaamaan avoimuuden vähimmäistaso sellaisten julkisten hankintamenettelyjen osalta, joihin direktiiviä sovelletaan, ja näin ollen siis takaamaan myös yhdenvertaista kohtelua koskevan periaatteen noudattaminen (em. asia HI, tuomion 43-46 kohta).</p>
  <p>33. Näin yhteisöjen tuomioistuin päätyi toteamaan, että siitä huolimatta, että direktiivissä 92/50/ETY ei ole erityisiä yksityiskohtaisia säännöksiä, jotka koskevat julkisia palveluhankintoja koskevan tarjouspyynnön peruuttamista, hankintaviranomaisten on kuitenkin tällaisen päätöksen tehdessään yleisesti noudatettava perustamissopimuksen perustavanlaatuisia oikeussääntöjä ja erityisesti kansalaisuuteen perustuvan syrjinnän kieltoa koskevaa periaatetta (em. asia HI, tuomion 47 kohta).</p>
  <p>34. On kuitenkin muistettava, kuten yhteisöjen tuomioistuimen oikeuskäytännöstä käy ilmi, että direktiivien 92/50/ETY, 93/36/ETY ja 93/37/ETY, jotka yhdessä muodostavat julkisia hankintoja koskevan yhteisön oikeuden ydinsisällön, tarkoituksena on keskenään samanlaisten tavoitteiden saavuttaminen kunkin direktiivin soveltamisalalla (asia C-513/99, Concordia Bus Finland, tuomio 17.9.2002, Kok. 2002, s. I-7213, 90 kohta).</p>
  <p>35. Säännöksiä, jotka liittyvät samaan yhteisön oikeuden alaan ja jotka ovat sanamuodoltaan olennaisilta osin samanlaiset, ei tässä tilanteessa ole mitään syytä tulkita toisistaan poikkeavin tavoin (em. asia Concordia Bus Finland, tuomion 91 kohta).</p>
  <p>36. Esitettyihin ennakkoratkaisukysymyksiin on näin ollen vastattava, että direktiiviä 93/36/ETY on tulkittava siten, että alimman hinnan periaatteella tarjouskilpailun aloittanut hankintaviranomainen voi keskeyttää tarjouskilpailumenettelyn hankintaa tekemättä havaittuaan tarjousten tutkimisen ja vertailun jälkeen tehneensä virheitä arvioinneissaan ennen tarjouskilpailua sillä tavoin, että tarjouspyynnön sisällön vuoksi sen ei ole mahdollista valita taloudellisesti edullisinta tarjousta, edellyttäen, että hankintaviranomainen noudattaa tällaista päätöstä tehdessään julkisia hankintoja koskevia yhteisön oikeuden perussääntöjä, kuten yhdenvertaisen kohtelun periaatetta.</p>
  <p><em>Imatran kaupunki</em> on lausunut yhteisöjen tuomioistuimen määräyksen johdosta, ettei määräyksen sisältö huomioon ottaen asiassa ole aihetta enempiin kannanottoihin.</p>
  <p><em>Kauppatalo Hansel Oy:lle</em> on varattu tilaisuus lausua yhteisöjen tuomioistuimen määräyksen johdosta.</p>
  <p>Korkeimman hallinto-oikeuden ratkaisu</p>
  <p>Korkein hallinto-oikeus on tutkinut asian.</p>
  <p>Kilpailuneuvoston päätöksessä mainituilla perusteilla asiassa on selvitetty, että alimman hinnan periaatteella tarjouskilpailun aloittanut Imatran kaupunki keskeytti tarjouskilpailun hankintaa tekemättä havaittuaan tarjousten tutkimisen ja vertailun jälkeen, että tarjouspyynnön sisällön vuoksi sen ei ole mahdollista tehdä hankintaa kysymyksessä olevan tarjouspyynnön perusteella kokonaiskustannuksiltaan edullisimmalla tavalla. Lisäksi asiassa on selvitetty, että tarjouspyynnön sisältö oli virheellinen hankintayksikön etukäteisarvioinnin virheellisyyden vuoksi.</p>
  <p>Aloitetun hankintamenettelyn keskeyttämisestä ei ole ilmoitusvelvollisuutta lukuun ottamatta annettu kansallisia tai Euroopan yhteisön nimenomaisia säännöksiä.</p>
  <p>Euroopan yhteisöjen tuomioistuin on korkeimman hallinto-oikeuden tekemän ennakkoratkaisupyynnön johdosta antamassaan määräyksessä 16.10.2003, asia C-244/02, lausunut, että direktiiviä 93/36/ETY on tulkittava siten, että alimman hinnan periaatteella tarjouskilpailun aloittanut hankintaviranomainen voi keskeyttää tarjouskilpailumenettelyn hankintaa tekemättä havaittuaan tarjousten tutkimisen ja vertailun jälkeen tehneensä virheitä arvioinneissaan ennen tarjouskilpailua sillä tavoin, että tarjouspyynnön sisällön vuoksi sen ei ole mahdollista valita taloudellisesti edullisinta tarjousta, edellyttäen, että hankintaviranomainen noudattaa tällaista päätöstä tehdessään julkisia hankintoja koskevia yhteisön oikeuden perussääntöjä, kuten yhdenvertaisen kohtelun periaatetta.</p>
  <p>Kun otetaan huomioon tämä yhteisön oikeutta koskeva tulkinta, korkein hallinto-oikeus katsoo, että Imatran kaupunki ei ole menetellyt julkisista hankinnoista annetun lain 9 §:n 1 momentissa (1247/1997) tarkoitetulla tavalla hankintalainsäädännön vastaisesti keskeyttäessään hankintamenettelyn. Tämän vuoksi Kauppatalo Hansel Oy:n valitus ei anna aihetta muuttaa kilpailuneuvoston päätöksen lopputulosta. Yhtiön valitus hylätään.</p>
  <p>Asian näin päättyessä korkein hallinto-oikeus hylkää Kauppatalo Hansel Oy:n vaatimuksen oikeudenkäyntikulujen korvaamisesta. Korkein hallinto-oikeus hylkää niin ikään, ottaen huomioon hallintolainkäyttölain 74 §:n 3 momentin, Imatran kaupungin vaatimuksen Kauppatalo Hansel Oy:n velvoittamisesta korvaamaan sen oikeudenkäyntikulut.</p>
  <p>Asian ovat ratkaisseet hallintoneuvokset Ahti Rihto, Ismo Talikka, Raimo Anttila, Olli Nykänen ja Heikki Kanninen. Asian esittelijä Satu Heikkilä.</p>
  <finlex:content id="r200400577.kho">
    <div>
</div>
  </finlex:content>
</finlex:document>
