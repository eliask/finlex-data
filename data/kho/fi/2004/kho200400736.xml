<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200400736</dcterms:identifier>
  <finlex:ecliIdentifier>ECLI:FI:KHO:2004:37</finlex:ecliIdentifier>
  <dcterms:title>2.4.2004/736 KHO:2004:37</dcterms:title>
  <dcterms:description>
    <p>
      <span>Ympäristönsuojelu</span>
      <span>Lievästi saastunut maa</span>
      <span>Meluvalli</span>
      <span>Jäte</span>
      <span>Hyödyntäminen</span>
      <span>Ympäristölupa</span>
    </p>
  </dcterms:description>
  <finlex:registerNumber>1199/3/02</finlex:registerNumber>
  <dcterms:issued>2004-04-02</dcterms:issued>
  <finlex:fileCopyNumber>736</finlex:fileCopyNumber>
  <dcterms:abstract>
    <p>Ympäristölupahakemuksen mukaan vahvistetun asemakaavan mukaiselle suojaviheralueelle (EV), jolle kaavan mukaan sai rakentaa meluvallin, suunniteltuun meluvalliin sijoitettaviksi aiotut maamassat olivat peräisin kaupungin eri rakennuskohteista. Ne voivat myös olla kompostoituja tai muulla tavoin käsiteltyjä lievästi pilaantuneita massoja, jotka sisälsivät pieniä pitoisuuksia kaupunkialueelle tyypillisiä ainesosia kuten raskasmetalleja, arseenia ja orgaanisia yhdisteitä. Kysymyksessä oli aiottu jätteen hyötykäyttö, ja jätelain 6 §:n 2 kohdan mukaan jäte on tietyin edellytyksin hyödynnettävä. Saman pykälän 4 kohdan mukaan jätteestä ei kuitenkaan saa aiheutua vaaraa tai haittaa terveydelle tai ympäristölle. Ympäristönsuojelulain 5 §:n 2 momentissa taas säädetään, että ympäristön pilaantumisen vaaraa aiheuttavassa toiminnassa on noudatettava muun ohessa jätelain 6 §:ssä säädettyjä yleisiä velvollisuuksia. Lain 41 §:n 1 momentin mukaan ympäristöluvan myöntämisen edellytyksenä on, että toiminta täyttää muun ohessa jätelain vaatimukset. Kun asiakirjoihin ei sisältynyt riittävää selvitystä meluvalliin sijoitettavien maamassojen laadusta ja kunkin maamassaerän sisältämistä haitta-aineista, ei asiakirjoista saatavan selvityksen perusteella voitu luotettavasti arvioida mainittujen maamassojen sisältämistä haitta-aineista, myös niiden mahdolliset yhteisvaikutukset huomioon ottaen, terveydelle ja ympäristölle aiheutuvaa vaaraa tai haittaa. Kun otettiin huomioon myös meluvallin suunniteltu sijainti suhteellisen lähellä asutusta ja päiväkotia, ympäristöluvan myöntämiseen suunnitelman mukaiselle hankkeelle ei näissä oloissa ollut edellytyksiä.</p>
    <p>Ympäristönsuojelulaki 5 § 2 mom., 6 §, 7 §, 41 § 1 ja 2 mom.<br/>Jätelaki 4 § ja 6 § 4 kohta</p>
    <p>
      <viite tyyppi="www" kohde="http://www.kho.fi/paatokset/30236.htm">Kort referat på svenska</viite>
    </p>
  </dcterms:abstract>
  <p>1. Uudenmaan ympäristökeskuksen ratkaisu</p>
  <p>Uudenmaan ympäristökeskus päätöksellään 14.3.2001 n:o YS 245 hylännyt Helsingin kaupungin rakennusviraston ympäristölupahakemuksen lievästi pilaantuneiden maamassojen hyötykäytöstä Riihenkulman meluvallissa Seppämestarintien (Kehä I:n) pohjoispuolella välillä Malminkaari - Latokartanontie Pukinmäessä Helsingissä.</p>
  <p>Ympäristökeskus on muun ohessa lausunut, ettei esitetystä lievästi pilaantuneiden maiden hyödyntämistoiminnasta aiheutuisi terveyshaittaa, maaperän tai pohjaveden pilaantumista, erityistä luonnonolosuhteiden huonontumista, vedenhankinnan tai yleiseltä kannalta tärkeän muun käyttömahdollisuuden vaarantumista toiminnan vaikutusalueella eikä eräistä naapuruussuhteista annetussa laissa tarkoitettua kohtuutonta rasitusta, mikäli toimintaa harjoitettaisiin hakemuksessa esitetyllä tavalla ja mikäli asetettaisiin tarvittavat lupamääräykset toiminnassa noudatettaviksi. Toiminnasta aiheutuisi kuitenkin merkittävää muuta ympäristön pilaantumista ympäristön tilan huonontamisen kautta. Luvan myöntämisen edellytykset eivät kaikin osin täyty.</p>
  <p>2. Asian käsittely Vaasan hallinto-oikeudessa</p>
  <p>2.1. Valitus ja lausunnot hallinto-oikeudessa</p>
  <p>Helsingin kaupungin rakennusvirasto on valituksessaan vaatinut ympäristökeskuksen päätöksen kumoamista ja ympäristönsuojelulain 28 §:n mukaisen ympäristöluvan myöntämistä hakemuksen mukaisesti.</p>
  <p>Suunniteltu meluvalli sijaitsee erittäin vilkkaasti liikennöidyn tien vieressä. Liikenteen päästöt vaikuttavat alueen puhtauteen jo nyt ja myös tulevaisuudessa. Meluvalli sijoitetaan asemakaavassa meluesteen rakentamista varten varatulle rajatulle alueelle. Hakemuksen ja ympäristökeskuksen päätöksen mukaan meluvallin rakentamisesta ja sijoittamisesta ei aiheudu päästöjä ympäristöön eikä terveyshaittaa. Ympäristölupahakemuksen hylkäämiselle ympäristönsuojelulain nojalla ei ole esitetty mitään perusteita. Toiminnasta ei myöskään aiheudu jätelaissa tarkoitettua vaaraa tai haittaa terveydelle tai ympäristölle.</p>
  <p>Rakennusvirasto on viitannut valituksen liitteenä olevaan X Oy:n lausuntoon, jonka mukaan meluvalliin tarkoitetuista maista suuri osa tulisi poistettavaksi kiinteistöiltä rakentamisen vuoksi eikä ympäristö- tai terveysvaikutusten perusteella. Suunnitellussa meluvallissa tarvitaan noin 15 000 m<sup>3</sup> eli noin 30 000 tonnia lievästi pilaantuneita massoja, joten kyseessä ei ole lievästi saastuneen maan hajasijoittaminen vaan mittasuhteiltaan merkittävä hyötykäyttökohde. Maiden hyödyntäminen suunnitelmassa esitetyllä tavalla olisi suotuisten ympäristövaikutusten lisäksi 1,5 - 2 miljoonaa markkaa edullisempaa kuin kaatopaikalle vieminen.</p>
  <p>Helsingin kaupungin ympäristölautakunta on antanut valituksen johdosta vastineen. Lautakunta on katsonut, että hyötykäyttöä tulee edistää ja se on yhtynyt ympäristökeskuksen päätöksessä esitettyyn kantaan, että hakemuksen mukaisesti lievästi pilaantuneita maa-aineksia voidaan periaatteessa hyödyntää turvallisesti, kun päätökseen liitetään riittävät määräykset terveys- ja ympäristöhaittojen estämiseksi. Lautakunta on toistanut hakemuksesta antamansa puoltavan lausunnon ja katsonut, että Helsingin kaupungin alueen rakennushankkeissa kaivettuja, lievästi pilaantuneiksi luokiteltuja maamassoja voidaan käyttää hyödyksi puhtaiden maa-ainesten sijaan Kehä I:n Riihenkulman meluvallin eristetyssä sisäosassa, mikäli toteutuksessa otetaan huomioon meluvallissa käytettävien materiaalien rakennustekniset ja rakentamisen yksityiskohtaiset ympäristövaatimukset ja rakenteen toimivuus ja ympäristövaikutusten seuranta järjestetään hyväksyttyjen suunnitelmien mukaisesti.</p>
  <p>Helsingin kaupungin kiinteistövirasto on antanut valituksen johdosta vastineen. Kiinteistöviraston hallinnassa olevilta alueilta poistetaan merkittäviä määriä lievästi saastuneita maita vuosittain. Näille maa-aineksille on vaikea löytää hyötykäyttökohteita ja siksi ne joudutaan sijoittamaan useimmiten kaatopaikoille. Lievästi pilaantuneiden maa-ainesten käyttäminen meluvallissa mahdollistaisi osaltaan sen, että pilaantuneiden alueiden haltijat voisivat täyttää jätelain vaatimuksen jätteen hyötykäytöstä.</p>
  <p>Uudenmaan ympäristökeskus on antanut valituksen johdosta lausunnon. Toiminnasta aiheutuisi merkittävää ympäristön pilaantumista ympäristön tilan huonontamisen kautta. Ympäristön tilaa huononnetaan kyseisessä paikassa päästämällä ainetta ympäristöön. Päästönä tässä tapauksessa pidetään lievästi pilaantuneiden maa-ainesten sijoittamista ja jättämistä ympäristöön. Luvan myöntämisen edellytykset eivät täten täyty.</p>
  <p>Jätelain mukaiseksi järkiperäiseksi jätteenkäsittelyksi ei voida katsoa sellaista toimintaa, jossa kunnostuskohteessa pilaantunut maaperä kunnostetaan maa-ainesten vaihtamisella puhtaaseen maa-ainekseen ja poistettu pilaantunut maa-aines sijoitetaan maan päälle muualle ympäristöön sellaiseen kohteeseen, jossa sijoitusympäristön ominaisuudet eivät merkittävästi poikkea kunnostuskohteen ominaisuuksista. Hakemuksessa esitetyllä tavalla toteutettuna lievästi pilaantuneiden maiden hyödyntäminen tai sijoittaminen hajautetusti meluvalliin on pitkällä aikavälillä huonommin kontrolloitavissa kuin esimerkiksi hyödyntäminen tai sijoittaminen asianmukaisilla jätehuoltoalueilla.</p>
  <p>Ympäristökeskus on lisäksi viitannut päätökseensä ja sen perusteluihin ja esittänyt rakennusviraston valituksen hylkäämistä aiheettomana.</p>
  <p>Helsingin kaupungin rakennusvirasto on antanut vastaselityksen ympäristökeskuksen lausunnon johdosta.</p>
  <p>2.2. Vaasan hallinto-oikeuden ratkaisu</p>
  <p>Hallinto-oikeus on valituksenalaisella päätöksellä hylännyt rakennusviraston ympäristökeskuksen päätöksestä tekemän valituksen.</p>
  <p>Perustelut</p>
  <p>Ympäristölle tai terveydelle haitallisia aineita sisältävät meluvalliin loppusijoitettavaksi suunnitellut lievästi pilaantuneet maamassat ovat jätelain 3 §:n 1 momentin 1 kohdassa tarkoitettua jätettä, jonka haltijan tulee jätelain 4 §:n 1 momentin mukaan huolehtia siitä, ettei jätteestä aiheudu vaaraa tai haittaa terveydelle tai ympäristölle. Ympäristönsuojelulain 7 §:n mukaan maahan ei saa jättää tai päästää jätettä eikä muutakaan ainetta siten, että seurauksena on sellainen maaperän laadun huononeminen, josta voi aiheutua vaaraa tai haittaa terveydelle tai ympäristölle, viihtyisyyden melkoista vähentymistä tai muu niihin verrattava yksityisen tai yleisen edun loukkaus.</p>
  <p>Lievästi saastuneiden maamassojen hyötykäyttökohteet on valittava siten, että massojen sisältämät haitta-aineet eivät aiheuta oleellisesti suurempia haittavaikutuksia kuin ympäristön maaperästä asianomaisissa olosuhteissa aiheutuu. Sijoituskohteessa massat on peitettävä asianmukaisesti ja liukoisuuden sitä edellyttäessä vettä läpäisemättömällä kerroksella.</p>
  <p>Meluvalliin sijoitettaviksi tarkoitetut lievästi pilaantuneet maamassat ovat ympäristölupahakemuksen mukaan peräisin Helsingin kaupungin alueen rakennuskohteista tai ne ovat kompostoituja tai muulla tavoin käsiteltyjä massoja, jotka sisältävät pieniä pitoisuuksia kaupunkialueelle tyypillisiä ainesosia kuten raskasmetalleja, arseenia ja orgaanisia yhdisteitä. Käytettävät massat voisivat siten sisältää hyvin erilaisia haitta-aineita. Hakemus koskee kaikenlaisten lievästi saastuneiden, poikkeuksena selvästi haisevat massat, käyttämistä meluvallin rakentamiseen. Näin ollen ei ole voitu esittää tarkempaa tietoa sijoitettavien maamassojen sisältämien haitta-aineiden määrästä ja laadusta, liukoisuusominaisuuksista eikä siitä, miten aineet yhdessä vaikuttavat maaperään. Näiden tietojen puuttuessa tehty riskinarviointi on myös puutteellinen. Puuttuvien tietojen takia ei voida myöskään arvioida, ovatko hakemuksen mukaiset suojausrakenteet riittäviä estämään haitallisten aineiden kulkeutumista suotovesien mukana meluvallin ympäristöön tai eloperäisen aineksen hajoamisesta aiheutuvaa kaasumaisten hajoamistuotteiden kuten metaanin leviämistä ilmaan. Tämän lisäksi meluvallin rakentamisesta voi aiheutua rakennusaikaisia ympäristö- ja terveysriskejä kuten pilaantuneiden maiden pölyn ja haitallisten haihtuvien aineiden hengittäminen, ihoaltistus ja altistus suun kautta.</p>
  <p>Arvioidessaan hankkeen riskialttiutta hallinto-oikeus on ottanut huomioon, että meluvalli suunnitelman mukaan rakennetaan keskelle taajaa asutusta päiväkodin läheisyyteen eli alueelle, jota ei voida pitää teollisuus- tai liikennealueeseen verrattavana.</p>
  <p>Hakemuksen mukaan kyseessä on 30 000 tonnin suuruisten useita eri haitta-aineita sisältävien maamassojen sijoittaminen maan päälle. Vaikka maamassojen sisältämien haitta-aineiden mediaanipitoisuudet eivät hakemuksen mukaan tulisi ylittämään nk. SAMASE -raportissa esitettyjä raja-arvoja, haitta-aineiden kokonaismäärä on suuri ja koostumus erilainen verrattuna esimerkiksi Kehä I:n liikenteestä maaperään kohdistuviin päästöihin. Tämän vuoksi ja kun maamassojen korkeimmat haitta-ainepitoisuudet saattavat joltain osin ylittää raportin ohjearvot, massojen hakemuksen mukaisesta sijoittamisesta aiheutuu muun ohessa jätelain 4 §:ssä ja 6 §:n 4 kohdassa tarkoitettua vaaraa ympäristölle.</p>
  <p>Näillä ja muutoin ympäristökeskuksen päätöksestä ilmenevillä perusteilla hallinto-oikeus on katsonut, että maa-ainesjätteen sijoittamisesta meluvalliin aiheutuva terveydellinen vaara ja riski ympäristön pilaantumisesta on niin suuri, etteivät ympäristöluvan myöntämisen edellytykset täyty.</p>
  <p>3. Asian käsittely korkeimmassa hallinto-oikeudessa</p>
  <p>3.1. Valitus ja lausunnot korkeimmassa hallinto-oikeudessa</p>
  <p>Helsingin kaupungin rakennusvirasto on valituksessaan vaatinut, että hallinto-oikeuden päätös kumotaan ja että ympäristölupa myönnetään hakemuksen mukaisesti.</p>
  <p>Rakennusvirasto on uudistanut asiassa aikaisemmin esittämänsä ja viitannut ensiksi Vaasan hallinto-oikeuden päätösperustelujen lausumiin, jotka koskevat terveydellistä vaaraa, ympäristön pilaantumisen riskiä ja riskinarvion puutteellisuutta sekä Uudenmaan ympäristökeskuksen päätösperustelujen lausumaan, joka koskee ympäristön tilan huonontamisen kautta tapahtuvaa merkittävää ympäristön pilaantumista. Rakennusvirasto on todennut, että se on Uudenmaan ympäristökeskuksen pyynnöstä täydentänyt ympäristölupahakemusta 9.11.2000 päivätyllä X Oy:n laatimalla meluvallin riskinarvioinnilla. Täydennyksessä on esitetty sekä työnaikaiset että pidemmän aikavälin sijoittamisesta aiheutuvat mahdolliset riskit sekä kuinka ne voidaan estää. Lievästi likaisista maista ei aiheudu suurempaa eloperäisten aineiden hajoamista esimerkiksi metaaniksi kuin puhtaista maista, koska haitta-aineiden sisältämien orgaanisten aineiden määrä on merkityksetön sijoitettavien maiden sisältämään humusmaahan verrattuna.</p>
  <p>Edelleen rakennusvirasto on Vaasan hallinto-oikeuden meluvallin sijoittamispaikkaa ja vallin massamäärää koskeviin päätösperustelujen lausumiin viitaten lausunut, että sijoittamisalue ei ole keskellä taajaa asutusta, koska lähimmät rakennukset ovat sijoituskohteen pohjoispuolella 50 metrin päässä ja eteläpuolella vilkkaasti liikennöidyn nelikaistaisen Kehä I:n toisella puolella.</p>
  <p>Rakennusvirasto on vielä viitannut hallinto-oikeuden päätösperustelujen lausumaan, jonka mukaan lievästi pilaantuneiden maa-ainesten hyötykäytöstä meluvallin rakenteena aiheutuisi ympäristönsuojelulain 42 §:n 2 kohdan mukaista merkittävää muuta ympäristön pilaantumista tai sen vaaraa siten, etteivät ympäristöluvan myöntämisen edellytykset täyty. Näkemys poikkeaa niin hakemuksessa esitetystä kuin sen perusteella annetusta Uudenmaan ympäristökeskuksen päätöksestäkin, joiden mukaan terveys- tai ympäristöhaittoja ei esitetyllä tavalla toimittaessa synny. Vaasan hallinto-oikeuden päätös on jäänyt tältä osin perustelematta.</p>
  <p>Mahdollisten haittojen torjumiseksi luvassa voidaan lisäksi asettaa ehtoja, joilla säädellään vastaanotettavien maiden laatua ja rakennekerroksia sekä estetään työnaikaiset päätöt ympäristöön.</p>
  <p>Vaasan hallinto-oikeuden päätös merkitsisi yleistettynä sitä, että jätelain 4 §:n mukainen lievästi pilaantuneiden maa-ainesten ja muiden vastaavien tavanomaisiksi luokiteltujen jätteiden hyötykäyttö vaikeutuisi huomattavasti. Erityisesti, jos katsottaisiin, kuten päätöksessä, ettei pilaantunutta maata saa sijoittaa itseään puhtaammalle alueelle eristettynäkään, hyötykäyttö estyisi käytännössä kokonaan. Tämä ei vastaa jätelain tarkoitusta.</p>
  <p>Uudenmaan ympäristökeskus on antanut valituksen johdosta lausunnon.</p>
  <p>Helsingin kaupungin rakennusvirasto on antanut vastaselityksen.</p>
  <p>3.2 Korkeimman hallinto-oikeuden ratkaisu</p>
  <p>Korkein hallinto-oikeus on tutkinut asian. Ympäristölupahakemuksen mukaan meluvalliin sijoitettaviksi tarkoitetut lievästi pilaantuneet maamassat ovat peräisin Helsingin kaupungin alueen rakennuskohteista. Ne voivat myös olla kompostoituja tai muulla tavoin käsiteltyjä massoja, jotka sisältävät pieniä pitoisuuksia kaupunkialueelle tyypillisiä ainesosia kuten raskasmetalleja, arseenia ja orgaanisia yhdisteitä. Hakemukseen sisältyvässä suunnitelmassa on esitetty meluvalleissa hyödynnettävien maamassojen sisältämät haitta-aineet ja niiden suurimmat sallitut mediaanipitoisuudet haitta-aineittain.</p>
  <p>Kysymyksessä on aiottu jätteen hyötykäyttö, ja jätelain 6 §:n 2 kohdan mukaan jäte on tietyin edellytyksin hyödynnettävä. Saman pykälän 4 kohdan mukaan jätteestä ei kuitenkaan saa aiheutua vaaraa tai haittaa terveydelle tai ympäristölle. Ympäristönsuojelulain 5 §:n 2 momentissa taas säädetään, että ympäristön pilaantumisen vaaraa aiheuttavassa toiminnassa on noudatettava muun ohessa jätelain 6 §:ssä säädettyjä yleisiä velvollisuuksia. Lain 41 §:n 1 momentin mukaan ympäristöluvan myöntämisen edellytyksenä on, että toiminta täyttää muun ohessa jätelain vaatimukset.</p>
  <p>Kun asiakirjoihin ei sisälly riittävää selvitystä meluvalliin sijoitettavien maamassojen laadusta ja kunkin maamassaerän sisältämistä haitta-aineista, asiakirjoista saatavan selvityksen perusteella ei voida luotettavasti arvioida mainittujen maamassojen sisältämistä haitta-aineista, myös niiden mahdolliset yhteisvaikutukset huomioon ottaen, terveydelle tai ympäristölle aiheutuvaa vaaraa tai haittaa. Kun lisäksi otetaan huomioon meluvallin suunniteltu sijainti suhteellisen lähellä asutusta ja päiväkotia, ympäristöluvan myöntämiseen suunnitelman mukaiselle hankkeelle ei ole näissä oloissa edellytyksiä. Kun muutoin otetaan huomioon asiassa esitetyt vaatimukset, saatu selvitys, hallinto-oikeuden ratkaisu ja sen perustelut muutoin sekä ympäristönsuojelulain 5 §:n 2 momentin, 6 §:n, 7 §:n, 41 §:n 1 ja 2 momentin ja 42 §:n 1 momentin sekä jätelain 4 §:n ja 6 §:n 4 kohdan säännökset, hallinto-oikeuden päätöksen lopputuloksen muuttamiseen ei ole syytä.</p>
  <p>Asian ovat ratkaisseet presidentti Pekka Hallberg sekä hallintoneuvokset Esa Aalto, Pekka Vihervuori, Irma Telivuo ja Jukka Mattila sekä ympäristöasiantuntijaneuvokset Pertti Seuna ja Janne Hukkinen. Asian esittelijä Irene Mäenpää.</p>
  <finlex:content id="r200400736.kho">
    <div>
</div>
  </finlex:content>
</finlex:document>
