<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200400876</dcterms:identifier>
  <finlex:ecliIdentifier>ECLI:FI:KHO:2004:42</finlex:ecliIdentifier>
  <dcterms:title>26.4.2004/876 KHO:2004:42</dcterms:title>
  <dcterms:description>
    <p>
      <span>Yksityinen terveydenhuolto</span>
      <span>Lupa palvelujen antamiseen</span>
      <span>Sovellettavat säännökset ja määräykset</span>
      <span>Lääkärien vuokraustoiminta</span>
      <span>Reppufirma</span>
    </p>
  </dcterms:description>
  <finlex:registerNumber>883/3/02</finlex:registerNumber>
  <dcterms:issued>2004-04-26</dcterms:issued>
  <finlex:fileCopyNumber>876</finlex:fileCopyNumber>
  <dcterms:abstract>
    <p>Yhtiö oli lääninhallitukselta hakemuksessaan pyytänyt, että sille myönnetään lupa yksityisen terveydenhuollon palveluiden antamiseen terveydenhuollon palveluista vastaavana johtajana A. Yhtiön tarkoituksena oli hoitaa kuntien ja kuntayhtymien lääkäripäivystystä. Lääninhallitus oli hylännyt hakemuksen.</p>
    <p>Korkein hallinto-oikeus katsoi, että kysymyksessä olevaa työvoiman vuokraustoimintaa, jossa yhtiö ei anna palvelujaan suoraan potilaille, vaan julkisen terveydenhuollon yksikölle, ei voida pitää yksityisestä terveydenhuollosta annetussa laissa tarkoitettuna yksityisen terveydenhuollon palveluiden antamisena väestölle, eikä yhtiötä sellaisena laissa tarkoitettuna palvelujen tuottajana, jolle voitaisiin myöntää lupa terveydenhuollon palvelujen antamiseen.</p>
    <p>Laki yksityisestä terveydenhuollosta 2, 3 ja 4 §, 5 § 1 mom., 6 § 1 mom.<br/>Asetus yksityisestä terveydenhuollosta<br/>Kansanterveyslaki 14 § 1 mom. 2 ja 10 kohta<br/>Erikoissairaanhoitolaki 3 § 1 mom. 2 ja 10 kohta<br/>Työsopimuslaki 1 luku 7 § 3 mom.</p>
    <p>
      <viite tyyppi="www" kohde="http://www.kho.fi/paatokset/30262.htm">Kort referat på svenska</viite>
    </p>
  </dcterms:abstract>
  <p>Yhtiön hakemus</p>
  <p><em>MedOne Oy</em> on lääninhallitukseen 16.1.2002 saapuneessa hakemuksessaan pyytänyt, että yhtiölle myönnetään lupa yksityisen terveydenhuollon palveluiden antamiseen Etelä-Suomen läänin alueella terveydenhuollon palveluista vastaavana johtajana lääketieteen lisensiaatti Pertti Karjalainen. Yhtiön toimialana on lääkäripalvelujen ja muun terveyden- ja sairaanhoidon palvelujen antaminen. Yhtiö hoitaisi kuntien ja kuntayhtymien lääkäripäivystystä.</p>
  <p>MedOne Oy on yksityinen, lääkäreiden päivystyspalveluja tarjoava osakeyhtiö, joka on aloittanut toimintansa vuonna 2000. Yhtiö on lääkäreiden omistama ja hallinnoima. Toimintaa harjoitetaan koko maassa.</p>
  <p>Yhtiön toimintamallina on kartoittaa paikkakuntia, joissa on kriittinen pula päivystävän lääkärin palveluista. Yhtiö selvittää päivystyksen kokonaistilanteen ja tekee tarjouksen. Mikäli ostopalvelusopimus syntyy, siirtyy kokonais- tai osavastuu päivystyksen lääkäripalvelujen organisoimisesta yritykselle. Vastuu käsittää osan päivystyksistä, viikonloput tai joskus esimerkiksi kaikki yöt ja niihin liittyvät takapäivystysvelvoitteet sekä sijaispalvelut.</p>
  <p>MedOne Oy kokoaa lääkärityöntekijöitä palvelukseensa, kouluttaa ja perehdyttää heitä työskentelyyn kyseisessä toimipaikassa.</p>
  <p>MedOne Oy solmii terveyskeskusten kanssa sopimuksen, jossa määritellään sen vastuu. Lääkärit ovat joko Suomessa laillistettuja lääkäreitä, perusterveydenhuollon lisäkoulutuksessa (PTL) toimivia lisensiaatteja tai lääketieteen opiskelijoita. Laillistetun lääkärin konsultaatiomahdollisuus on aina kahdella viimeksi mainitulla työntekijäryhmällä. MedOne Oy solmii jokaisen työntekijän kanssa työsopimuksen. Yhtiö on huolehtinut kattavasti vakuutuksista.</p>
  <p>Lääninhallituksen ratkaisu</p>
  <p>Lääninhallitus on hylännyt yhtiön hakemuksen.</p>
  <p>Lääninhallituksen päätöksen perustelujen mukaan toiminta, johon lupaa on haettu, on kunnan/kuntayhtymän päivystystoimintaa kunnan toimitiloissa eikä se näin ollen ole yksityisestä terveydenhuollosta annetun lain mukaista toimintaa. Kansanterveyslain mukaan kunnan velvollisuus on järjestää kunnan asukkaiden kiireellinen avosairaanhoito. Erikoissairaanhoitolain mukaan kunnalla on velvollisuus järjestää kuntalaisten hoito mukaan lukien kiireellinen hoito. Yksityisestä terveydenhuollosta annettu laki edellyttää, että terveydenhuollon palveluja annettaessa tulee olla asianmukaiset tilat ja laitteet sekä toiminnan edellyttämä henkilökunta. Työvoiman välitys ei kuulu yksityisestä terveydenhuollosta annetun lain nojalla annettavaan toimintaan.</p>
  <p>Kunnalla on järjestämisvelvollisuutensa puitteissa mahdollisuus ostaa palveluja. Tällöin kunta vastaa palvelujen asianmukaisuudesta. Anomuksessa mainittu järjestely on kunnan ostopalvelua, jossa kunnan/kuntayhtymän päivystystoiminnan yksi osatoiminto, lääkärityövoima, ostetaan.</p>
  <p><em>Sovellettuina oikeusohjeina</em> lääninhallitus on maininnut yksityisestä terveydenhuollosta annetun lain, yksityisestä terveydenhuollosta annetun asetuksen, kansanterveyslain 14 §:n 1 momentin 2 ja 10 kohdan sekä erikoissairaanhoitolain 3 §:n.</p>
  <p>Käsittely korkeimmassa hallinto-oikeudessa</p>
  <p>
    <em>Vaatimukset korkeimmassa hallinto-oikeudessa:</em>
  </p>
  <p><em>Yhtiö</em> on valituksessaan vaatinut, että lääninhallituksen päätös kumotaan ja yhtiölle myönnetään hakemansa lupa yksityisen terveydenhuollon palveluiden antamiseen. Länsi-Suomen ja Itä-Suomen lääninhallitukset ovat myöntäneet yhtiölle vastaavat luvat. Lisäksi yhtiön kilpailija Oulussa, Keikkalainen Oy ja Medimanni Oy ovat saaneet vastaavat toimiluvat Oulun lääninhallitukselta. Nämä yhtiöt ovat myös saamassa toimiluvat Lapin lääninhallitukselta.</p>
  <p>On syntynyt kestämätön tilanne, jossa yhtiö, jonka kotipaikka on Etelä-Suomen lääninhallituksen toimialueella, ei ole saanut lupaa tällä alueella toisin kuin kaikkialla muualla Suomessa. Lääninhallituksen päätös on epätasa-arvoinen ja lainvastainen. Yhtiön toiminta on hakemuksen jälkeen kasvanut voimakkaasti siten, että Etelä-Suomen alueella yhtiön asiakkaina on jo yli 20 kuntaa tai kaupunkia.</p>
  <p>
    <em>Selvitykset korkeimmassa hallinto-oikeudessa:</em>
  </p>
  <p><em>Lääninhallitus</em> on antanut valituksen johdosta lausunnon. Yhtiö on hakenut toimilupaa yksityisen terveydenhuollon palveluiden antamiseen tarkoituksena hoitaa useiden eri kuntien terveyskeskusten ja eräiden kunnallisten sairaaloiden lääkärinpäivystys siten, että toiminta tapahtuu kunnan/kuntayhtymän tiloissa. Helsingin kaupungin terveysviraston ja yhtiön välillä tehdyllä sopimuksella oli sovittu tarvittavan yöaikaisen lääkärityövoiman ostamisesta Malmin ja Marian sairaaloiden tiloissa toimivaan Helsingin kaupungin keskitettyyn terveyskeskuspäivystykseen. Sopimuksen mukaan virallisten asiakirjojen antaminen tapahtuu terveyskeskuksen viranhaltijoiden toimesta eli potilasrekisterin pidosta vastaa kunta eikä yhtiö. Terveyskeskus vastaa kiinteistön ja sen oheislaitteiden toimivuudesta, käyttökustannuksista ja näihin liittyvistä vastuuvakuutuksista. Päivystyksessä tarvittava hoito- ja muu henkilöstö on terveysviraston palveluksessa. Veroviranomaisen 3.7.2001 tekemän päätöksen mukaan yhtiön lääkäreiden välitystoiminta on katsottu työvoiman vuokraustoiminnaksi, josta tulee suorittaa arvonlisäveroa 22 prosenttia. Edellä olevan johdosta lääninhallituksen mielestä toiminta on katsottava kunnalliseksi päivystystoiminnaksi, johon kunta sopimuksen mukaan vuokraa lääkärityövoimaa. Toiminta ei näin ollen ole yksityisestä terveydenhuollosta annetun lain mukaista. Hakemuksessa kuvattu järjestely vastaa kunnan ostopalvelutoimintaa, jossa yksi päivystystoiminnan osatoiminta ja lääkärityövoima vuokrattaisiin yhtiöltä.</p>
  <p>Epäselvyyttä voi olla myös työnjohto-/valvontakysymyksissä. Vuokrattavat lääkärit ovat työsuhteessa yritykseen, mutta varsinaisen työnteon tapahtuessa muualla työnantaja ei voi käytännössä johtaa ja valvoa työntekijöiden toimintaa. Myös potilasasiakirjojen pitämiseen saattaa liittyä käytännössä epäselvyyksiä. Lainsäädännön perusteella tilanne on kuitenkin tässä suhteessa melko selvä, koska toiminnassa on palvelujen hankkijan näkökulmasta kysymys ostopalvelutoiminnasta. Toimintaan liittyy myös yleisimpiä ongelmia ajatellen terveydenhuollon toiminnan pitkäjänteisyyttä, lääkäreiden koulutuksen laatua ja potilasturvallisuutta.</p>
  <p>Yhtiö on maininnut eriarvoisuudesta hakemusten käsittelyssä. Etelä-Suomen lääninhallitus on toimivaltainen vain omalla alueellaan eikä se voi päättää eikä ottaa kantaa muiden lääninhallitusten toimintaan. Yhtiön hakemuksessa mainittu toiminta on työvoiman vuokrausta, joka ei ole yksityisestä terveydenhuollosta annetun lain 2 §:n mukaista terveydenhuollon palvelua, johon lupa voidaan myöntää. Yhtiön hakemuksessa esittämä toiminta ei kuulu yksityisestä terveydenhuollosta annetun lain piiriin.</p>
  <p>Lääninhallitus on liittänyt lausuntoonsa Terveydenhuollon oikeusturvakeskuksen lausunnon 20.6.2002 kuntien ostopalvelusopimuksista ja perusterveydenhuollon lisäkoulutuksessa olevien lääkäreiden sekä lääketieteen opiskelijoiden ammatinharjoittamisoikeuksista sosiaali- ja terveysministeriölle eduskunnassa esitetyn kirjallisen kysymyksen (512/2002 vp) johdosta. Lausunnossa on muun ohella todettu, että Terveydenhuollon oikeusturvakeskuksen käsityksen mukaan kyseessä ei ole yksityisestä terveydenhuollosta annetussa laissa tarkoitettu palvelujen tuottaja, vaan työvoiman välitys- tai vuokrausyritys silloin, kun yrityksellä itsellään ei ole asianmukaisia tiloja ja laitteita palvelujen antamiseen eikä kyseessä ole potilaan kotona annettava hoito tai lääkinnällinen kuntoutus.</p>
  <p><em>Yhtiölle</em> on varattu tilaisuus vastaselityksen antamiseen lääninhallituksen lausunnon johdosta. Yhtiö ei ole antanut vastaselitystä.</p>
  <p><em>Sosiaali- ja terveysministeriö</em> on antanut asiassa selvityksen. Terveydenhuollon lainsäädäntö on melko väljää puitelainsäädäntöä, joka antaa mahdollisuuden terveydenhuollon palveluiden tuottamiseen paitsi yksityisesti tai julkisesti myös näiden sekamuotoina erilaisin sopimuksin edellyttäen, että lainsäädännön toimintaa koskevat edellytykset täyttyvät. Erityyppisten reppufirmoiksi kutsuttujen terveydenhuoltoalan yritysten toiminta on melko lyhyessä ajassa laajentunut paitsi yritysten määränä, myös perustettujen yritysten kasvuna ja toiminta-alueiden laajentumisena. Yhteinen piirre niin sanotuille reppufirmoille on se, että niillä ei ole tiloja terveyspalveluiden antamiseen. Usein sanaa reppufirma käytetään kuvaamaan sitä, että yritys kulkee lääkärin mukana. Lisäksi käytetään ilmausta keikkalääkäri. Ilmaus kuvaa usein virheellisesti toiminnan luonteeseen liittyvää lyhytkestoisuutta.</p>
  <p>Terveydenhuollon palvelut määritellään yksityisestä terveydenhuollosta annetun lain (152/1990) 2 §:n 1 momentissa. Myös tämän säännöksen sisältämä määritelmä on varsin laaja-alainen. Tätä laaja-alaisuutta on pidetty tärkeänä, jotta terveydenhuollon kehityksen mukanaan tuomat uudet palvelualat voitaisiin joustavasti sisällyttää kyseisen lain piiriin. Lain soveltaminen ei ole sidottu palvelujen tuottajan tiloissa tapahtuvaan toimintaan, vaan terveyden- ja sairaanhoito käsittää myös esimerkiksi potilaan kotona annettavan hoidon ja lääkinnällisen kuntoutuksen. Tämä on nimenomaisesti mainittu yksityisestä terveydenhuollosta annetun asetuksen 1 §:n 2 momentissa.</p>
  <p>Erityisen laaja-alaiseksi terveydenhuollon palvelujen määritelmän tekee terveyspalveluja määrittävän 2 §:n 1 momentin 6 kohdan sanamuoto "...lääkäri- ja hammaslääkäripalveluja ja muuta terveyden ja sairaanhoitoa sekä näihin rinnastettavia palveluja;". Lain esitöissä ei ole täsmennetty, mitä näillä rinnastettavilla palveluilla tarkoitetaan. Lain määritelmän epätäsmällisyys onkin johtanut yksittäisiin rajanvetotilanteisiin sen osalta, mitä lain tarkoittamat terveyspalvelut pitävät sisällään. Esimerkiksi monien niin kutsuttujen uusmuotoisten hoitojen/terapioiden tulo on aiheuttanut rajankäyntiä lain soveltamispiirin osalta.</p>
  <p>Keskeinen kysymys niin kutsuttujen keikkalääkäreiden/reppufirmojen toiminnan kannalta yksityisestä terveydenhuollosta annetun lain näkökulmasta on siis se, onko toiminnassa kyse lain tarkoittamasta terveydenhuollon palveluiden tuottamisesta.</p>
  <p>Työvoiman vuokraamisella tarkoitetaan toimintaa, jossa varsinainen työnantaja asettaa työntekijänsä työvoiman kolmannen tahon käyttöön korvausta eli vuokraa vastaan. Tällöin alkuperäisten sopijakumppaneiden välillä syntynyt työsuhde säilyy sinänsä, mutta asiaan liittyvien tahojen vastuita, vastuullisten henkilöpiiriä  sekä oikeuden käyttäjää ja käyttämistä koskevissa kysymyksissä saattaa tapahtua muutoksia ja laajennuksia.</p>
  <p>Uuteen työsopimuslakiin (55/2001) on otettu erityissäännös eräiden työnantajien oikeuksien ja velvollisuuksien siirtämisestä ja jakaantumisesta kahden subjektin välillä silloin, kun varsinainen työnantaja eli työsopimuksen toinen osapuoli siirtää työntekijän tämän suostumuksella toisen työnantajan käyttöön. Sanotun lain 1 luvun 7 §:n 3 momentin mukaan työnantajan siirtäessä työntekijän tämän suostumuksen mukaisesti toisen työnantajan (käyttäjäyritys) käyttöön, käyttäjäyritykselle siirtyvät oikeus johtaa ja valvoa työntekoa sekä ne työnantajalle säädetyt velvollisuudet, jotka liittyvät välittömästi työn tekemiseen ja sen järjestelyihin.</p>
  <p>Lainkohdan perustelujen mukaan (HE 157/2000) säännöstä sovellettaisiin käytännössä lähinnä työvoiman vuokrauksen yhteydessä. Puhtaasti terveydenhuollon työvoiman vuokrausta harjoittavassa yrityksessä "vuokrattavat" terveydenhuollon ammattihenkilöt ovat työsuhteessa yritykseen, mutta varsinaisen työnteon tapahtuessa muualla työnantaja ei voi käytännössä johtaa ja valvoa työntekijöiden toimintaa vaan työntekijän johto- ja valvontaoikeus siirtyy käyttäjäyritykselle. Varsinaisen työnantajan velvollisuutena on edelleenkin vastata muista työnantajan velvollisuuksista, kuten palkanmaksusta siihen liittyvine sosiaalivakuutusmaksuineen.</p>
  <p>Edellä mainitulla työnjohto- ja valvontaoikeudella tarkoitetaan esimerkiksi työajoista päättämistä ja työturvallisuudesta huolehtimista. Työturvallisuuslain 3 §:n 2 momentin mukaan työturvallisuuslakia sovellettaessa työnantajana pidetään myös työn teettäjää, joka oman johtonsa ja valvontansa alaisena käyttää toisen työnantajan palveluksessa olevaa työvoimaa. Työvoimaa luovuttavan työnantajan velvoitteista on tällöinkin voimassa työturvallisuuslain työnantajaa koskevat säännökset.</p>
  <p>Käyttäjäyrityksen työnjohto- ja valvontaoikeuteen voidaan katsoa kuuluvan, että tehtävään otettavalla henkilöllä on koulutukselliset, ammattitaidolliset ja muut tehtävän hoidon edellyttämät valmiudet sekä kyky ja mahdollisuudet tehtävän hoitamiseen asianmukaisesti. Käyttäjäyritys vastaa siitä, että kyseinen henkilö hoitaa hänelle osoitetun tehtävän asianmukaisesti, että hänet perehdytetään tehtäviinsä ja että hän saa tehtävän hoitamiseksi tarvitsemansa tuen niin, että esimerkiksi potilasturvallisuus ei vaarannu järjestelyjen seurauksena.</p>
  <p>Yksityistä terveydenhuoltoa koskevat säännökset eivät juurikaan rajoita terveydenhuollon palveluja tarjoavien yritysten perustamista tai niiden toimintamuotoa. Terveyspalveluja tarjoavissa tai niiden tarjontaan liittyvissä yritysten toimintamalleissa esiintyykin vaihtelua. Lääninhallitukset ovat myöntäneet edellä kuvatun kaltaista terveydenhuollon työvoiman vuokrausta harjoittaville yrityksille yksityisestä terveydenhuollosta annetussa laissa tarkoitetun toimiluvan myös silloin, kun yrityksen toimintaan ei ole kuulunut muuta kuin terveydenhuollon ammattihenkilöstön vuokrausta. Etelä-Suomen lääninhallituksen tämänkaltaista lupahakemusta koskevan kielteisen päätöksen jälkeen muut lääninhallitukset eivät kuitenkaan ole enää uusia lupia myöntäneet pelkkää työvoiman vuokrausta harjoittaville yrityksille.</p>
  <p>Voimassa olevan yksityisestä terveydenhuollosta annetun lain terveydenhuollon palveluiden määritelmä on epätäsmällinen eikä anna selkeää vastausta siihen, sovelletaanko lakia niin sanottujen reppufirmojen toimintaan. Ministeriön näkemyksen mukaan edellä esitetyn kaltaista puhdasta työvoiman vuokraustoimintaa ei lain laaja-alaisesta terveydenhuollon palvelujen määritelmästä huolimatta voida kuitenkaan katsoa kyseisen lain tarkoittamaksi terveydenhuollon palvelujen tuottamiseksi. Puhdasta terveydenhuollon henkilöstön vuokraustoimintaa harjoittavat yritykset eivät anna yksityisestä terveydenhuollosta annetun lain 2 §:ssä tarkoitettuja palveluja eikä tällainen toiminta siten ministeriön näkemyksen mukaan kuulu lain soveltamisalan piiriin. Yksityisestä terveydenhuollosta annetun lain sekä eräiden samaan asiakokonaisuuteen liittyvien lakien uudistaminen on parhaillaan vireillä sosiaali- ja terveysministeriössä.</p>
  <p><em>Yhtiölle</em> on varattu tilaisuus vastaselityksen antamiseen ministeriön selvityksen johdosta. Yhtiö ei ole antanut vastaselitystä.</p>
  <p>Korkeimman hallinto-oikeuden ratkaisu</p>
  <p>Valitus hylätään. Lääninhallituksen päätöksen lopputulosta ei muuteta.</p>
  <p>
    <em>Perustelut:</em>
  </p>
  <p>Kansanterveystyöhön kuuluvina tehtävinä kunnan tulee järjestää kansanterveyslain 14 §:n 1 momentin 2 kohdan mukaan kunnan asukkaiden sairaanhoito, johon luetaan lääkärin suorittama tutkimus ja hänen antamansa tai valvomansa hoito ja lääkinnällinen kuntoutus ja 10 kohdan mukaan järjestää kiireellinen avosairaanhoito. Erikoissairaanhoitolain 3 §:n 1 momentin mukaan kunnan, joka on kotikuntalain (201/1994) mukaan henkilön kotikunta, on huolehdittava siitä, että henkilö saa erikoissairaanhoitolain 1 §:n 2 momentissa tarkoitetun tarpeellisen erikoissairaanhoidon.</p>
  <p>Yksityisestä terveydenhuollosta annetun lain 1 §:n 1 momentin mukaan mainitussa laissa säädetään oikeudesta antaa väestölle yksityisesti terveydenhuollon palveluita.</p>
  <p>Yksityisestä terveydenhuollosta annetun lain 2 §:n 1 momentin mukaan tässä laissa tarkoitetaan terveydenhuollon palveluilla:<br/>1) laboratoriotoimintaa;<br/>2) radiologista toimintaa ja muita siihen verrattavia kuvantamis- ja tutkimusmenetelmiä;<br/>3) muita terveydentilan tai sairauden toteamiseksi taikka hoidon määrittelemiseksi tehtäviä tutkimuksia ja toimenpiteitä;<br/>4) fysioterapeuttista toimintaa ja muita suorituskykyä parantavia ja ylläpitäviä toimenpiteitä ja terapiota;<br/>5) työterveyshuoltoa;<br/>6) lääkäri- ja hammaslääkäripalveluja ja muuta terveyden- ja sairaanhoitoa sekä näihin rinnastettavia palveluja; sekä<br/>7) hierontaa.</p>
  <p>Palvelujen tuottajalla tarkoitetaan saman pykälän 2 momentin mukaan yksittäistä henkilöä taikka yhtiötä, osuuskuntaa, yhdistystä tai muuta yhteisöä taikka säätiötä, joka ylläpitää terveydenhuollon palveluja tuottavaa yksikköä. Palvelujen tuottajana ei pidetä itsenäistä ammatinharjoittajaa tai työnantajaa, joka järjestää itse työterveyshuoltolain (743/78) 2 §:ssä tarkoitetut työterveyshuoltopalvelut.</p>
  <p>Yksityisestä terveydenhuollosta annetun lain 3 §:n mukaan terveydenhuollon palveluja annettaessa on oltava asianmukaiset tilat sekä toiminnan edellyttämä henkilökunta.</p>
  <p>Palvelujen tuottajalla on oltava kysymyksessä olevan lain 4 §:n 1 momentin mukaan lääninhallituksen lupa terveydenhuollon palvelujen antamiseen. Luvasta tulee ilmetä palvelujen tuottajan 2 §:n mukainen toimiala. Lain 4 §:n 2 momentin mukaan lupa myönnetään kirjallisesta hakemuksesta palvelujen tuottajalle, joka täyttää 3 §:ssä säädetyt edellytykset.</p>
  <p>Lain 5 §:n 1 momentin mukaan palvelujen tuottajalla tulee olla lääninhallituksen hyväksymä terveydenhuollon palveluista vastaava johtaja. Lain 6 §:n 1 momentin mukaan vastaava johtaja vastaa siitä, että terveydenhuollon palveluja annettaessa toiminta täyttää sille tässä laissa tai sen nojalla annetuissa säännöksissä ja määräyksissä asetetut vaatimukset.</p>
  <p>Yhtiö on hakenut lupaa yksityisen terveydenhuollon palveluiden antamiseen tarkoituksena hoitaa kuntien ja kuntayhtymien lääkärinpäivystys. Toiminta tapahtuu kunnan tai kuntayhtymän tiloissa. Hakemuksessa tarkoitettujen yksityisen terveydenhuollon palveluiden ostajana on julkiseen terveydenhuoltoon kuuluva yksikkö, joka käytännössä johtaa ja valvoo yhtiöltä ostamaansa lääkärintoimintaa.</p>
  <p>Kysymyksessä olevaa työvoiman vuokraustoimintaa, jossa yhtiö ei anna palvelujaan suoraan potilaille, vaan julkisen terveydenhuollon yksikölle, ei voida pitää yksityisestä terveydenhuollosta annetussa laissa tarkoitettuna yksityisen terveydenhuollon palveluiden antamisena väestölle, eikä MedOne Oy:tä sellaisena yksityisestä terveydenhuollosta annetun lain 2 §:n 2 momentissa tarkoitettuna palvelujen tuottajana, jolle voitaisiin myöntää mainitun lain 4 §:n 1 momentin mukainen lupa terveydenhuollon palvelujen antamiseen. Lääninhallitus on näin ollen voinut hylätä yhtiön hakemuksen. Lääninhallituksen päätöksen lopputuloksen muuttamiseen ei näin ollen ole syytä.</p>
  <p>Asian ovat ratkaisseet hallintoneuvokset Ilmari Ojanen, Pirkko Ignatius, Pirkko Lundell, Niilo Jääskinen ja Ilkka Pere. Asian esittelijä Leo Kaasinen.</p>
  <finlex:content id="r200400876.kho">
    <div>
</div>
  </finlex:content>
</finlex:document>
