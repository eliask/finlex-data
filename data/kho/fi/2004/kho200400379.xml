<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200400379</dcterms:identifier>
  <finlex:ecliIdentifier>ECLI:FI:KHO:2004:22</finlex:ecliIdentifier>
  <dcterms:title>27.2.2004/379 KHO:2004:22</dcterms:title>
  <dcterms:description>
    <p>
      <span>Julkinen hankinta</span>
      <span>Koulutuspalvelut</span>
      <span>Tarjouksen ja tarjouspyynnön vastaavuus</span>
      <span>Koulutuksen järjestämislupa</span>
    </p>
  </dcterms:description>
  <finlex:registerNumber>2393/2/03</finlex:registerNumber>
  <dcterms:issued>2004-02-27</dcterms:issued>
  <finlex:fileCopyNumber>379</finlex:fileCopyNumber>
  <dcterms:abstract>
    <p>Tutkittaessa, oliko lähihoitajakoulutuksen järjestämistä koskevassa hankinnassa menetelty julkisista hankinnoista annetun lain vastaisesti, ei voitu ratkaista sitä kysymystä, edellyttikö koulutuksen järjestäminen erityislainsäädännön perusteella viranomaislupaa.</p>
    <p>Laki julkisista hankinnoista (1505/1992) 9 § 1 mom.</p>
    <p>
      <viite tyyppi="www" kohde="http://www.kho.fi/paatokset/30163.htm">Kort referat på svenska</viite>
    </p>
  </dcterms:abstract>
  <p>Tarjousmenettely</p>
  <p>Lapin työvoima- ja elinkeinokeskus on pyytänyt tarjouksia lähihoitajakoulutuksen järjestämisestä Kittilässä alkaen 18.3.2003. Hankintayksikkö on saanut kolme tarjousta.</p>
  <p>Lapin työvoima- ja elinkeinokeskuksen työvoimaosasto on 7.4.2003 hyväksynyt toiminimen Hoiva-alan koulutuspalvelut Aira Peiponen (Peiponen) nimissä tehdyn tarjouksen. Päätös on perustunut koulutustarjousten vertailupöytäkirjaan, jossa tarjoukset on pisteytetty hinnan, koulutuksen toteuttamissuunnitelman, opettajaresurssien, koulutuksen vaikuttavuuden, asiakastyytyväisyyden ja toimitusvarmuuden suhteen. Peiponen on saanut 460 pistettä, Rovaniemen terveys- ja sosiaalialan oppilaitos 460 pistettä ja kolmas tarjoaja 370 pistettä. Vertailupöytäkirjan mukaan Peiposen tarjous on ollut kokonaistaloudellisesti edullisin, koska se on ollut kahdesta saman pistemäärän saaneesta tarjouksesta halvempi.</p>
  <p>Käsittely markkinaoikeudessa</p>
  <p><em>Rovaniemen koulutuskuntayhtymä</em> on vaatinut, että markkinaoikeus kumoaa hankintapäätöksen ja velvoittaa Lapin työvoima- ja elinkeinokeskuksen työvoimaosaston korjaamaan virheellisen menettelynsä.</p>
  <p><em>Markkinaoikeus</em> on valituksenalaisella päätöksellään, siitä ilmenevän menettelyn jälkeen, hylännyt Rovaniemen koulutuskuntayhtymän hakemuksen. Päätöksensä perusteluina markkinaoikeus on lausunut muun ohella seuraavaa:</p>
  <p>Kysymys on kynnysarvot ylittävistä tavara- ja palveluhankinnoista sekä rakennusurakoista annetun asetuksen liitteen B luokkaan 24 eli koulutuspalvelut ja ammatilliset koulutuspalvelut sisältyvän palvelun hankinnasta. Kun otetaan huomioon asetuksen 3 §, asetusta ei sovelleta tällaisiin hankintoihin muutoin kuin jälki-ilmoitusta ja teknisiä erittelyjä koskevien säännösten osalta silloinkaan, kun hankinnan ennakoitu arvo ylittää mainitussa asetuksessa tarkoitetun palveluhankintojen kynnysarvon. Kysymyksessä olevaan hankintaan sovelletaan julkisista hankinnoista annettua lakia, jonka 17 §:n nojalla on annettu asetus valtion hankinnoista.</p>
  <p>Julkisista hankinnoista annetun lain 7 §:n 1 momentin mukaan tarjouksista tulee hyväksyä se, joka on kokonaistaloudellisesti edullisin tai hinnaltaan halvin.</p>
  <p>Julkisista hankinnoista annetun lain 1 §:n 1 momentissa ja 6 §:n 3 momentissa ilmaistu tarjoajien tasapuolisen ja syrjimättömän kohtelun vaatimus edellyttää muun muassa, että tarjouskilpailussa arviointiperusteina käytetään seikkoja, jotka on ilmoitettu tarjouspyynnössä ja joiden perusteella tarjoajat ovat voineet tarjouksensa laatia.</p>
  <p>Tarjousten arviointiperusteet on ilmoitettu vuonna 2003 alkavaa kansallista ammatillista työvoimakoulutusta koskeva tarjouspyyntö -nimisessä 18.10.2002 päivätyssä asiakirjassa seuraavasti:</p>
  <p>Ammatillisen työvoimakoulutuksen arviointikriteerien tärkeysjärjestys ja painoarvot ovat tällä kierroksella seuraavat:</p>
  <p>- koulutuksen hinta ilman arvonlisäveroa, painoarvo 0,20<br/>- koulutuksen toteuttamissuunnitelma, painoarvo 0,20<br/>- opettajaresurssit, painoarvo 0,20<br/>- koulutuksen vaikuttavuus, painoarvo 0,15<br/>- asiakastyytyväisyys, painoarvo 0,15<br/>- toimitusvarmuus, painoarvo 0,10</p>
  <p>Hankintayksikkö on tarjousvertailussa käyttänyt ja sen on tullutkin käyttää etukäteen ilmoittamiaan perusteita etukäteen ilmoittamassaan tärkeysjärjestyksessä ja etukäteen ilmoittamallaan tavalla painotettuna. Hankintayksikön on tullut valita mainittujen perusteiden mukaan eniten pisteitä saanut tarjous. Hankintayksikkö onkin valinnut eniten pisteitä saaneen tarjouksen. Kun kaksi tarjousta on saanut yhtä paljon pisteitä, hankintayksikön on tullut valita se tarjous, joka on tärkeysjärjestyksessä ensimmäisestä arviointikriteeristä eli koulutuksen hinnasta saanut enemmän pisteitä.</p>
  <p>Asiassa on kysymys ensinnäkin siitä, olisiko hankintayksikön tullut jättää voittanut tarjoaja tarjousvertailun ulkopuolelle ja toiseksi siitä, onko tarjoukset pisteytetty oikein.</p>
  <p>Julkisista hankinnoista annetun lain 6 §:n 1 momentin mukaan tarjouskilpailusta voidaan sulkea pois sellainen ehdokas tai tarjoaja, jolla ei voida katsoa olevan teknisiä, taloudellisia tai muita edellytyksiä hankinnan toteuttamiseksi tai joka on laiminlyönyt verojen tai lakisääteisten sosiaalimaksujen suorittamisen Suomessa tai siinä maassa, jossa toimittajan päätoimipaikka sijaitsee. Lainvalmisteluaineiston (HE 69/1997 vp) mukaan lainkohta liittyy "ehdokkaan ja tarjoajan ominaisuuksien etukäteen tapahtuvaan arviointiin, eikä varsinaisten tarjousten vertailuun". Hankintamenettely on siten kaksivaiheinen. Tarjoajan sulkeminen pois tarjouskilpailusta 6 §:n perusteella tapahtuu ennen tarjousten vertailua.</p>
  <p>Hankintayksikkö ei ole käyttänyt tässä hankinnassa julkisista hankinnoista annetun lain 6 §:n 1 momentissa säädettyä mahdollisuutta sulkea tarjoaja pois tarjouskilpailusta. Hankintayksikkö ei ole myöskään katsonut, että Peiposen tarjous on hinnaltaan poikkeuksellisen alhainen, ja ryhtynyt hinnaltaan poikkeuksellisen alhaisen tarjouksen hylkäämisen edellytyksenä olevaan selvitysmenettelyyn. Asiassa ei ole ilmennyt, että hankintayksikkö olisi jättäessään käyttämättä nämä hankintayksikön oikeudeksi säädetyt mahdollisuudet menetellyt muita tarjoajia syrjivästi.</p>
  <p>Julkisista hankinnoista annetun lain 1 §:n 1 momentissa ja 6 §:n 3 momentissa ilmaistu tarjoajien tasapuolisen ja syrjimättömän kohtelun vaatimus koskee kaikkia hankintamenettelyn vaiheita. Tarjousten tasapuolinen vertailu edellyttää, että vertailtavat tarjoukset vastaavat tarjouspyynnössä esitettyjä vaatimuksia. Vakiintuneen oikeuskäytännön mukaan tarjouspyyntöä vastaamattoman tarjouksen hylkääminen ei ole ainoastaan oikeus hankintayksikölle, vaan myös velvollisuus, jotta tarjousten asianmukainen vertailu ja sitä kautta tarjoajien yhdenvertainen kohtelu olisi mahdollinen.</p>
  <p>Asiakirjoista saatavan selvityksen mukaan Peiposella on ollut opetussuunnitelma kyseistä koulutusta varten. Tarjous on näin ollen täyttänyt opetussuunnitelmaa koskevan vaatimuksen. Tarjouksen mukaan näyttöjen vastaanottaminen on järjestetty seuraavasti: koulu sopii näytön vastaanottavan oppilaitoksen kanssa näyttöjen vastaanottamisesta kirjallisesti. Tarjous on näin ollen täyttänyt sen tarjouspyynnössä esitetyn vaatimuksen, että koulutuksen tarjoajalla tulee olla kyseisen tutkinnon järjestämissopimus tai näyttöjen järjestämisestä on sovittava järjestämissopimuksen omaavan koulutuspalvelun tuottajan kanssa. Koulutuksessa käytettävistä tiloista, koneista ja laitteista on tarjouksessa ollut suppea selvitys, jonka mukaan koulutusta ei toteuteta oppilaitoksen omissa tiloissa, vaan koulutuspaikkakunnalla on tarjoajan tekemän selvityksen perusteella käytettävissä koulutukseen soveltuvia tiloja. Lisäksi on ilmoitettu, että tilat ovat asianmukaiset ja viihtyisät ja että ne sijaitsevat keskeisellä paikalla koulutuspaikkakuntaa ja että oppilaitoksella on omat koulutuksessa tarvittavat välineistöt esimerkiksi piirtoheitin, atk-laitteet nettiyhteyksineen, kopiointimahdollisuus, terveystarkastukseen tarvittava välineistö. Markkinaoikeus on katsonut, että tarjoukseen on sisältynyt tarjouksen vertailukelpoisuuden kannalta riittävät tiedot tarjouspyynnössä edellytetyistä seikoista. Opetussuunnitelman sisältö, näyttöjen järjestämistapa sekä tilojen, koneiden ja laitteiden laatu on puolestaan otettu huomioon tarjousten vertailussa.</p>
  <p>Peiponen on liittänyt tarjoukseensa vaaditut kaupparekisterinotteen ja verojäämätodistuksen.</p>
  <p>Edellä olevan perusteella markkinaoikeus on katsonut, ettei hankintayksiköllä ole ollut perusteita hylätä Peiposen tarjousta sillä perusteella, ettei se ole sisältänyt kaikkea tarjouspyynnössä edellytettyä tietoa. Hankintayksiköllä on ollut oikeus luottaa tarjouksessa esitettyihin tietoihin käytössä olevista opettajaresursseista.</p>
  <p>Tarjousvertailussa on kunkin etukäteen ilmoitetun arviointikriteerin osalta annettu tarjouksille 1-5 pistettä. Annetut pisteet on perusteltu sanallisesti koulutustarjouksen vertailupöytäkirjassa. Erityisesti on todettu, että Rovaniemen terveys- ja sosiaalialan oppilaitos on saanut pisteen enemmän kuin muut tarjoajat kohdasta koulutuksen toteuttamissuunnitelma, koska heidän tarjouksensa sisältää yksityiskohtaiset näyttösuunnitelmat sekä yksilöidymmän työelämäkytkentäisyyden ja että Rovaniemen terveys- ja sosiaalialan oppilaitos on saanut toimitusvarmuudesta täydet pisteet eli kaksi pistettä enemmän kuin Peiponen, koska oppilaitoksen osalta on liitteenä opetushallituksen arvio koulutuksen ja näyttötutkinnon järjestämisedellytyksistä (hyvät edellytykset) ja oppilaitoksella on koulutuksen osalta laadittu laatujärjestelmä/toiminnan kuvaus. Muiden arviointikriteereiden osalta hakija ja voittanut tarjoaja ovat saaneet samat pisteet, jotka on perusteltu sanallisesti.</p>
  <p>Tarjousvertailussa on annettu pisteet annettujen tarjousten sisällön perusteella. Asiassa ei ole ilmennyt, että hakijaa olisi edellä kuvatulla tavalla suoritetussa tarjousvertailussa syrjitty.</p>
  <p>Peiponen on saanut tarjouksen hinnan perusteella täydet 5 pistettä, mikä on ollut kaksi pistettä enemmän kuin hakijan saamat pisteet. Etukäteen ilmoitetut painotukset huomioon ottaen hakija on saanut valinnassa huomioon otetuksi kokonaispistemääräkseen 460 pistettä, mikä on ollut sama kuin Peiposen saama pistemäärä.</p>
  <p>Edellä olevan perusteella markkinaoikeus on katsonut, ettei hankintayksikkö ole menetellyt julkisista hankinnoista annetun lain 9 §:n 1 momentissa tarkoitetulla tavalla julkisia hankintoja koskevien oikeusohjeiden vastaisesti, kun se on valinnut kokonaistaloudellisesti edullisimpana halvimman tarjouksen tehneen Peiposen tarjouksen.</p>
  <p>Käsittely korkeimmassa hallinto-oikeudessa</p>
  <p><em>Rovaniemen koulutuskuntayhtymä</em> on vaatinut valituksessaan, että korkein hallinto-oikeus kumoaa markkinaoikeuden päätöksen ja Lapin työvoima- ja elinkeinokeskuksen hankintapäätöksen. Koulutuskuntayhtymä on myös vaatinut, että markkinaoikeuden päätöksen täytäntöönpano kielletään.</p>
  <p>Valituksessaan koulutuskuntayhtymä on muun ohella lausunut, että asiassa on rikottu tasavertaisen kohtelun periaatetta yksityisyrittäjän hyväksi. Peiposelle on annettu lisäaikaa poistaa tarjouksessa olleet puutteet. Peiposella ei kuitenkaan ollut vielä edes hankintapäätöksen tekohetkellä sopimusta näyttöjen järjestämisestä jonkin oppilaitoksen kanssa, vaikka työministeriön ohjeissa edellytetään, että alihankintaa koskevat yksilöidyt tiedot on jo esitettävä koulutustarjouksessa. Työvoima- ja elinkeinokeskus on myös omissa ohjeissaan edellyttänyt tätä, vaikka tarjouspyynnössä ei olekaan asetettu tätä vaatimusta. Epätasa-arvoisuutta lisää se, että sellaisen oppilaitoksen, jolla on näyttöjen järjestämisoikeus, pitää esittää tarjouspyynnössä näyttösuunnitelma, kun taas sellaisen tahon, jolla näyttöjen järjestämisoikeutta ei ole, ei tarvitse edes näyttää sitä, että näytöistä on sovittu.</p>
  <p>Peiponen on saanut lisäaikaa myös koulutustilojen selvittämiseen sekä apua työvoimatoimistolta kouluttajien palkkaamiseen. Koulutuskuntayhtymän mukaan Peiposen tarjous olisi tullut hylätä, koska se ei määräajan päättymiseen mennessä täyttänyt muodollisesti eikä sisällöllisesti tarjouspyynnön ehtoja. Mikäli hankintayksikkö lähtee tarjousten täydentämiseen, täydentämistä olisi tullut pyytää kaikilta tarjoajilta. Lisäksi Peiposen kouluttajakohtainen opetussuunnitelma on ollut puutteellinen.</p>
  <p>Koulutuskuntayhtymän mukaan Peiponen on saanut muihin tarjoajiin nähden kohtuuttoman korkeat pisteet koulutuksen hinnasta, toteuttamissuunnitelmasta, opetusresursseista ja toimitusvarmuudesta. Tarjousvertailussa on käytetty vain kokonaishintaa, jolla tuotetaan eri suuret määrät opiskelijatyöpäiviä. Mikäli vertailu olisi tehty vertailukelpoisten opiskelijatyöpäivien perusteella, koulutuskuntayhtymän ja voittaneen tarjoajan hinnanero olisi ollut pienempi, jolloin koulutuskuntayhtymä olisi saanut tarjouksestaan pisteen enemmän. Peiposen tarjouksesta on lisäksi puuttunut näyttösuunnitelma, näyttöjen järjestämissopimus sekä riittävän yksityiskohtainen lukusuunnitelma, mutta näistä vakavista puutteista huolimatta Peiponen on saanut vertailussa hyvät pisteet. Useilta Peiposen opettajiksi nimeämiltä henkilöiltä puuttui vaadittava korkeakoulututkinto tai pedagoginen pätevyys. Osa opettajista toimi vielä 18.3.2003 koulutuskuntayhtymän päätoimisina kouluttajina, eivätkä he olisi saaneet kyseiselle ajalle sivutoimilupaa toimia muualla kouluttajina. Kyseisten henkilöiden määräaikaiset työsuhteet ovat päättyneet kesällä 2003. Useilta Peiposen kouluttajilta puuttuu myös opettajakokemusta sekä lähihoitajakoulutuksen kokonaistuntemusta. Valittajan mukaan Peiposelta puuttuvat myös koulutuksen vaatimat opetus- ja harjoitteluvälineet. Tähän nähden toimitusvarmuus on arvioitu kohtuuttoman korkeaksi Peiposen osalta.</p>
  <p>Koulutuskuntayhtymän käsityksen mukaan lähihoitajan tutkinto, joka on ammatillinen perustutkinto (120 opintoviikkoa), edellyttää aina opetusministeriön järjestämislupaa riippumatta siitä, järjestetäänkö koulutus omaehtoisena koulutuksena, oppisopimuskoulutuksena vai työvoimahallinnon koulutuksena. Koulutuskuntayhtymä on viitannut tässä yhteydessä muun ohella ammatillisesta aikuiskoulutuksesta annettuun lakiin (631/1998) ja ammatillisesta koulutuksesta annettuun lakiin (630/1998). Lisäksi koulutuksen järjestäjällä tulee olla näyttöjen järjestämissopimus. Järjestämissopimuksen saaminenkin edellyttää yleensä opetushallitukselta saatua kirjallista auditointia koulutuksen ja näyttöjen järjestämisedellytyksistä. Tuntuisi erikoiselta, että toisaalta kun opetushallitus säätelee kansallisella tasolla ammatillisen koulutuksen järjestämistä, työvoimapoliittisena koulutuksena voidaan järjestää vastaavaa koulutusta ilman järjestämislupaa minkä tahansa yrityksen/kouluttajan toimesta.</p>
  <p>Koulutuskuntayhtymän saaman tiedon mukaan näyttöjen järjestäminen toisessa oppilaitoksessa tulee tässä tapauksessa maksamaan hinnan, joka on noin 20-25 prosenttia hankintahinnasta. Muun koulutuksen osalle jäävä osuus jää siis varsin alhaiseksi eikä varmuutta ole, että laadukas koulutus voidaan tällä summalla järjestää.</p>
  <p><em>Lapin työvoima- ja elinkeinokeskus</em> on valituksen johdosta antamassaan lausunnossa todennut muun ohella, että mahdollisuus ottaa koulutuksen järjestäjäksi yksityinen koulutuspalvelujen tuottaja ei ole perustunut sen omaan päätökseen vaan työministeriön ohjauskirjeeseen. Peiposen tarjous on täyttänyt tarjouspyynnön ehdot eivätkä tarjouksen täydennykset/tarkennukset ole edistäneet Peiposen mahdollisuutta voittaa tarjouskilpailussa. Koulutuksen järjestämisluvan osalta työvoima- ja elinkeinokeskus on tuonut esiin, että edellisen koulutuksen järjestämisen yhteydessä luvan tarpeellisuudesta tiedusteltiin opetusministeriön kantaa. Ministeriön näkemys oli, ettei lainsäädännöllistä estettä ole sille, että tutkintotavoitteista koulutusta hankitaan muulta kuin järjestämisluvan omaavalta koulutuksen järjestäjältä. Tarjouspyyntövaiheessa voimassa ollut laki työvoimapoliittisesta aikuiskoulutuksesta (763/1990) mainitsee, että koulutusta voidaan hankkia myös muilta soveltuvilta koulutuspalveluiden tuottajilta, mutta epäselväksi jää, tuleeko tällaisella koulutuksen järjestäjällä olla koulutuksen järjestämislupa. Markkinaoikeus ei päätöksessään ota lainkaan kantaa ammatilliseen perustutkintoon valmistavan koulutuksen järjestämislupa-asiaan, johon valittaja puuttuu. Työvoima- ja elinkeinokeskuksen mukaan korkeimman hallinto-oikeuden tulisi ottaa kantaa työministeriön ja opetusministeriön alaan kuuluvien lakien tulkintaan tässä asiassa.</p>
  <p><em>Toiminimi Hoiva-alan koulutuspalvelut Aira Peiponen</em> on antanut selityksen. Peiponen on vaatinut, että valitus hylätään. Peiponen noudattaa näyttöjen osalta sen oppilaitoksen näyttösuunnitelmaa, joka näytöt järjestää. Opetussuunnitelma on ollut tarjouksen liitteenä, mutta valittaja ei ole voinut saada sen sisällöstä tietoa, koska se kuuluu liikesalaisuuden piiriin. Opintosuunnitelma pohjautuu valtakunnalliseen lähihoitajan opetussuunnitelmaan vuodelta 2001. Ilman opetussuunnitelmaa Peiposta ei olisi edes otettu mukaan tarjousvertailuun. Opettajien pätevyyden osalta Peiponen on huomauttanut, ettei toisen asteen koulutuksessa opettajilta vaadita korkeakoulututkintoa. Henkilöstön osalta on laadittu koulutussuunnitelma ja kaikki kouluttajat ovat olleet kouluttajan käytössä aikaisemminkin. Peiposen lisäksi koulutuksessa käytetään 21 opettajaa. Peiposella on käytössä ajanmukaiset tilat ja koulutuksen kannalta tarkoituksenmukaiset laitteet ja välineet. Tarjous ei ole ollut alihintainen, sillä Peiposella ei ole isoa ja jäykkää organisaatiota pyöritettävänä, joka aiheuttaisi turhia kustannuksia. Koulutuksen laatu on ollut aikaisemmissa koulutuksissa hyvä.</p>
  <p><em>Rovaniemen koulutuskuntayhtymä</em> on antanut vastaselityksen. Koulutuskuntayhtymä on vastaselityksestä lähemmin ilmenevin perustein edelleen katsonut, että Peiposen tarjous olisi tarjouspyyntöä vastaamattomana tullut sulkea pois tarjousvertailusta. Hankintamenettely on ollut tarkoitushakuinen yksityisyrittäjän eduksi. Peiposen tarjous ei täytä toimitusvarmuuden eikä riittävien opettajaresurssien vaatimuksia. Koulutuksen hinnan vertailussa ei ole toteutunut vaatimus, että tarjouksia olisi voitu vertailla keskenään objektiivisesti ja luotettavasti.</p>
  <p>Koulutuskuntayhtymän esitti jo hakemuksessaan markkinaoikeudelle käsityksessä ammatilliseen perustutkintoon valmistavaan koulutukseen liittyvästä järjestämisluvasta. Markkinaoikeus ei ottanut kantaa järjestämislupaan. Koulutuskuntayhtymän käsityksen mukaan Peiponen ei täytä lähihoitajatutkinnon järjestämisluvan eikä valmistavan koulutuksen järjestämisedellytyksiä. Koulutuskuntayhtymän mielestä korkeimman hallinto-oikeuden tulisi tulkita opetustoimen ja työvoimapoliittisen koulutuksen säädösten soveltaminen.</p>
  <p><em>Korkein hallinto-oikeus</em> on 6.10.2003 antamallaan välipäätöksellä taltionumero 2378 hylännyt Rovaniemen koulutuskuntayhtymän hakemuksen täytäntöönpanon kieltämisestä.</p>
  <p>Korkeimman hallinto-oikeuden ratkaisu</p>
  <p>Rovaniemen koulutuskuntayhtymä on valituksessaan katsonut erityisesti, että toiminimi Hoiva-alan koulutuspalvelut Aira Peiposen (Peiponen) tarjous olisi tullut hylätä tarjouspyyntöä vastaamattomana, koska tarjous oli puutteellinen näytön vastaanottamisen osalta. Koulutuskuntayhtymän mukaan Peiposella ei ollut vielä edes hankintapäätöksen tekohetkellä sopimusta näyttöjen järjestämisestä jonkin oppilaitoksen kanssa, vaikka työministeriön ohjeissa edellytetään, että alihankintaa koskevat yksilöidyt tiedot on jo esitettävä koulutustarjouksessa.</p>
  <p>Tarjouspyynnössä on lausuttu, että koulutuksen tarjoajalla tulee olla kysymyksessä olevan tutkinnon järjestämissopimus tai näyttöjen järjestämisestä on sovittava järjestämissopimuksen omaavan koulutuspalvelun tuottajan kanssa. Peiposen tarjouksessa on mainittu, että koulu sopii näytön vastaanottavan oppilaitoksen kanssa näyttöjen vastaanottamisesta kirjallisesti. Kun otetaan huomioon tarjouspyynnön sisältö, on Peiposen tarjous täyttänyt pyynnön asettaman vaatimuksen. Tarjouspyyntö ei ole edellyttänyt, että jo tarjouksessa olisi yksilöity näytön vastaanottava organisaatio. Peiposen tarjous ei ole siten ollut tältä osin puutteellinen.</p>
  <p>Koulutuskuntayhtymä on valituksessaan lausunut, että Peiposen tarjous olisi tullut hylätä myös sillä perusteella, ettei Peiposella ole hankinnassa tarkoitetun toiminnan edellyttämää viranomaislupaa. Koulutuskuntayhtymä on viitannut erityisesti siihen, että opetusministeriön hallinnonalaan kuuluvan lainsäädännön mukaan ammatilliseen perustutkintoon valmistava koulutus edellyttää aina opetusministeriön järjestämislupaa.</p>
  <p>Markkinaoikeus, jossa tämä hakemusperuste oli jo esitetty, ei ole lausunut tästä kysymyksestä.</p>
  <p>Julkisista hankinnoista annetun lain 9 §:ssä (1247/1997 ja 1530/2001) tarkoitetun oikeusturvakeinon yhteydessä tutkitaan pykälän 1 momentin johdantokappaleen mukaan, onko hankinnassa menetelty sanotun lain tai sen nojalla annettujen säännösten taikka Euroopan yhteisön lainsäädännön tai maailman kauppajärjestön julkisia hankintoja koskevan sopimuksen vastaisesti. Sen kysymyksen tutkiminen, edellyttääkö lähihoitajakoulutuksen järjestäminen erityislainsäädännön perusteella viranomaislupaa, ratkaistaan muussa menettelyssä. Tämä kysymyksen arviointi ei siten sellaisenaan kuulu julkisista hankinnoista annetun lain 9 §:ssä tarkoitetun oikeuskeinon käsittelyn yhteyteen.</p>
  <p>Tarjouspyynnössä ei ollut edellytetty tarjoajan esittävän, että sillä on koulutuskuntayhtymän valituksessaan tarkoittama opetusministeriön myöntämä koulutuksen järjestämislupa. Lapin työvoima- ja elinkeinokeskus on asiassa esittämissään lausunnoissa ilmaissut, että lainsäädännön ja viranomaisohjeistuksen perusteella tällaista lupaa ei vaadittaisi. Samalla työvoima- ja elinkeinokeskus on toisaalta todennut, että tämän kysymyksen osalta oikeustila ei ole yksiselitteinen. Asiassa olevan selvityksen perusteella korkein hallinto-oikeus katsoo joka tapauksessa, ettei hankintamenettelyssä ole menetelty syrjivästi, kun tarjouspyynnössä ei ollut asetettu ehdoksi koulutuskuntayhtymän tarkoittamaa viranomaislupaa. Hankintapäätös ei ole siten tältäkään osin julkisista hankinnoista annetun lain 9 §:ssä tarkoitetulla tavalla lainvastainen.</p>
  <p>Kun Rovaniemen koulutuskuntayhtymän muiden valitusperusteiden osalta otetaan huomioon asiassa oleva selvitys, markkinaoikeus on voinut mainitsemillaan perusteilla katsoa, ettei hankintapäätös ole niiden johdosta virheellinen.</p>
  <p>Edellä olevasta seuraa, ettei koulutuskuntayhtymän valitus anna aihetta muuttaa markkinaoikeuden päätöksen lopputulosta. Koulutuskuntayhtymän valitus hylätään.</p>
  <p>Asian ovat ratkaisseet hallintoneuvokset Ahti Rihto, Raimo Anttila, Olli Nykänen, Heikki Kanninen ja Ahti Vapaavuori. Asian esittelijä Satu Heikkilä.</p>
  <finlex:content id="r200400379.kho">
    <div>
</div>
  </finlex:content>
</finlex:document>
