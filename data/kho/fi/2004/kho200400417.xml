<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200400417</dcterms:identifier>
  <finlex:ecliIdentifier>ECLI:FI:KHO:2004:26</finlex:ecliIdentifier>
  <dcterms:title>3.3.2004/417 KHO:2004:26</dcterms:title>
  <dcterms:description>
    <p>
      <span>Kaavoitus</span>
      <span>Yleiskaava</span>
      <span>Natura 2000 -verkosto</span>
      <span>Luontodirektiivi</span>
      <span>Lintudirektiivi</span>
      <span>Heikentämiskielto</span>
      <span>Hankekokonaisuus</span>
      <span>Yhteisvaikutusarviointi</span>
      <span>Liikenneväylät</span>
      <span>Kauppakeskushanke</span>
    </p>
  </dcterms:description>
  <finlex:registerNumber>2115/1/03</finlex:registerNumber>
  <dcterms:issued>2004-03-03</dcterms:issued>
  <finlex:fileCopyNumber>417</finlex:fileCopyNumber>
  <dcterms:abstract>
    <p>Yleiskaavassa oli muun ohella osoitettu liikenneväylämerkinnät kaava-alueen kaakkoispuolelle suunnitellun sataman edellyttämille tie- ja rautatieyhteyksille. Mainittujen liikenneväylien linjaukset puheena olevalla kaava-alueella kulkivat osittain Suomen Natura 2000 -verkostoehdotukseen sisällytetyn, neljästä erillisestä osa-alueesta muodostuvan kohteen yhden osa-alueen kautta. Asiassa oli luonnonsuojelulain ja luontodirektiivin säännösten perusteella ratkaistava, heikentääkö satamahanke kokonaisuutena ja tarkasteltuna yhdessä muiden hankkeiden tai suunnitelmien kanssa merkittävästi niitä luonnonarvoja, joiden suojelemiseksi edellä mainittu kohde oli ehdotettu ja ilmoitettu komissiolle sisällytettäväksi Natura 2000 -verkostoon. Satamahankekokonaisuutta koskeva luonnonsuojelulain 65 §:n ja 66 §:n 1 momentin mukainen arviointi- ja lausuntomenettely oli suoritettu satamaa ja sen maaliikenneyhteyksiä koskeneen seutukaava-asian yhteydessä. Kohteeseen kuuluvan toisen osa-alueen läheisyyteen suunniteltua kauppakeskusta koskeneet kaavoitushankkeet eivät olleet satamaa ja sen maaliikenneyhteyksiä koskenutta seutukaava-asiaa käsiteltäessä sellaisia valmiita suunnitelmia, joiden vaikutuksia olisi tullut arvioida yhdessä satamahankekokonaisuuden kanssa.<br/>Ks. myös DN:ot 1036 ja 1037/1/03 ja 2433 ja 2437/1/03 sekä 1502 ja 1555/3/03.<br/>Ks. myös KHO 2002:48, KHO 26.6.2002 T 1608, KHO 2002:64 ja KHO 2003:60.</p>
    <p>Maankäyttö- ja rakennuslaki 197 § 1 mom.<br/>Luonnonsuojelulaki 65 § 1 ja 2 mom. sekä 66 § 1 mom.<br/>Luontodirektiivin (92/43/ETY) 6 artiklan 2, 3 ja 4 kohdat<br/>Euroopan komission vuonna 2000 julkaisema tulkintaohje "Natura 2000 -alueiden suojelu ja käyttö, Luontodirektiivin 92/43/ETY 6 artiklan säännökset"</p>
    <p>
      <viite tyyppi="www" kohde="http://www.kho.fi/paatokset/30179.htm">Kort referat på svenska</viite>
    </p>
  </dcterms:abstract>
  <p>1. Kaupunginvaltuuston päätös osayleiskaavan hyväksymisestä</p>
  <p>Vantaan kaupunginvaltuusto on 17.6.2002 hyväksynyt Kaakkois-Vantaan osayleiskaavan.</p>
  <p>Osayleiskaavassa on muun ohella osoitettu aluevaraukset Vuosaaren satamahankkeen edellyttämille tie- ja rautatieyhteyksille Vantaan kaupungin alueella.</p>
  <p>Kaava-alueen etelä- ja itäosassa sijaitsevia alueita on valtioneuvoston 20.8.1998 tekemällä päätöksellä sisällytetty Suomen ehdotukseen Euroopanyhteisön Natura 2000 -verkostoon ehdotetuista ja ilmoitetuistaalueista osana kohdetta FI0100065, <em>Mustavuoren lehto ja Östersundomin lintuvedet</em>. Kaavassa nämä alueet lukuun ottamatta satamaradan rautatiesillan aluevarausta Porvarinlahden kapeikon kohdalla sekä satamaradan tunnelin suuaukkojen aluevarauksia Labbackan alueen etelä- ja luoteispuolella on osoitettu luonnonsuojelualueeksi (SL1). Siltä osin kuin edellä mainittujen Vuosaaren satamahankkeeseen liittyvien liikenneväylien linjaukset kulkevat puheena olevan, pinta-alaltaan yhteensä 137,90 hehtaarin suuruisen luonnonsuojelualueen kautta, ne on merkitty kulkemaan maanpinnan alla (<em>liikenneväylän tunneliosuus</em>).</p>
  <p>Kaava-alueesta, jonka pinta-ala on yhteensä 765,62 hehtaaria, kuuluu Länsisalmen kylässä olevaan Westerkullan tilaan RN:o 18:0 yhteensä 331,65 hehtaaria.</p>
  <p>2. Asian käsittely Helsingin hallinto-oikeudessa</p>
  <p>2.1. Valitukset hallinto-oikeudessa</p>
  <p>Vantaan kaupunginvaltuuston päätöksestä ovat valittaneet Helsingin hallinto-oikeudelle muiden ohella Oy A Ab, B:n oikeudenomistajat ja C sekä D:n oikeudenomistajat. Valituksissa on esitetty, siltä osin kuin nyt on kysymys, seuraavaa:</p>
  <p>Oy A Ab on vaatinut, että kaupunginvaltuuston päätös kumotaan siltä osin kuin päätöksessä on muun ohella kysymys niin sanotun HELI-radan aluevarauksesta. Joka tapauksessa asia on tältä osin palautettava kaupunginvaltuustolle uudelleen käsiteltäväksi. Lisäksi yhtiö on vaatinut, että Vantaan kaupunki velvoitetaan korvaamaan sen oikeudenkäyntikulut laillisine korkoineen.</p>
  <p>Vaatimuksensa tueksi yhtiö on esittänyt muun ohella seuraavaa:</p>
  <p>HELI-radan aluevaraus muodostaa uhkatekijän Fazerilan pohjavesialueelle. Seutukaavan vahvistamisen jälkeen Fazerilan pohjavesialueen suoja-aluetta on laajennettu uusien tutkimusten perusteella. Yhtiö on myös viitannut Vaasan hallinto-oikeuden 4.5.2001 antamaan lainvoimaiseen päätökseen, jolla puheena olevan pohjavesialueen suojelumääräyksiin on lisätty uusi lähisuojavyöhykkeitä koskeva määräys, jonka mukaan alueelle ei saa rakentaa uusia yleiselle liikenteelle tarkoitettuja liikenneväyliä. Kaava on puheena olevan varauksen osalta perustunut riittämättömiin selvityksiin.</p>
  <p>B:n oikeudenomistajat ja C ovat vaatineet, että kaupunginvaltuuston päätös kumotaan siltä osin kuin päätöksessä on kysymys Vuosaaren sataman maaliikenneyhteyksiä koskevista aluevarauksista. Joka tapauksessa asia on tältä osin palautettava kaupunginvaltuustolle uudelleen käsiteltäväksi. Lisäksi muutoksenhakijat ovat vaatineet, että Vantaan kaupunki velvoitetaan korvaamaan heidän oikeudenkäyntikulunsa laillisine korkoineen.</p>
  <p>Vaatimustensa tueksi B:n oikeudenomistajat ja C ovat esittäneet muun ohella seuraavaa:</p>
  <p>Vuosaaren sataman maaliikenneyhteyksiä koskevat aluevaraukset ovat maankäyttö- ja rakennuslain 39 §:ssä säädettyjen yleiskaavan sisältövaatimusten ja luontodirektiivin vastaisia. Liikenneväylät heikentävät merkittävästi Natura 2000 -kohdetta ja sen reuna-alueita. Erityisen haitallisena suojeluarvojen kannalta on pidettävä sitä, että liikenneyhteydet pirstovat suojelualuekokonaisuuden. Rautatietunneli sijoittuu osittain pohjavesiesiintymän alueelle. Liikenneväylät tuhoavat Westerkullan kartanon ikivanhan maatalousmaiseman ja loukkaavat Gubbackan alueen luonnonarvoja. Joka tapauksessa asia on palautettava riittämättömien selvitysten johdosta uudelleen käsiteltäväksi.</p>
  <p>D:n oikeudenomistajat ovat vaatineet, että kaupunginvaltuuston päätös kumotaan siltä osin kuin asiassa on kysymys:<br/>1) Vuosaaren sataman maaliikenneyhteyksiä koskevista aluevarauksista;<br/>2) Itäväylän linjausmuutoksesta;<br/>3) palvelujen ja hallinnon alueeksi (P) osoitetusta Westerkullan kartanon alueesta;<br/>4) Itäväylän eteläpuolelle ja Kehä III:n länsipuolelle osoitetusta urheilu- ja virkistyspalvelujen alueesta (VU);<br/>5) Westerkullan kartanon ympärille Itäväylän pohjoispuolelle ja Kehä III:n länsipuolelle osoitetusta lähivirkistysalueesta (VL); sekä<br/>6) Westerkullan kartanon länsipuolella sijaitsevista raideliikenteen (LR) ja pääulkoilureitin varauksista.</p>
  <p>Kohdissa 1, 2 ja 6 tarkoitetut varaukset on poistettava kaavasta. Kohdassa 3 tarkoitettu Westerkullan kartanon alue on osoitettava kyläalueeksi (AT). Kohdassa 4 tarkoitettu alue on osoitettava maatalousalueeksi (MV) tai luonnonsuojelualueeksi (SL2). Kohdassa 5 tarkoitettu alue on osoitettava maatalousalueeksi (MV).</p>
  <p>Vaihtoehtoisesti asia on edellä mainituilta osin palautettava kaupunginvaltuustolle uudelleen käsiteltäväksi, koska maankäyttöratkaisut eivät ole perustuneet maankäyttö- ja rakennuslain 9 §:n tarkoittamin tavoin riittäviin selvityksiin.<br/>Muutoksenhakijat ovat vaatineet, että hallinto-oikeus toimittaa alueella katselmuksen. Muutoksenhakijat ovat myös vaatineet, että Vantaan kaupunki velvoitetaan korvaamaan heidän oikeudenkäyntikulunsa laillisine korkoineen.</p>
  <p>Vaatimustensa tueksi D:n oikeudenomistajat ovat esittäneet muun ohella seuraavaa:</p>
  <p>
    <em>Vuosaaren sataman maaliikenneyhteydet</em>
  </p>
  <p>Vuosaaren satamahankkeen liikenneyhteyksien osoittaminen on ollut luontodirektiivin vastaista. Joka tapauksessa Euroopan unionin jäsenvaltion viranomaisen on pidättäydyttävä tekemästä mahdollisesti yhteisöoikeuden kanssa ristiriidassa olevia päätöksiä, kun otetaan huomioon, että sataman liikenneyhteyksien pakottavan yhteisöoikeuden mukaisuutta ei ole vielä lopullisesti selvitetty. Osayleiskaava ei näin ollen ole voinut tältä osin perustua myöskään maankäyttö- ja rakennuslain 9 §:ssä tarkoitettuihin riittäviin selvityksiin. Pirstoessaan arvokkaan suojelualuekokonaisuuden liikenneväylät ovat myös maankäyttö- ja rakennuslain 39 §:ssä säädettyjen yleiskaavan sisältövaatimusten vastaisia tuhotessaan luonnonarvoiltaan erityisen arvokkaita kohteita. Liikenneväylät tuhoavat myös Westerkullan kartanon ikivanhan maatalousmaiseman sijoittuessaan keskelle avointa pelto- ja niittymaisemaa.</p>
  <p>
    <em>Kaavassa osoitettu maankäyttö muulta osin</em>
  </p>
  <p>Itäväylän linjaus tuhoaa Gubbackan rinteessä sijaitsevan luonnonolosuhteiltaan arvokkaan alueen, joka on kaavassa osoitettu sl-alueeksi.</p>
  <p>Westerkullan kartanon alue on erittäin hyvin säilynyt kulttuurihistoriallisesti arvokas kokonaisuus, jota omistajat ovat hoitaneet sen vanhaa luonnetta säilyttäen. Kartanoa käytetään maatilan talouskeskuksen tapaan ja se muodostaa keskeisen osan kaavan kulttuurihistoriallisesti merkittävästä kokonaisuudesta. Alueelle kaavassa osoitettu käyttötarkoitus (P) on ristiriidassa sen nykyisen käytön kanssa. Kaavamerkinnästä aiheutuu maanomistajille kohtuutonta haittaa, koska se mahdollistaa alueen osoittamisen asemakaavassa julkiseen käyttöön ja edelleen alueen lunastamisen yleiseen tarpeeseen. Alue on osoitettava sen nykyistä käyttöä vastaavasti maataloutta palvelevien rakennusten sijoituspaikaksi (AT).</p>
  <p>Kaavassa Itäväylän eteläpuolelle ja Kehä III:n länsipuolelle osoitettu VU-alue sijaitsee Natura-kohteen rajalla. Alueelle suunniteltu tehokas virkistyskäyttö heikentää Natura-kohteen luonnonarvoja. Alue on osoitettava SL2-alueeksi tai MV-alueeksi.</p>
  <p>Koko Westerkullan tilan RN:o 18:0 alue on kartanokeskusta lukuun ottamatta osoitettu kaavassa joko virkistys- tai suojelualueeksi. Valtaosa tilan alueesta on kuitenkin tällä hetkellä viljelyskäytössä. Kaavaratkaisu on maanomistajalle kohtuuton, koska tilan aluetta ei voi kohtuullista hyötyä tuottavalla tavalla käyttää maanviljelyyn tai edes pienimuotoiseen rakennustoimintaan. Näissä oloissa ainakin osa Westerkullan tilan alueesta on osoitettava MV-alueeksi. Luonnollisinta on muuttaa kartanokeskuksen ympärillä Itäväylän ja Kehä III:n rajaamalla alueella oleva VL-aluevaraus MV-aluevaraukseksi.</p>
  <p>Westerkullan kartanon länsipuolella olevat liikennealue- ja ulkoilureittivaraukset turmelevat kulttuurihistoriallisesti arvokasta maisemakokonaisuutta. Lisäksi ne ovat maanomistajalle kohtuuttomia. Mainittujen liikenneväylien osoittamisesta aiheutuu häiriötä kotina käytetyn kartanon pihapiiriin. Ulkoilureitti ohjaisi sekä luvallista että luvatonta virkistyskäyttöä kartanon puistoalueelle.</p>
  <p>2.2. Lausunnot hallinto-oikeudessa</p>
  <p>Vantaan kaupunginhallitus ja Uudenmaan ympäristökeskus ovat antaneet lausunnot.</p>
  <p>B:n oikeudenomistajat ja C sekä D:n oikeudenomistajat ovat antaneet vastaselitykset kaupunginhallituksen ja ympäristökeskuksen lausuntojen johdosta.</p>
  <p>Oy A Ab:lle on varattu tilaisuus vastaselityksen antamiseen kaupunginhallituksen ja ympäristökeskuksen lausuntojen johdosta.</p>
  <p>Museovirasto on antanut lausunnon ja Uudenmaan ympäristökeskus on antanut lisälausunnon.</p>
  <p>B:n oikeudenomistajat ja C sekä D:n oikeudenomistajat ovat antaneet yhteisen vastaselityksen Museoviraston lausunnon ja ympäristökeskuksen lisälausunnon johdosta.</p>
  <p>Oy A Ab:lle on varattu tilaisuus vastaselityksen antamiseen Museoviraston lausunnon ja ympäristökeskuksen lisälausunnon johdosta.</p>
  <p>3. Helsingin hallinto-oikeuden päätös</p>
  <p>Hallinto-oikeus on 11.6.2003 antamallaan valituksenalaisella päätöksellä, hyläten pyynnön katselmuksen toimittamisesta, hylännyt valitukset sekä vaatimukset oikeudenkäyntikulujen korvaamisesta. Hallinto-oikeus on, siltä osin kuin nyt on kysymys, viitannut maankäyttö- ja rakennuslain 9, 32 ja 35 §:ään, 39 §:n 2, 3 ja 4 momenttiin sekä 210 §:n 1 momenttiin, rakennuslain 26 §:ään, kuntalain 90 §:ään sekä maankäyttö- ja rakennusasetuksen 1 §:n 1 momenttiin ja muutoin perustellut päätöstään seuraavasti:</p>
  <p>
    <em>1. Osayleiskaavan lähtökohdat ja tavoitteet</em>
  </p>
  <p>Kaavaselostuksen mukaan osayleiskaavassa on otettu huomioon valtakunnalliset alueiden käyttötavoitteet ja edistetty niiden toteutumista. Osayleiskaava perustuu vahvistettuihin seutukaavoihin ja tarkentaa niitä. Siinä osoitetaan Vuosaaren sataman tarvitsemat maaliikenneyhteydet Vantaan alueella. Muilta osin maankäyttö on pääpiirteissään voimassa olevan yleiskaavan mukainen. Osayleiskaavan tarkkuustaso on sama ja määräykset pääosin samat kuin voimassa olevassa yleiskaavassa.</p>
  <p>Kaavaselostuksen mukaan Helsingin eri satamavaihtoehdoista laadittujen suunnitelmien, selvitysten ja vertailujen perusteella Uudenmaan liitto on todennut, että toteuttamiskelpoista vaihtoehtoa Vuosaaren satamalle ei ole ja on laatinut satamaa ja sen liikenneyhteyksiä koskevan seutukaavan. Ympäristöministeriö vahvisti seutukaavan 24.1.2002. Kaakkois-Vantaan osayleiskaava perustuu vahvistettuun seutukaavaan ja tarkentaa sitä. Vuosaaren sataman tie- ja ratayhteyksien järjestämistä on selvitetty yhteistyössä eri osapuolten kanssa ja löydetty vaihtoehdot, jotka maankäytön kannalta ovat mahdolliset. Sataman ja sen yhteyksien toteuttaminen vaikuttavat sataman lähialueiden suojelu- ja virkistysarvoihin sekä maisemakuvaan. Vuosaaren satamahankkeeseen liittynyt arviointi- ja lausuntomenettely osoittaa, ettei hanke heikennä merkittävästi niitä luontoarvoja, joiden suojelemiseksi Mustavuoren lehto ja Östersundomin lintuvedet -niminen alue on sisällytetty Natura 2000 -verkostoon. Kaavaselostuksen mukaan osayleiskaavatyön päätavoitteena on luoda yleiskaavalliset edellytykset seutukaavan mukaisten Vuosaaren sataman tie- ja rautatieyhteyksien toteuttamiselle. Alueen maankäyttö on tarkoitus säilyttää seutukaavojen ja voimassa olevan yleiskaavan mukaisesti suojelu- ja virkistyspainotteisena. Hankkeessa osoitetaan ne maankäyttömuutokset, jotka ovat tarpeen alueen luonnonoloista saaduista lisätiedoista ja väylävarauksista johtuen. Kaavaselostuksen mukaan valtakunnallisista alueidenkäyttötavoitteista alueen suunnittelua välittömimmin koskevat Helsingin seudun erityiskysymykset, joissa todetaan, että alueidenkäytön suunnittelussa on turvattava väestön tarpeiden edellyttämät ylikunnalliseen virkistyskäyttöön soveltuvat riittävän laajat ja vetovoimaiset vapaa-ajan alueet. Vapaa-ajan alueista on muodostettava yhtenäinen kokonaisuus turvaamalla niitä yhdistävän viheralueverkoston jatkuvuus. Alueiden käytön suunnittelussa tulee varautua Helsinki-Vantaan lentoaseman kytkemiseen osaksi raideliikenneverkostoa, metron laajentamiseen ja Vuosaaren satamaan. Varautumisessa on otettava huomioon ympäröivä maankäyttö ja lähiympäristö, erityisesti asutus, arvokkaat luonto- ja kulttuurikohteet- ja -alueet sekä maiseman erityispiirteet.</p>
  <p>Korkein hallinto-oikeus on 26.6.2002 antamallaan päätöksellä taltionumero 1607 todennut, ettei ole syytä muuttaa ympäristöministeriön 24.1.2002 tekemän päätöksen lopputulosta. Korkein hallinto-oikeus on hylännyt asiassa tehdyt valitukset ja todennut, että ympäristöministeriön päätöksen lopputulos, jolla seutukaava ja seutukaavan muutos on vahvistettu, jää pysyväksi.</p>
  <p>
    <em>2. Kaavamuutoksen perusteena olevat selvitykset</em>
  </p>
  <p>Osayleiskaavan muutoksen laatimista varten on ollut käytettävissä muun ohella seuraavat selvitykset: Helsingin satamahanke/ympäristövaikutusten arviointiselostus 29.9.1995, Vuosaaren sataman maaliikenneyhteydet/tieliikennejärjestelyt/yleissuunnitelma 1997, Vuosaaren sataman maaliikenneyhteydet/satamarata/alustava yleissuunnitelma 1997, Vuosaaren sataman maaliikenneyhteydet/satamaradan yleissuunnitelma 2001, Vuosaaren sataman maaliikenneyhteydet/satamaradan yleissuunnitelman tarkistus osuudella Kuninkaanmäki-Jokivarsi 2002, Porvarinlahden tietunnelin yleissuunnitelma 30.4.2001 sekä Uudenmaan tiepiirin tiesuunnitelma Vuosaaren sataman maaliikenneyhteyksistä Helsingissä ja Vantaalla. Lisäksi käytettävissä on asiakirjojen mukaan ollut seuraavat selvitykset: Mustavuoren lehto ja Östersundomin lintuvedet/Vuosaaren satamahankkeen vaikutukset Natura 2000 -alueeseen, Vuosaaren satamahankkeen yhteiskuntataloudellinen kannattavuuslaskelma, Vuosaaren satamahankkeen luontovaikutusten seurantaohjelma osa I/linnustovaikutusten seurantaohjelma, osa II/kasvillisuuden seurantaohjelma ja osa III pohjavesien seurantaohjelma.</p>
  <p>Liikenneyhteyksiin ja ympäristökysymyksiin liittyvät perusratkaisut on tehty seutukaavatasolla ja siinä yhteydessä on niihin liittyviä selvityksiä pidetty riittävinä, joten liikenneyhteyksien vaikutuksia ja jo selvitettyjä ympäristövaikutuksia ei ole tarvinnut selvittää uudelleen osayleiskaavoituksen yhteydessä. Tutkimukset ja selvitykset on tehty koko siltä alueelta, jolla osayleiskaavalla voidaan arvioida olevan olennaisia vaikutuksia. Uudenmaan ympäristökeskus on valitusten johdosta antamassaan lausunnossa todennut, että vaikka osayleiskaavatyön yhteydessä tehdyt selvitykset ovatkin melko suppeita, ei ympäristökeskus pidä niitä maankäyttö- ja rakennuslain vastaisina.</p>
  <p>Hallinto-oikeus on katsonut, että osayleiskaavan hyväksyminen perustuu edellä sanotun mukaisesti maankäyttö- ja rakennuslain 9 §:n mukaisesti riittäviin tutkimuksiin ja selvityksiin.</p>
  <p>
    <em>3. Sataman liikenneyhteyksiä, HELI-rataa sekä Itäväylän uutta linjausta koskevat varaukset ja Fazerilan pohjavesialue</em>
  </p>
  <p>
    <em>3.1. Yleistä</em>
  </p>
  <p>Kaavaselostuksen mukaan kaava-aluetta halkovat seudulliset ja valtakunnalliset päätiet ja alueen maankäyttö liittyy tasoliittymin Itäväylän ja Kehä III:n kautta päätieverkkoon. Suurimmat liikennemäärät ovat Kehä III:n ja Porvoonväylän muodostamalla E 18 -reitillä. Voimansiirtolinjat häiritsevät maisemakuvaa erityisesti kulttuurihistorialtaan tai luonnonoloiltaan arvokkailla alueilla.</p>
  <p>Sataman ratavaraus on osoitettu radan alustavassa yleissuunnitelmassa tutkitun Keravan tunnelivaihtoehdon mukaisena muilta osin, paitsi Leppäkorvessa, jossa ratatunneli on osoitettu nykyisen asutuksen itäpuolelle yleissuunnitelman jälkeen laaditun selvityksen perusteella. Rata erkanee pääradasta Keravan puolella Savion aseman jälkeen ja kulkee kalliotunnelissa kohta erkanemisen jälkeen Leppäkorven sivuitse, Lahdenväylän tuntumassa ja Hakunilan sekä Ojangon alitse aina Porvoonväylän eteläpuolelle asti. Tästä rata jatkaa maan pinnalla Kehä III:a ja sataman tietä seuraten Österängenin eteläreunaan, alittaa Labbackan tunnelissa ja ylittää Porvarinlahden sillalla. Helsingin puolella pian Porvarinlahden jälkeen rata laajenee järjestelyratapihaksi ennen satamaa.</p>
  <p>Kaavaselostuksen mukaan yleissuunnitelmassa tutkitut tiejärjestelyt ovat seurausta paitsi satamasta, myös seudun maankäytön ja liikenteen ennustetusta kasvusta. Porvoonväylän ja Kehä III:n liittymän ympäristössä onkin esitetty eri toteutusvaiheita ja yleissuunnitelman tähtäintä pidemmän kehitysvaiheen tilavaraussuunnitelma. Osayleiskaavan tieliikennealue on osoitettu tilavaraussuunnitelman mukaan. Kehä III ja sen jatkeena oleva tie satamaan ovat kaksiajorataisia, samoin Itäväylä Kehältä Helsinkiin. Sataman tie alittaa kalliotunnelissa Labbackan ja Porvarinlahden. Itäväylän ja Kehätien eritasoliittymä on sovitettu yhteen satamaradan kanssa, minkä vuoksi Itäväylää on Gubbackan kohdalla siirretty pohjoiseen. Porvoonväylän ja Kehä III:n  ramppijärjestelyjä parannetaan siten, että E 18 -reitin sujuvuus on etusijalla heti ensi vaiheessa. Länsimäentieltä on varattu suuntaisrampit Porvoonväylälle Helsingin suuntaan ja tien jatkeelta eritasoliittymä Kehä III:lle. Östersundomintien kohdalla on varattu tiealuetta siten, että sen liittymä Kehä III:lle voidaan joko pitää nykyisen kaltaisena tasoliittymänä, parantaa eritasoliittymäksi tai vaihtoehtoisesti suuntaisliittymäksi Itäväylän suuntaan.</p>
  <p>Kaavaselostuksen mukaan satama jouduttaa osaltaan sellaisia pääteiden parantamistoimenpiteitä, jotka tulisivat seudun maankäytön ja liikenteen kehityksestä johtuen ennen pitkää tehtäviksi. Raskas liikenne Kehä III:lla lisääntyy, mikä lisää meluesteiden tarpeita ja vaatimuksia niiden toteuttamiseksi. Satamasta Hakkilaan suuntaava tavaraliikenne on tarpeen ohjata sujuvasti Lahdenväylän kautta. Vantaan kaupunki on tehnyt tielaitokselle aloitteen Valkoisenlähteentien ramppien rakentamiseksi. Porvarinlahdella ratasilta tunneliaukkoineen häiritsee muuten rauhallista luonnonaluetta ja ehjää maisemakuvaa. Uudet väylät ja liikennejärjestelyt pienentävät pelto- ja metsäalaa sekä muuttavat maisemakuvaa Porvoonväylän eteläpuolella. Vaikutukset ovat kaavaselostuksen mukaan suurimmat Österängenin pellolla, jossa järjestelyillä on haittavaikutuksia myös Vikkullantien asutukselle. Kehä III:n ja Itäväylän liittymäjärjestelyt on kaavaselostuksen mukaan osoitettu sen liittymävaihtoehdon mukaan, joka tien yleissuunnitelman laadinnassa osoittautui kokonaisvaikutuksiltaan parhaaksi vertailtaessa ympäristövaikutuksia, tieteknisiä ominaisuuksia, liikennetaloutta ja kustannuksia sekä liikenteellisiä vaikutuksia. Itäväylän uusi linjaus tukeutuu maiseman suurmuotoihin.</p>
  <p>Yleissuunnitelmassa esitetyillä meluvalleilla, -aidoilla ja -kaiteilla sekä niiden yhdistelmillä voidaan melutaso liikenteen lisääntymisestä huolimatta pitää asuin-, virkistys-, retkeily- ja suojelualueilla melko alhaisena, jopa pienentää sitä olevien väylien kohdalla nykyisestään. Länsisalmen kulttuurimaisemassa rata ja tie sijoittuvat vierekkäin, jolloin haitat yhdistyvät samaan liikennekäytävään, ja melua voidaan torjua yhteisillä rakenteilla. Rata- ja tiejärjestelyt eivät vaaranna alueen kulttuurihistoriallisten tai esihistoriallisten kohteiden säilymistä. Arvokkaisiin luontokohteisiin on vaikutuksensa sillä, että rata ylittää sillalla Natura-alueeseen kuuluvan Porvarinlahden.</p>
  <p>
    <em>3.2. Gubbackan alue ja Itäväylän linjaus</em>
  </p>
  <p>Museoviraston 28.1.2003 antaman lausunnon mukaan Gubbackan etelärinteellä on sijainnut Länsisalmen kylän tonttimaa oletettavasti 1200-luvulta 1600-luvulle. Kohde tuli Museoviraston tietoon vuonna 2001, ja se on muinaismuistolain rauhoittama kiinteä muinaisjäännös. Museovirasto on tehnyt kohteessa alustavia tutkimuksia vuonna 2002. Paikalla havaittiin parikymmentä säilynyttä rakennuksenpohjaa. Muinaisjäännöstä voidaan lausunnon mukaan pitää merkittävänä ikänsä, kokonsa ja varhaisen autioitumisensa vuoksi. Kohde ei kuitenkaan ole täysin ainutlaatuinen, sillä vastaavia muinaisjäännöksiä tunnetaan Uudeltamaalta muitakin. Keskeisin muinaisjäännösalue eli kylän rakennettu tonttimaa tulee tuhoutumaan Vuosaaren sataman maaliikenneyhteyksien rakennustöissä lähes täysin. Museoviraston arvion mukaan Länsisalmen autioitunut kylätontti on sellainen kiinteä muinaisjäännös, jonka alue voidaan vapauttaa rakentamiselle riittävien, muinaismuistolain 13 ja 15 §:ään perustuvien arkeologisten tutkimusten jälkeen.</p>
  <p>Hallinto-oikeus on katsonut Museoviraston lausunnon perusteella, että mainittu muinaismuistoalue ei ole esteenä osayleiskaavan hyväksymiselle nyt esitetyssä muodossaan, koska tarvittavat muinaismuistokaivaukset ja arkeologiset tutkimukset voidaan tehdä ennen sataman maaliikenneyhteyksien toteuttamista.</p>
  <p>
    <em>3.3. Rakennettu ja kulttuuriympäristö ja Itäväylän uusi linjaus</em>
  </p>
  <p>Kaavaselostuksen mukaan pääkaupunkiseudun kaupunkirakenne rajaa kaava-aluetta lännessä ja osa Vaaralan teollisuusalueesta sisältyy kaava-alueeseen. Omakotiasutusta on jonkin verran Vikkullantien ja Purosillantien varsilla. Kulttuurihistoriallisesti arvokkaat Länsisalmen kylä ja Westerkullan kartano peltoineen sisältyvät alueeseen. Pohjoisessa alue rajautuu Ojangon virkistys- ja ulkoilualueeseen, joka on yksi Vantaan vilkkaimmin käytetyistä. Westerkullan kartano ja Länsisalmen kylä viljelyksineen ja reunametsineen ovat arvokkaita sekä kulttuurihistoriallisesti että maisemallisesti. Kylässä ja kartanolla on useita arvokkaita rakennuksia ja vanhaa kulttuurikasvillisuutta. Länsimäessä ja Mustavuoressa on ensimmäisen maailmansodan aikaisia linnoituksia. Kasabergetillä on pronssikauden hautaröykkiö sekä Krimin sotaan liittyneen optisen lennättimen perustukset 1800-luvun puolivälistä. Kaavaselostuksen mukaan Kasaberget on muinaisjäännöskokonaisuus, jolla on valtakunnallista arvoa. Sotungintie ja Länsisalmentie ovat historiallisia teitä, samoin Länsisalmen kylästä etelään johtava tilustie.</p>
  <p>Hallinto-oikeus on katsonut, että osayleiskaavaa laadittaessa on jouduttu sovittamaan yhteen Vuosaaren sataman vaatimat liikenneyhteystarpeet sekä muut liikenteen tarpeet ja niiden aiheuttamat haittavaikutukset alueen maisemakuvaan ja vaikutukset kulttuurihistoriallisiin arvoihin. Kaupunginvaltuusto on toiminut sille kuuluvan harkintavallan rajoissa hyväksyessään osayleiskaavan mukaiset tie- ja rautatieväylät eikä osayleiskaavaa voida pitää lainvastaisena tältä osin.</p>
  <p>
    <em>3.4. Pohjavesi</em>
  </p>
  <p>Kaavaselostuksen mukaan ratatunnelin rakentamisen riskejä on kartoitettu Ratahallintokeskuksen ja VR-Rata Oy:n teettämässä riskianalyysissä. Sen perusteella lähinnä geotekniset ja pohjavesiin liittyvät riskit saattavat aiheuttaa kustannusarvioon muutaman prosentin ja rakentamisaikatauluun muutaman kuukauden ylitykset. Tunnelin kustannusarvio on kaavaselostuksen mukaan 400 miljoonaa markkaa ja rakentamisaika- arvio 18-24 kuukautta. Analyysissä on tehty vertailuja myös Ruotsin Hallandsåsenin ja Norjan Romeriksportenin tunneleihin, joissa on ollut pohjaveden hallintaongelmia. Vastaavien ongelmien esiintymistä Savion tunnelissa pidetään riskianalyysin mukaan hyvin epätodennäköisenä, koska täällä kallion geologia pystytään tutkimaan yksityiskohtaisemmin ja tunnetaan alkujaan paremmin, alueella ei ole laajoja rikkonaisuusvyöhykkeitä, pohjaveden paine ja vuotovesimäärät ovat pienemmät ja tunnelijaksot lyhyemmät kuin vertailukohteissa.</p>
  <p>Radan yleissuunnitelmaa laadittaessa on kaupunginhallituksen lausunnon mukaan tehty mittavia maa- ja kallioperätutkimuksia etenkin radan tunneliosuuksilla. Näillä tutkimuksilla on selvitetty ja varmistettu kalliopintojen korkeusasemaa, kallion laatua, tunnelin rakennettavuutta ja pohjavesipintojen korkeusasemaa sekä pohjaveden laatua. Tunnelien suuaukoilla varmistettiin erityisesti suuaukkorakenteiden rakentamisen lähtökohdat ja rakentamisen vaikutukset mm. paineelliseen pohjaveteen. Tutkimusten perusteella todettiin, että tunnelit ovat rakennettavissa kalliotunneleina. Tunnelit tiivistetään siten, että vaikutukset pohjavesiin jäävät suppeiksi. Maa- ja kallioperään liittyviä selvityksiä täydennetään jatkosuunnittelun yhteydessä. Sekä rata- että tietunneleista laaditaan uusi riskianalyysi. Riskianalyysi käsittää tunneleiden rakentamisen ja käytön aikaisten riskien kartoittamisen ja analysoinnin. Tunneleiden rakentaminen edellyttää myös vesilain mukaista lupaa. Länsi-Suomen ympäristölupavirasto päättää tunneleiden rakentamisen edellyttämistä luvista ja lupaehdoista.</p>
  <p>HELI-radan varaus perustuu voimassa olevaan seutukaavaan. Vantaan kaupunginhallituksen valituksen johdosta antaman lausunnon mukaan radan rakentaminen saattaa tulla ajankohtaiseksi, jos yhdyskuntarakenne itäisellä Uudellamaalla ja Kymen rannikkoseudulla muuttuu oleellisesti ja kysymys on joka tapauksessa pelkästä varauksesta. Pohjaveden suojaamistoimenpiteet kuuluvat ratojen, teiden ja tunneleiden toteutussuunnitteluun ja rakentamistekniikkaan ja tulevat selvitettäviksi mahdollisen radan rakentamisvaiheessa. Yleiskaavan varaukset antavat näin ollen kaavallisen valmiuden väylien toteuttamiselle. Rakentamiseen tähtäävissä tarkemmissa suunnitelmissa tutkitaan hankkeen tekninen toteuttamiskelpoisuus ja riskien hallinta. Lausunnon mukaan Vuosaaren satamahankkeeseen luontovaikutuksia seurataan laadittujen ja julkaistujen ohjelmien mukaan. Näihin kuuluu muun ohella pohjavesien seuranta. Seurannasta vastaavat Helsingin Satama, merenkulkuhallitus, tiehallinto ja ratahallintokeskus. Pohjaveden tarkkailu on ollut käynnissä keväästä 2000 alkaen. Tulokset julkaistaan ja ohjelmien valmistelua ohjannut työryhmä kokoontuu vuosittain arvioimaan seurantatuloksia ja ohjelmien tarkistustarvetta.</p>
  <p>Vaasan hallinto-oikeus on 4.5.2001 tekemällään päätöksellä n:o 01/0064/2 Oy A Ab:n valituksesta lisännyt pohjavedenottamon lähisuojavyöhykettä koskevan määräyksen, jonka mukaan alueelle ei saa rakentaa uusia yleiselle liikenteelle tarkoitettuja liikenneväyliä. HELI-radan linjaus kaava-alueen osalta sijoittuu lähisuojavyöhykkeen ulkopuolelle ja metron jatkamiseen liittyvä LR-varaus sekä siihen liittyvä tieliikenteen alue sijaitsevat lähisuojavyöhykkeen rajalla. Uudenmaan ympäristökeskuksen valitusten johdosta antaman lausunnon mukaan HELI-radan joskus mahdollisesti toteutuessa hanke tulee edellyttämään YVA-menettelyä. Uudet ratkaisut radan linjauksista tai varauksen pois jättämisestä tulee lausunnon mukaan tehdä maakuntakaavatasolla tarpeellisiin selvityksiin tai YVA-menettelyyn perustuen ja samalla ratkaista ristiriidat vesilain mukaisten säädösten kanssa. Siihen saakka nykyisen seutukaavan mukaiset linjaukset on ympäristökeskuksen mukaan syytä säilyttää myös yksityiskohtaisemmassa kaavoituksessa. Hallinto-oikeus on todennut, että osayleiskaava on niin yleispiirteinen, että liikennealueet on mahdollista sijoittaa pohjavesialueen lähisuojavyöhykkeen ulkopuolelle tai vyöhykkeen rajalle. Suoja-alueiden rajoja ja suoja-aluemääräyksiä voidaan lisäksi tarvittaessa muuttaa. Vaasan hallinto-oikeuden mainittu päätös ei siten muodosta estettä seutukaavan mukaisten ratavarausten sisällyttämiseen osayleiskaavaan. Näin ollen ei myöskään sähköjohdon osalta ei ole ollut syytä antaa määräystä siitä, että se on toteutettava maanpäällisenä ratkaisuna. Hallinto-oikeus on katsonut, että hankkeiden vaikutukset pohjavesioloihin on osayleiskaavaa laadittaessa tutkittu niin tarkoin kuin se on etukäteen mahdollista. Osayleiskaavaa ei voida pitää tältä osin maankäyttö- ja rakennuslain tai vesilain vastaisena.</p>
  <p>
    <em>4. Sataman ja sen väylien vaikutukset Natura 2000 -alueeseen ja hankkeen EU-säännösten vastaisuus</em>
  </p>
  <p>Luonnonsuojelulain 66 §:n mukaan viranomainen ei saa vahvistaa suunnitelmaa, jos lain 65 §:ssä tarkoitettu arviointi- ja lausuntomenettely osoittaa hankkeen tai suunnitelman merkittävästi heikentävän niitä luonnonarvoja, joiden suojelemiseksi alue on sisällytetty Natura 2000 -verkostoon. Arvioinnissa vaikutuksia on tarkasteltava suhteessa niihin luontodirektiivin mukaisiin luontotyyppeihin sekä luonto- ja lintudirektiivin mukaisten lajien elinympäristöihin, jotka on ilmoitettu tietolomakkeella alueen suojelutavoitteeksi.</p>
  <p>Kaavaselostuksen mukaan osayleiskaava on osa niitä suunnitelmia, joiden tarkoituksena on toteuttaa Vuosaaren satamahanke maa- ja vesiliikenneyhteyksineen. Sen vuoksi osayleiskaavan vaikutusten yhteydessä on otettava huomioon koko hankkeen vaikutukset Natura-alueeseen. Satamahankkeen toteuttamisen haitalliset vaikutukset aiheutuvat Vuosaaren satama-alueen ja sen liikenneyhteyksien rakentamisesta, sataman ja sen liikenneyhteyksien aiheuttamasta melusta ja häiriöstä, satamaradan rautatiesillan ja sen yläpuolisten sähköjohtojen estevaikutuksista sekä mahdollisesti alueen valaistusolosuhteiden muutoksista. Vaikutukset kohdistuvat Labbackan-Kasabergetin alueelle ja Porvarinlahdelle. Labbackan-Kasabergetin alueella on pienialaisina luontodirektiivin liitteen I luontotyyppejä puustoiset suot ja metsäluhdat. Porvarinlahden alueella esiintyy lintudirektiivin liitteen I lajeista pikkulepinkäinen, kirjokerttu, pyy ja kehrääjä.</p>
  <p>Luonnonsuojelulain 65 §:n mukainen arviointi- ja lausuntomenettely osoittaa kaavaselostuksen mukaan, että hankkeella ei ole vaikutuksia Natura-alueella esiintyviin ensisijaisesti suojeltaviin luontotyyppeihin (puustoiset suot ja metsäluhdat) tai lajeihin (korpihohtosammal). Hankkeella ei ole voitu osoittaa olevan merkittäviä vaikutuksia myöskään muihin alueen tietolomakkeella esitettyihin luontotyyppeihin. Yksi Labbackan alueen suolaikuista jäänee tietunnelin päälle, mistä saattaa aiheutua heikennystä, mutta vaikutusta ei voida pitää merkittävänä.</p>
  <p>Kaavaselostuksen mukaan kaavan toteuttamisen vaikutukset kohdistuvat erityisesti Porvarinlahden alueen linnustoon ja niiden elinympäristöihin. Porvarinlahden ympäristössä on pesinyt keskimäärin kolme kirjokerttuparia pääasiassa entisen kaatopaikan pensaikossa. Lajin esiintyminen tällä alueella on kuitenkin vähentynyt vuosi vuodelta. Kesällä 2000 kirjokerttu ei enää ilmaantunut alueelle lainkaan. Porvarinlahdella kirjokertun ainoat mahdolliset elinympäristöt sijaitsevat nykyisin Vuosaaren täyttömäen läheisyydessä, johon satamahankkeella ei ole vaikutuksia. Pikkulepinkäinen on tärkeä laji kirjokertun menestymisen kannalta, sillä kirjokerttu asettuu säännöllisesti pesimään sen naapuriin. Lajin väheneminen on ollut selkeää Mustavuoren-Östersundomin alueella. Porvarinlahdella pikkulepinkäisen elinympäristöt ovat huonontuneet pensaiden ja vesakkojen kasvettua liian korkeiksi, minkä vuoksi laji on hävinnyt myös Porvarinlahden kapeikosta eli suunnitellun rautatiesillan kohdalta. Satamaradan aiheuttaman yhden mahdollisen reviirin poistumista ei voida pitää alueen suojelutilannetta tarkastellen merkittävänä. Pyy ja kehrääjä eivät kuulu satamahankkeen välittömän vaikutusalueen pesimälajistoon.</p>
  <p>Helsingin satama-aluetta ja sen ympäristöä koskevassa asemakaavassa on kaavaselostuksen mukaan riittävät määräykset melusuojien rakentamisesta sataman ja sen ratapihan ja Natura-alueen väliin. Lisäksi asemakaavassa on Porvarinlahden ylittävää rautatiesiltaa ja sen rakentamista koskevia määräyksiä, joiden tarkoituksena on pitää Natura-alueeseen kohdistuvat häiriöt mahdollisimman vähäisinä. Vaikka asemakaava koskee vain Helsingin puoleista rautatiesillan osaa, on vastaavia varotoimia maaliikennesuunnitelmien mukaan noudatettava myös Vantaan puolelle sijoittuvalla Natura-alueen osalla. Vuosaaren sataman rakentaminen voi heikentää kaavaselostuksen mukaan veden laatua veden samentumisen ja kiintoaineen siirtymien vuoksi. Tällaiset vaikutukset ovat kuitenkin lyhytaikaisia ja niitä voidaan lieventää hankkeen yksityiskohtaisiin suunnitelmiin sisällytettävien toimien avulla. Sataman ja liikenteen aiheuttamia melu- ja valaistusolosuhteiden muutoksia alueella esiintyvien lintulajien kannalta ei voida myöskään pitää merkittävinä. Sataman ja sen liikenneyhteyksien meluvaikutus kohdistuu vain noin kuuteen prosenttiin Natura-aluetta. Näin ollen satamahankkeella ei voida katsoa olevan merkittävästi heikentäviä vaikutuksia myöskään lintudirektiivin liitteen I tarkoittamien, kyseisellä Natura-alueella esiintyvien lintujen elinympäristöihin.</p>
  <p>Korkeimman hallinto-oikeuden seutukaavan ja seutukaavan muutoksen vahvistamista koskeviin valituksiin 26.6.2002 antaman päätöksen taltio n:o 1607 mukaan Vuosaaren satamahankkeen arviointi- ja lausuntomenettely osoittaa hankkeen heikentävän alueen luonnonarvoja. Se ei kuitenkaan päätöksen mukaan osoita, että tämä heikentyminen kohdistuu luonnonsuojelulain 66 §:n 1 momentissa ja luontodirektiivin 6 artiklassa tarkoitetuin tavoin merkittävänä niihin luonnonarvoihin, joiden suojelemiseksi kohde F10100065 <em>Mustavuoren lehto ja Östersundomin lintuvedet</em> on sisällytetty Natura 2000 -verkostoon. Luonnonsuojelulain 66 §:n 1 momentti ei siten ole Kaakkois-Vantaan osayleiskaavan hyväksymisen esteenä. Tätä lopputulosta ei myöskään voida pitää luontodirektiivin 6 artiklan vastaisena. Sillä seikalla, että asiasta on tehty vetoomus Euroopan Parlamentille ja Euroopan Yhteisöjen Komissiolle, ei ole merkitystä ainakaan tässä vaiheessa asiassa, eikä se ole ollut esteenä osayleiskaavan hyväksymiselle tai sen arvioimiselle, onko osayleiskaava lainvastainen.</p>
  <p>
    <em>5. Westerkullan tilan alue</em>
  </p>
  <p>Westerkullan tilan tilakeskuksen alue on kaavassa osoitettu palvelujen ja hallinnon alueeksi (P), joka varataan yksityisille ja julkisille palvelu- ja hallintotiloille. Alueella voidaan kaavamääräyksen mukaan sallia asuin-, majoitus- ja ravitsemustiloja sekä koulutus-, virkistys- ja kulttuuritiloja. Tilan muut alueet on osoitettu pääosin lähivirkistysalueiksi (VL). Vantaan kaupunki on valitusten johdossa antamassaan lausunnossaan todennut, että osayleiskaavan määräykset sallivat tilan käytön nykytilanteen mukaisesti maanviljelyyn. Pihapiirin P-alueen määräys antaa tulevaisuutta ajatellen maanomistajalle lisää mahdollisuuksia, mutta ei velvoitteita, alueen käyttämiseen. Kartanon rakennukset ja pihapiirit sisältyvät P-alueeseen. Kartanon pelto- ja metsämaiden VL-määräys osoittaa lausunnon mukaan, mihin suuntaan aluetta tulisi kehittää, jos tulevaisuudessa maa- ja metsätalouskäyttö ei jostain syystä osoittaudu tarkoituksenmukaiseksi maankäytöksi. Yleisen virkistyskäytön ohjaaminen alueelle ei ole mahdollista ilman maanomistajan suostumusta, ellei kaupunki lunasta aluetta. Ulkoilureittejä voidaan muodostaa alueelle lunastus- tai korvausperusteisesti yleiskaavan maankäytöstä riippumatta. Vantaan kaupunki on lausunnon mukaan toistaiseksi kuitenkin käyttänyt vapaaehtoisia sopimuksia maanomistajien kanssa reittien toteuttamiseksi.</p>
  <p>Kaupunginhallituksen lausunnon mukaan osayleiskaavan VU-alue sopii sijainniltaan ja yhteyksiltään esimerkiksi suojelu- ja virkistysalueiden käyttäjien tukikohdaksi ja opastusalueeksi. Se rajoittuu välittömästi Mustavuoreen, jonne siitä on järjestettävissä polkureitit samoin kuin Porvarinlahden ja Labbackan suuntiin. Ellei tällaiselle alueelle kuitenkaan ole lähitulevaisuudessa tarvetta, voi alueen maatalouskäyttö jatkua  esteettä.</p>
  <p>Lausunnon mukaan metron jatkamisesta Hakunilaan on aikanaan laadittusuunnitelmat, joihin osayleiskaavan, Vantaan yleiskaavan ja Länsimäkeen laadittujen asemakaavojen varaukset ja maankäyttöjärjestelyt perustuvat. Uusia metrosuunnitelmia ei osayleiskaavatyön yhteydessä ole tarpeen tehdä. Lausunnon mukaan ulkoilureitti tulee ensisijaisesti sovittaa metroratasuunnitelmaan ja reitin paikka täsmentyy aikanaan sitä tarkemmin suunniteltaessa.</p>
  <p>Uudenmaan ympäristökeskuksen 10.3.2002 antaman lausunnon mukaan virkistyskäyttö Natura-alueenympäristössä ei tässä tapauksessa todennäköisesti merkittävästi heikennä alueen luontoarvoja eikä erillistä Natura-arviointia ole tarpeen tältä osin tehdä.</p>
  <p>Kun otetaan huomioon vahvistetun seutukaavan lähtökohdat, ei osayleiskaavamääräyksiä tältä osin ole pidettävä niiden yleiskaavan sisältövaatimusten vastaisina, jotka koskevat rakennetun ympäristön, maiseman ja luonnonarvojen vaalimista tai muutoinkaan maankäyttö- ja rakennuslain 39 §:n vastaisina.</p>
  <p>Yleiskaava ei saa aiheuttaa maanomistajalle tai muulle oikeuden haltijalle kohtuutonta haittaa. Hallinto-oikeus on todennut, että säännökseen liittyvä haitan aiheutumista koskeva kohtuuttomuusarviointi on luonteeltaan kokonaisarviointia, jossa kiinnitetään huomiota muun muassa maanomistajalle kaavasta aiheutuviin haittoihin ja hyötyihin, alueelle kohdistuvien eri maankäyttötarpeiden tärkeysjärjestykseen ja järjestämismahdollisuuksiin sekä myös alueen eri maanomistajien kohtelun eroavuuksiin. Yleiskaavaa laadittaessa on tullut ottaa huomioon erilaiset maankäytön tarpeet ja sovittaa ne yhteen ottamalla huomioon myöskin virkistykseen soveltuvien alueiden riittävyys. Kaupunginvaltuusto on toiminut sille kuuluvan harkintavallan rajoissa hyväksyessään osayleiskaavan siten, että kysymyksessä olevan tilan alue on osittain merkitty P-, VU- ja VL-alueeksi. Kaavamerkinnät tai -määräykset eivät estä tilan alueen käyttämistä edelleenkin maanviljelyyn. Yleiskaavasta johtuvat mahdolliset lunastusvelvollisuudet selvitellään maankäyttö- ja rakennuslain 43 §:n määrittelemissä tilanteissa.</p>
  <p>
    <em>6. Lopputulos</em>
  </p>
  <p>Vantaan kaupunginvaltuuston päätös ei ole lainvastainen, joten sitä ei ole syytä valitusten johdosta kumota.</p>
  <p>
    <em>7. Oikeudenkäyntikuluvaatimukset</em>
  </p>
  <p>Hallintolainkäyttölain 74 §:n 1 momentin mukaan asianosainen on velvollinen korvaamaan toisen asianosaisen oikeudenkäyntikulut kokonaan tai osaksi, jos erityisesti asiassa annettu ratkaisu huomioon ottaen on kohtuutonta, että tämä joutuu pitämään oikeudenkäyntikulunsa vahinkonaan. Mitä pykälässä on säädetty asianosaisesta, voidaan soveltaa myös päätöksen tehneeseen hallintoviranomaiseen. Pykälän 2 momentin mukaan harkittaessa julkisen asianosaisen korvausvelvollisuutta on otettava erityisesti huomioon, onko oikeudenkäynti aiheutunut viranomaisen virheestä.</p>
  <p>Kun Oy A Ab:n, B:n oikeudenomistajien ja C:n sekä D:n oikeudenomistajien valitukset on hylätty eikä oikeudenkäynnin voida katsoa aiheutuneen Vantaan kaupunginvaltuuston virheestä, ei ole kohtuutonta, että mainitut muutoksenhakijat joutuvat pitämään oikeudenkäyntikulunsa vahinkonaan.</p>
  <p>4. Käsittely korkeimmassa hallinto-oikeudessa</p>
  <p>4.1. Valitukset korkeimmassa hallinto-oikeudessa</p>
  <p>Oy A Ab on vaatinut, että Helsingin hallinto-oikeuden ja Vantaan kaupunginvaltuuston päätökset kumotaan ja niin sanotun HELI-radan aluevaraus poistetaan kaavasta. Vaihtoehtoisesti asia on palautettava tältä osin Vantaan kaupunginvaltuustolle uudelleen käsiteltäväksi. Lisäksi yhtiö on vaatinut, että Vantaan kaupunki velvoitetaan korvaamaan sen oikeudenkäyntikulut laillisine korkoineen.</p>
  <p>Vaatimuksensa tueksi yhtiö on esittänyt muun ohella seuraavaa:</p>
  <p>HELI-radan aluevaraus ei ole perustunut riittäviin selvityksiin, minkä lisäksi se on Vaasan hallinto-oikeuden yhtiön valituksesta 4.5.2001 antaman päätöksen vastainen. Hallinto-oikeus on mainitulla päätöksellään määrännyt, ettei yhtiön Fazerilan tuotantolaitoksen pohjavedenottamoiden lähisuojavyöhykkeelle saa rakentaa uusia yleiselle liikenteelle tarkoitettuja liikenneväyliä. Lisäksi on otettava huomioon, että vastaava aluevaraus seutukaavassa ei ole perustunut riittäviin selvityksiin riskeistä Fazerilan pohjavesialueille, koska seutukaavan hyväksymisen jälkeen suoritettu pohjavesiolosuhteiden tarkempi selvittäminen on johtanut laajennettuun suoja-aluepäätökseen.</p>
  <p>B:n oikeudenomistajat ja C ovat asiassa aikaisemmin esittämillään perusteilla vaatineet, että Helsingin hallinto-oikeuden ja Vantaan kaupunginvaltuuston päätökset kumotaan Vuosaaren sataman liikenneyhteyksiä koskevien varausten osalta. Vaihtoehtoisesti asia on tältä osin palautettava kaupunginvaltuustolle uudelleen käsiteltäväksi.</p>
  <p>Muutoksenhakijat ovat vaatineet, että korkein hallinto-oikeus esittää ennakkoratkaisupyynnön Euroopan yhteisöjen tuomioistuimelle luontodirektiivin 6 artiklan 3 ja 4 kohdan tulkinnasta erityisesti koskien niin sanotun varovaisuusperiaatteen merkitystä ja yhteisvaikutusarvioinnin alaa luonnonsuojelulain 65 ja 66 §:ää sovellettaessa. Vaatimustaan he ovat perustelleet jäljempänä kerrottavalla tavalla samoin kuin D:n oikeudenomistajat.</p>
  <p>Muutoksenhakijat ovat myös vaatineet, että Vantaan kaupunki velvoitetaan korvaamaan heidän oikeudenkäyntikulunsa Helsingin hallinto-oikeudessa ja korkeimmassa hallinto-oikeudessa laillisine korkoineen.</p>
  <p>D:n oikeudenomistajat ovat vaatineet, että Helsingin hallinto-oikeuden ja Vantaan kaupunginvaltuuston päätökset kumotaan siltä osin kuin asiassa on kysymys:<br/>1) Vuosaaren sataman maaliikenneyhteyksiä koskevista aluevarauksista;<br/>2) Itäväylän linjausmuutoksesta;<br/>3) palvelujen ja hallinnon alueeksi (P) osoitetusta Westerkullan kartanon alueesta;<br/>4) Itäväylän eteläpuolelle ja Kehä III:n länsipuolelle osoitetusta urheilu- ja virkistyspalvelujen alueesta (VU);<br/>5) Westerkullan kartanon ympärille Itäväylän pohjoispuolelle ja Kehä III:n länsipuolelle osoitetusta lähivirkistysalueesta (VL); sekä<br/>6) Westerkullan kartanon länsipuolella sijaitsevista raideliikenteen (LR) ja pääulkoilureitin varauksista.</p>
  <p>Kohdissa 1, 2 ja 6 tarkoitetut varaukset on poistettava kaavasta. Kohdassa 3 tarkoitettu Westerkullan kartanon alue on osoitettava kyläalueeksi (AT). Kohdassa 4 tarkoitettu alue on osoitettava maatalousalueeksi (MV) tai luonnonsuojelualueeksi (SL2). Kohdassa 5 tarkoitettu alue on osoitettava maatalousalueeksi (MV).</p>
  <p>Vaihtoehtoisesti asia on edellä mainituilta osin palautettava kaupunginvaltuustolle uudelleen käsiteltäväksi, koska maankäyttöratkaisut eivät ole perustuneet maankäyttö- ja rakennuslain 9 §:n tarkoittamin tavoin riittäviin selvityksiin.</p>
  <p>Muutoksenhakijat ovat vaatineet, että korkein hallinto-oikeus esittää ennakkoratkaisupyynnön Euroopan yhteisöjen tuomioistuimelle luontodirektiivin 6 artiklan 3 ja 4 kohdan tulkinnasta erityisesti koskien niin sanotun varovaisuusperiaatteen merkitystä ja yhteisvaikutusarvioinnin alaa luonnonsuojelulain 65 ja 66 §:ää sovellettaessa.</p>
  <p>Asiassa on toimitettava katselmus alueen maisemallisten ja kulttuurihistoriallisesti merkittävien arvojen ja niihin kohdistuvien vaikutusten selvittämiseksi. Muutoksenhakijat ovat myös vaatineet, että Vantaan kaupunki velvoitetaan korvaamaan heidän oikeudenkäyntikulunsa Helsingin hallinto-oikeudessa ja korkeimmassa hallinto-oikeudessa laillisine korkoineen.</p>
  <p>Vaatimustensa tueksi muutoksenhakijat ovat esittäneet muun ohella seuraavaa:</p>
  <p>
    <em>Vuosaaren sataman maaliikenneyhteydet ja ennakkoratkaisupyyntö</em>
  </p>
  <p>Kysymyksessä oleva yleiskaava on perustunut Vuosaaren satamaa ja sen liikenneyhteyksiä koskevaan seutukaavaan, joka on tullut lainvoimaiseksi korkeimman hallinto-oikeuden 26.6.2002 antamalla päätöksellä taltionumero 1607.</p>
  <p>Edellä mainittua seutukaavaa hyväksyttäessä luonnonsuojelulain 65 ja 66 §:ää ei ole sovellettu luontodirektiivin 6 artiklan 3 ja 4 kohdissa edellytetyllä tavalla. Tämä koskee erityisesti niin sanotun varovaisuusperiaatteen soveltamista. Vuosaaren satamahankkeen ja Sipoon Itäsalmeen suunnitellun kauppakeskushankkeen yhteisvaikutuksia ei myöskään ole otettu arvioinnissa asianmukaisesti huomioon. Seutukaavasta on muun ohella edellä mainituilla perusteilla tehty vetoomus Euroopan parlamentin vetoomusvaliokuntaan ja kantelu Euroopan komissioon.</p>
  <p>Luontodirektiivin 6 artiklan 3 ja 4 kohtia, jotka on Suomessa pantu täytäntöön luonnonsuojelulain 65 ja 66 §:llä, on komission tulkintaohjeen mukaan sovellettava niin sanottua varovaisuusperiaatetta noudattaen. Vuosaaren satamahankkeen kielteisestä vaikutuksesta Natura-alueen luonnonarvoihin on seutukaavoitusmenettelyn yhteydessä esitetty tieteellisesti pätevää näyttöä. Lisäksi on otettava huomioon sataman ruoppaustyöt, jotka selvitysten muodostavat riskin tributyylitinan leviämiselle erityisesti Porvarinlahden alueelle.</p>
  <p>Eri hankkeiden, kuten suunnitellun Sipoon Itäsalmen kauppakeskuksen ja Vuosaaren sataman, yhteisvaikutuksia ei ole arvioitu luontodirektiivin 6 artiklan 3 ja 4 kohtien edellyttämällä tavalla. Vaikutusarvioinnin lopputulos olisi ollut erityisen kielteinen, mikäli Natura-alueeseen kohdistuvat kokonaisvaikutukset mukaan lukien Sipoon Itäsalmen kauppakeskushankkeeseen liittyvä kaavoitus, olisi otettu huomioon.</p>
  <p>Nyt kysymyksessä olevassa Vuosaaren satamahanketta koskevassa yleiskaava-asiassa yhteisvaikutusarviointi olisi tullut suorittaa niistä hankkeista ja suunnitelmista, joiden suunnittelu on päättynyt 24.1.2002 eli ympäristöministeriön vahvistaessa seutukaavaa koskevan päätöksen. Yhdessä arvioitavia suunnitelmia olisivat siten olleet Sipoon Itäsalmen 1995 vahvistettu asemakaavana voimassa oleva rakennuskaava, jota ei ole toteutettu, sekä Itä-Uudenmaan maakuntakaava, joka on hyväksytty 21.12.2000. Sipoon Itäsalmen alueella vireillä olevilla kaavahankkeilla on edelleenkin Natura-kohteeseen kohdistuvia vaikutuksia, vaikka kauppakeskussuunnitelmista onkin osittain luovuttu.</p>
  <p>Yhteisvaikutusarvioinnin oikea kohdentuminen ja ajankohta sekä varovaisuusperiaatteen merkitys arvioitaessa luonnonsuojelulain 66 §:ssä tarkoitetun poikkeusmenettelyn tarvetta ovat Euroopan yhteisön perustamissopimuksen 234 artiklan tarkoittamalla tavalla epäselviä ja edellyttävät ennakkoratkaisun pyytämistä Euroopan yhteisöjen tuomioistuimelta.</p>
  <p>Kaavassa osoitetut Vuosaaren sataman maaliikenneyhteyksiä koskevat aluevaraukset ovat paitsi luonnonsuojelulain ja luontodirektiivin myös maankäyttö- ja rakennuslain 39 §:ssä säädettyjen yleiskaavan sisältövaatimusten vastaisia.</p>
  <p>
    <em>Kaavassa osoitettu maankäyttö muulta osin</em>
  </p>
  <p>Gubbackan rinteen alue on kaavamerkintöjenkin mukaan luontosuhteiltaan arvokasta aluetta. Itäväylän linjauksen siirtäminen ylemmäs Gubbackan rinteeseen on johtunut Vuosaaren sataman liikenneväylien linjauksesta. Linjausvaihtoehtoja mukaan lukien niiden maisemalliset ja  kustannusvaikutukset ei ole riittävästi selvitetty. Maanomistajia on kohdeltu eriarvoisesti.</p>
  <p>Westerkullan kartanon alue on erittäin hyvin säilynyt kulttuurihistoriallisesti arvokas kokonaisuus, jota omistajat ovat hoitaneet sen vanhaa luonnetta säilyttäen. Kartanoa käytetään maatilan talouskeskuksen tapaan, ja se muodostaa keskeisen osan kaavan kulttuurihistoriallisesti merkittävästä kokonaisuudesta. Kaavamerkinnästä (P) aiheutuu maanomistajille kohtuutonta haittaa, koska se mahdollistaa alueen osoittamisen asemakaavassa julkiseen käyttöön ja edelleen alueen lunastamisen yleiseen tarpeeseen. Alue on osoitettava sen nykyistä käyttöä vastaavasti maataloutta palvelevien rakennusten sijoituspaikaksi (AT).</p>
  <p>Natura-kohteen pohjoispuolelle osoitetulle VU-alueelle on suunniteltu suojelu- ja virkistysalueiden käyttäjien tukikohtaa ja opastusaluetta. Kun otetaan huomioon vaatimus arvioida Natura-kohteeseen vaikuttavien eri hankkeiden yhteisvaikutus ja se, ettei näitä yhteisvaikutuksia ole asianmukaisesti selvitetty, puheena olevaa kaavavarausta on pidettävä luonnonsuojelulain 65 ja 66 §:n sekä luontodirektiivin vastaisena. Alueen suojelutavoitteet on turvattava osoittamalla alue joko SL2-alueeksi tai alueen nykykäytön mukaisesti MV-alueeksi.</p>
  <p>Westerkullan kartanon ympärillä olevien alueiden osoittaminen lähivirkistysalueiksi (VL) vaarantaa mahdollisuuden vaalia kulttuurihistoriallisesti arvokasta maatalousmaisemaa. Koko Westerkullan tilan RN:o 18:0 alue kartanokeskusta lukuun ottamatta on kaavassa osoitettu joko virkistys- tai suojelualueeksi. Valtaosa tilasta on kuitenkin tällä hetkellä viljelyskäytössä ja nykyistä käyttöä tullaan edelleen jatkamaan. Yleiskaavaratkaisu, jossa koko tila osoitetaan sellaiseen käyttöön, ettei sitä voi kohtuullista hyötyä tuottavalla tavalla käyttää maanviljelyyn tai edes pienimuotoiseen rakennustoimintaan, on maanomistajille kohtuuton. Tilan alueille osoitetut aluevarausmerkinnät (VU ja VL) voivat johtaa näiden alueiden lunastamiseen yleiseen virkistyskäyttöön. Koko yli 300 hehtaarin suuruinen Westerkullan tila RN:o 18:0 on yleiskaavan mukaan lunastusuhan alainen. Ainakin osa tilan alueesta on osoitettava MV-alueeksi. Luonnollisinta on muuttaa kartanokeskuksen ympärillä Itäväylän ja Kehä III:n rajaamalla alueella oleva VL-aluevaraus MV-aluevaraukseksi.</p>
  <p>Westerkullan kartanon länsipuolelle osoitettu raideliikenteen aluevaraus (LR) metroa varten sekä pääulkoilureittivaraus on lainvastaisina poistettava. Aluevaraukset turmelevat kulttuurihistoriallisesti arvokasta maisemakokonaisuutta, minkä lisäksi ne ovat maanomistajan kannalta kohtuuttomia. Pääulkoilureittiä koskeva varaus ei myöskään perustu riittäviin selvityksiin.</p>
  <p>Asiassa on myös otettava huomioon, että kaavaratkaisut ovat edellä mainituilta osin perustuneet 14.9.1992 hyväksyttyyn ja pääosin vahvistamattomaan eli niin sanottuun ensimmäisen asteen yleiskaavaan, josta maanomistajilla ei ollut mahdollisuutta valittaa.</p>
  <p>4.2. Selitykset korkeimmassa hallinto-oikeudessa</p>
  <p>Vantaan kaupunginhallitus on valitusten johdosta antamassaan selityksessä esittänyt, että valitukset hylätään. Seutukaavan yhteydessä tehdyt selvitykset ovat olleet riittäviä. Kysymyksessä olevan osayleiskaavan yhteydessä ei ole ollut tarvetta tehdä selvityksiä samassa laajuudessa uudestaan. Seutukaava on ollut osayleiskaavaa laadittaessa ohjeena. Lisäksi kaupunginhallitus on viitannut valituksenalaisen hallinto-oikeuden päätöksen perusteluissa esitettyyn.</p>
  <p>Oy A Ab on antanut vastaselityksen.</p>
  <p>B:n oikeudenomistajat ja C sekä D:n oikeudenomistajat ovat antaneet yhteisen vastaselityksen sekä toimittaneet lisäselvitystä.</p>
  <p>4.3. Muut asiat</p>
  <p><em>Merkitään</em>, että korkein hallinto-oikeus antaa samanaikaisesti eri päätöksillä ratkaisut Vuosaaren satamahankkeen tiesuunnitelman hyväksymistä koskevasta liikenne- ja viestintäministeriön 3.2.2003 tekemästä päätöksestä tehtyihin valituksiin (diaarin:ot 1036 ja 1037/1/03) sekä Vuosaaren satamaradan lunastuslupaa ja ennakkohaltuunottolupaa koskevasta valtioneuvoston 12.6.2003 tekemästä päätöksestä tehtyihin valituksiin (diaarin:ot 2433 ja 2437/1/03). Korkeimmassa hallinto-oikeudessa vireillä olevaan Vaasan hallinto-oikeuden 24.4.2003 antamasta päätöksestä tehtyihin valituksiin (diaarin:ot 1502/3/03 ja 1555/3/03) Vuosaaren sataman ympäristölupa-asiassa päätös annetaan erikseen. Myös tämän asian asiakirjavihko on ollut esillä nyt kysymyksessä olevaa yleiskaava-asiaa ratkaistaessa.</p>
  <p><em>Merkitään</em>, että nyt kysymyksessä olevaa yleiskaava-asiaa korkeimmassa hallinto-oikeudessa käsiteltäessä esillä ovat myös olleet seuraaviin korkeimman hallinto-oikeuden päätöksiin liittyvät asiakirjat:<br/>1) korkeimman hallinto-oikeuden 26.6.2002 antama päätös taltionumero 1607 asiassa, jossa on ollut kysymys Vuosaaren satamaa ja sen liikenneyhteyksiä koskevasta seutukaavasta ja seutukaavan muutoksesta;<br/>2) korkeimman hallinto-oikeuden 26.6.2002 antama päätös taltionumero 1608 asiassa, jossa on ollut kysymys Vuosaaren satamahanketta koskevasta asemakaavasta ja asemakaavan muutoksesta Helsingin kaupungin alueella;<br/>3) korkeimman hallinto-oikeuden 24.10.2002 antama päätös taltionumero 2638 asiassa, jossa on ollut kysymys Vuosaaren satamahanketta koskevasta vesiasiasta; sekä<br/>4) korkeimman hallinto-oikeuden 11.9.2003 antama päätös taltionumero 2103 asiassa, joka on koskenut Itä-Uudenmaan maakuntakaavaa (<em>Maakuntakaava 2000</em>).</p>
  <p>5. Korkeimman hallinto-oikeuden ratkaisu</p>
  <p>5.1. Käsittelyratkaisut</p>
  <p>1. Vaatimus ennakkoratkaisun pyytämisestä Euroopan yhteisöjen tuomioistuimelta hylätään.</p>
  <p>2. Vaatimus katselmuksen toimittamisesta hylätään.</p>
  <p>
    <em>Perustelut</em>
  </p>
  <p>
    <em>1. Ennakkoratkaisupyyntö</em>
  </p>
  <p>Euroopan yhteisön perustamissopimuksen 234 artiklan mukaan voidaan Euroopan yhteisöjen tuomioistuimen ennakkoratkaisu pyytää sellaisessa kysymyksessä, joka on välttämätön asian ratkaisemiseksi ja koskee toimielimen säädöksen pätevyyttä tai tulkintaa. Jos tällainen kysymys tulee esille sellaisessa kansallisessa tuomioistuimessa käsiteltävänä olevassa asiassa, jonka päätöksiin ei kansallisen lainsäädännön mukaan saa hakea muutosta, tämän tuomioistuimen on saatettava kysymys yhteisöjen tuomioistuimen ratkaistavaksi.</p>
  <p>Euroopan yhteisöjen tuomioistuin ei ennakkoratkaisuissaan tulkitse kansallista oikeutta eikä sovella luomaansa yhteisöoikeudellista ohjetta tai sääntöä tapauksen tosiseikastoon, vaan se kuuluu kansalliselle tuomioistuimelle. Kysymys siitä, onko puheena olevalla hankkeella yhdessä muiden hankkeiden ja suunnitelmien kanssa merkittäviä vaikutuksia valtioneuvoston Natura 2000 -verkostoon luontodirektiivin mukaisena SCI-alueena ehdottaman tai lintudirektiivin mukaisena SPA-alueena ilmoittaman alueen luonnonarvoihin, ratkaistaan luonnonsuojelulain 65 ja 66 §:n nojalla ottaen samalla huomioon luontodirektiivin 6 artiklan säännökset. Vaikka asiassa siten osin sovelletaan myös Euroopan yhteisön oikeutta, siinä ei, kun otetaan huomioon jäljempänä kohdan 5.2. perustelujen alakohdassa 2.2.2. lausuttu, ole kysymys Euroopan yhteisön perustamissopimuksen 234 artiklassa tarkoitetusta yhteisön oikeuden normin tulkinnasta. Vaatimus ennakkoratkaisun pyytämisestä Euroopan yhteisöjen tuomioistuimelta on siten hylättävä.</p>
  <p>
    <em>2. Katselmuspyyntö</em>
  </p>
  <p>Asian selvittämiseksi voidaan korkeimmassa hallinto-oikeudessa tarvittaessa järjestää katselmus. Kun otetaan huomioon asiakirjoista saatava laaja selvitys, katselmuksen toimittaminen ei hallintolainkäyttölain 41 §:n säännös huomioon ottaen ole asian ratkaisemiseksi tarpeen.</p>
  <p>5.2. Pääasiaratkaisu</p>
  <p>1. Oy A Ab:n valitus hylätään. Hallinto-oikeuden päätöksen lopputulosta ei muuteta.</p>
  <p>2. B:n oikeudenomistajien ja C:n valitus hylätään. Hallinto-oikeuden päätöksen lopputulosta ei muuteta.</p>
  <p>3. D:n oikeudenomistajien valituksesta Vantaan kaupunginvaltuuston ja hallinto-oikeuden päätökset kumotaan siltä osin kuin Vantaan kaupungin Länsisalmen kylässä olevaan Westerkullan tilaan RN:o 18:0 kuuluvalle, kartanokeskuksen länsipuolella sijaitsevalle yleiskaavassa lähivirkistysalueeksi (VL) osoitetulle alueelle on merkitty ulkoilureitti. Muilta osin valitus hylätään.</p>
  <p>
    <em>Perustelut</em>
  </p>
  <p>
    <em>1. Yleiset perustelut</em>
  </p>
  <p>
    <em>1.1. Sovellettavat säännökset</em>
  </p>
  <p>
    <em>1.1.1 Maankäyttö- ja rakennuslain ja -asetuksen sekä rakennuslain säännökset</em>
  </p>
  <p>
    <em>Selvittämisvelvollisuus</em>
  </p>
  <p>Maankäyttö- ja rakennuslain 9 §:n mukaan kaavan tulee perustua riittäviin tutkimuksiin ja selvityksiin. Kaavaa laadittaessa on tarpeellisessa määrin selvitettävä suunnitelman toteuttamisen ympäristövaikutukset, mukaan lukien yhdyskuntataloudelliset, sosiaaliset, kulttuuriset ja muut vaikutukset. Selvitykset on tehtävä koko siltä alueelta, jolla kaavalla voidaan arvioida olevan olennaisia vaikutuksia.</p>
  <p>Maankäyttö- ja rakennusasetuksen 1 §:n 1 momentin mukaan maankäyttö- ja rakennuslain 9 §:ssä tarkoitettuja kaavan vaikutuksia selvitettäessä otetaan huomioon kaavan tehtävä ja tarkoitus, aikaisemmin tehdyt selvitykset sekä muut selvitysten tarpeellisuuteen vaikuttavat seikat. Selvitysten on annettava riittävät tiedot, jotta voidaan arvioida suunnitelman toteuttamisen merkittävät välittömät ja välilliset vaikutukset:<br/>1) ihmisten elinoloihin ja elinympäristöön;<br/>2) maa- ja kallioperään, veteen, ilmaan ja ilmastoon;<br/>3) kasvi- ja eläinlajeihin, luonnon monimuotoisuuteen ja luonnonvaroihin;<br/>4) alue- ja yhdyskuntarakenteeseen, yhdyskunta- ja energiatalouteen sekä liikenteeseen;<br/>5) kaupunkikuvaan, maisemaan, kulttuuriperintöön ja rakennettuun ympäristöön.</p>
  <p>
    <em>Valtakunnalliset alueidenkäyttötavoitteet</em>
  </p>
  <p>Maakäyttö- ja rakennuslain 22 §:n 3 momentin mukaan valtakunnallisia alueidenkäyttötavoitteita annettaessa on otettava huomioon mainitun lain yleiset tavoitteet ja 5 §:ssä säädetyt alueiden käytön suunnittelun tavoitteet.</p>
  <p>Mainitun lain 24 §:n 1 momentin mukaan valtion viranomaisten tulee toiminnassaan ottaa huomioon valtakunnalliset alueidenkäyttötavoitteet, edistää niiden toteuttamista ja arvioida toimenpiteidensä vaikutuksia aluerakenteen ja alueiden käytön kannalta. Pykälän 2 momentin mukaan maakunnan suunnittelussa ja muussa alueiden käytön suunnittelussa on huolehdittava valtakunnallisten alueidenkäyttötavoitteiden huomioon ottamisesta siten, että edistetään niiden toteuttamista.</p>
  <p>
    <em>Yleiskaavan sisältövaatimukset ja oikeusvaikutukset</em>
  </p>
  <p>Maankäyttö- ja rakennuslain 35 §:n 1 momentin mukaan yleiskaavan tarkoituksena on kunnan tai sen osan yhdyskuntarakenteen ja maankäytön yleispiirteinen ohjaaminen sekä toimintojen yhteen sovittaminen. Yleiskaava voidaan laatia myös maankäytön ja rakentamisen ohjaamiseksi määrätyllä alueella. Pykälän 2 momentin mukaan yleiskaavassa esitetään tavoitellun kehityksen periaatteet ja osoitetaan tarpeelliset alueet yksityiskohtaisen kaavoituksen ja muun suunnittelun sekä rakentamisen ja muun maankäytön perustaksi. Pykälän 3 momentin mukaan yleiskaava voidaan laatia myös vaiheittain tai osa-alueittain.</p>
  <p>Mainitun lain 39 §:n 1 momentin mukaan yleiskaavaa laadittaessa on maakuntakaava otettava huomioon siten kuin siitä edellä säädetään.</p>
  <p>Yleiskaavaa laadittaessa on pykälän 2 momentin mukaan otettava huomioon:<br/>1) yhdyskuntarakenteen toimivuus, taloudellisuus ja ekologinen kestävyys;<br/>2) olemassa olevan yhdyskuntarakenteen hyväksikäyttö;<br/>3) asumisen tarpeet ja palveluiden saatavuus;<br/>4) mahdollisuudet liikenteen, erityisesti joukkoliikenteen ja kevyen liikenteen, sekä energia-, vesi- ja jätehuollon tarkoituksenmukaiseen järjestämiseen ympäristön, luonnonvarojen ja talouden kannalta kestävällä tavalla;<br/>5) mahdollisuudet turvalliseen, terveelliseen ja eri väestöryhmien kannalta tasapainoiseen elinympäristöön;<br/>6) kunnan elinkeinoelämän toimintaedellytykset;<br/>7) ympäristöhaittojen vähentäminen;<br/>8) rakennetun ympäristön, maiseman ja luonnonarvojen vaaliminen; sekä<br/>9) virkistykseen soveltuvien alueiden riittävyys.</p>
  <p>Pykälän 3 momentin mukaan 2 momentissa tarkoitetut seikat on selvitettävä ja otettava huomioon siinä määrin kuin laadittavan yleiskaavan ohjaustavoite ja tarkkuus sitä edellyttävät.</p>
  <p>Pykälän 4 momentin mukaan yleiskaava ei saa aiheuttaa maanomistajalle tai muulle oikeuden haltijalle kohtuutonta haittaa.</p>
  <p>Saman lain 41 §:n 1 momentin mukaan yleiskaavassa voidaan antaa määräyksiä, joita kaavan tarkoitus ja sen sisällölle asetettavat vaatimukset huomioon ottaen tarvitaan yleiskaava-aluetta suunniteltaessa tai rakennettaessa taikka muutoin käytettäessä (<em>yleiskaavamääräykset</em>). Yleiskaavamääräykset voivat muun ohessa koskea maankäytön ja rakentamisen erityistä ohjausta tietyllä alueella sekä haitallisten ympäristövaikutusten estämistä tai rajoittamista.</p>
  <p>Lain 43 §:n 1 momentin mukaan lupaa rakennuksen rakentamiseen ei saamyöntää siten, että vaikeutetaan yleiskaavan toteutumista. Lupa on kuitenkin myönnettävä, jos yleiskaavasta johtuvasta luvan epäämisestä aiheutuisi hakijalle huomattavaa haittaa eikä kunta tai, milloin alue on katsottava varatuksi muun julkisyhteisön tarkoituksiin, tämä lunasta aluetta tai suorita haitasta kohtuullista korvausta (<em>ehdollinen rakentamisrajoitus</em>). Haittaa arvosteltaessa ei oteta huomioon omistussuhteissa yleiskaavan hyväksymisen jälkeen tapahtuneita muutoksia, ellei niitä oletehty yleiskaavan toteuttamista varten. Pykälän 2 momentin mukaan yleiskaavassa voidaan määrätä, ettei yleiskaava-alueella tai sen osalla saa rakentaa niin, että vaikeutetaan yleiskaavan toteutumista (<em>rakentamisrajoitus</em>). Tällöin ei sovelleta, mitä 1 momentissa säädetään. Yleiskaavassa voidaan myös määrätä, ettei maisemaa muuttavaa toimenpidettä saa suorittaa ilman 128 §:ssä tarkoitettua lupaa (<em>toimenpiderajoitus</em>). Mainituista rajoituksista johtuvasta lunastus- ja korvausvelvollisuudesta säädetään pykälän 4 momentin mukaan lain 101 ja 140 §:ssä.</p>
  <p>
    <em>Lunastaminen</em>
  </p>
  <p>Maankäyttö- ja rakennuslain 99 §:n 3 momentin mukaan asianomainen ministeriö voi myöntää kunnalle luvan lunastaa alueen, joka on yleiskaavassa osoitettu liikenneväyläksi, asuntorakentamiseen tai siihen liittyvään yhdyskuntarakentamiseen ja jota tarvitaan kunnan suunnitelmanmukaiseen yhdyskuntakehitykseen, sekä alueen, joka on tarkoitettu kunnan tai kuntayhtymän laitokselle tai muihin näiden tarpeisiin. Asuntorakentamiseen tai siihen liittyvään yhdyskuntarakentamisen lunastettavaan alueeseen voi sisältyä myös virkistys- ja suojelualuetta.</p>
  <p>Mainitun lain 45 §:ssä tarkoitetulla oikeusvaikutuksettomalla yleiskaavalla ei ole tuossa laissa tarkoitettuja oikeusvaikutuksia. Tällaista yleiskaavaa koskee kuitenkin, mitä 99 §:n 3 momentissa säädetään lunastamisesta.</p>
  <p>Maankäyttö- ja rakennuslain 211 §:n mukaan rakennuslain nojalla voimaan tullut vahvistettu yleiskaava on voimassa mainitun lain mukaisena oikeusvaikutteisena yleiskaavana ja vahvistamaton yleiskaava oikeusvaikutuksettomana yleiskaavana.</p>
  <p>
    <em>Seutukaava</em>
  </p>
  <p>Maankäyttö- ja rakennuslain 210 §:n 1 momentin mukaan rakennuslain nojalla voimaan tullut seutukaava on voimassa rakennuslain mukaisin seutukaavan oikeusvaikutuksin, kunnes se korvataan maankäyttö- ja rakennuslain mukaisella maakuntakaavalla tai kumotaan.</p>
  <p>Rakennuslain (370/1958) 26 §:n 1 momentin (626/1969) mukaan seutukaavan on muun ohella tullut olla ohjeena laadittaessa ja muutettaessa yleiskaavaa.</p>
  <p>
    <em>Kaavoitusmenettelyä koskeva siirtymäsäännös</em>
  </p>
  <p>Maankäyttö- ja rakennuslain 209 §:n 4 momentin mukaan muun ohella mainitun lain voimaan tullessa valmisteltavana oleva yleiskaava voidaan kahden vuoden kuluessa mainitun lain voimaantulosta hyväksyä, jos kaavaa laadittaessa on mainitun lain 8 luvun säännösten asemesta noudatettu kaavoitusmenettelyä koskevia vastaavia rakennuslain ja sen nojalla annettuja säännöksiä. Mainitun lain voimaan tullessa valmisteltavana oleva yleiskaava voidaan sen estämättä, ettei kaavaa valmisteltaessa ole laadittu 63 §:n mukaista osallistumis- ja arviointisuunnitelmaa, edellä mainitun määräajan jälkeenkin hyväksyä, jos se on perusteltua ottaen huomioon kaavan valmisteluvaihe mainitun lain voimaan tullessa. Hyväksymispäätökseen ja sitä koskevaan muutoksenhakuun sovelletaan mainitun lain säännöksiä.</p>
  <p>
    <em>1.1.2. Luonnonsuojelua koskevat säännökset</em>
  </p>
  <p>Maankäyttö- ja rakennuslain 197 §:n 1 momentin mukaan kaavaa hyväksyttäessä ja vahvistettaessa on sen lisäksi, mitä mainitussa laissa säädetään, noudatettava, mitä luonnonsuojelulain 10 luvussa säädetään. Vastaava säännös on ollut myös maankäyttö- ja rakennuslailla 1.1.2000 lukien kumotun rakennuslain 1 §:n 4 momentissa (1097/1996).</p>
  <p>Luonnonsuojelulain (1096/1996) 10 lukuun sisältyvillä lain 65 ja 66 §:llä on pantu kansallisesti täytäntöön luontotyyppien sekä luonnonvaraisen eläimistön ja kasviston suojelusta annetun neuvoston direktiivin 92/43/ETY (<em>luontodirektiivi</em>) 6 artiklan 3 ja 4 kohta.</p>
  <p>Jos hanke tai suunnitelma joko yksistään tai tarkasteluna yhdessä muiden hankkeiden tai suunnitelmien kanssa todennäköisesti merkittävästi heikentää valtioneuvoston Natura 2000 -verkostoon ehdottaman tai verkostoon sisällytetyn alueen luonnonarvoja, hankkeen toteuttajan tai suunnitelman laatijan on luonnonsuojelulain 65 §:n 1 momentin mukaan, jollei hankkeeseen ole sovellettava ympäristövaikutusten arviointimenettelystä annetun lain (468/1994) 2 luvussa tarkoitettua arviointimenettelyä, asianmukaisella tavalla arvioitava nämä vaikutukset. Luvan myöntävän tai suunnitelman hyväksyvän viranomaisen on pykälän 2 momentin mukaan katsottava, että 1 momentissa tarkoitettu arviointi on tehty. Viranomaisen on sen jälkeen pyydettävä siitä lausunto alueelliselta ympäristökeskukselta ja siltä, jonka hallinnassa luonnonsuojelualue on. Jos ympäristökeskus itse on hankkeen toteuttaja, lausunnon antaa sen sijasta ympäristöministeriö.</p>
  <p>Luonnonsuojelulain 66 §:n 1 momentin mukaan viranomainen ei saa myöntää lupaa hankkeen toteuttamiseen taikka hyväksyä tai vahvistaa suunnitelmaa, jos lain 65 §:n 1 ja 2 momentissa tarkoitettu arviointi- ja lausuntomenettely osoittaa hankkeen tai suunnitelman merkittävästi heikentävän niitä luonnonarvoja, joiden suojelemiseksi alue on sisällytetty tai on tarkoitus sisällyttää Natura 2000 -verkostoon.</p>
  <p>Luontodirektiivin 6 artiklan 2 kohdan mukaan jäsenvaltioiden on toteutettava erityisten suojelutoimien alueilla tarpeellisia toimenpiteitä luontotyyppien ja lajien elinympäristöjen heikentymisen sekä niitä lajeja koskevien häiriöiden estämiseksi, joita varten alueet on osoitettu, siinä määrin kuin nämä häiriöt saattaisivat vaikuttaa merkittävästi tämän direktiivin tavoitteisiin.</p>
  <p>Artiklan 3 kohdan mukaan kaikki suunnitelmat tai hankkeet, jotka eivät liity suoranaisesti alueen käyttöön tai ole sen kannalta tarpeellisia, mutta ovat omiaan vaikuttamaan tähän alueeseen merkittävästi joko erikseen tai yhdessä muiden suunnitelmien tai hankkeiden kanssa, on arvioitava asianmukaisesti sen kannalta, miten ne vaikuttavat alueen suojelutavoitteisiin. Alueelle aiheutuvien vaikutusten arvioinnista tehtyjen johtopäätösten perusteella ja jollei 4kohdan säännöksistä muuta johdu, toimivaltaiset kansalliset viranomaiset antavat hyväksyntänsä tälle suunnitelmalle tai hankkeelle vasta varmistuttuaan siitä, että suunnitelma tai hanke ei vaikuta kyseisen alueen koskemattomuuteen, ja kuultuaan tarvittaessa kansalaisia.</p>
  <p>Artiklan 4 kohdan mukaan, jos suunnitelma tai hanke on alueelle aiheutuvien vaikutusten arvioinnin kielteisestä tuloksesta huolimatta ja vaihtoehtoisten ratkaisujen puuttuessa kuitenkin toteutettava erittäin tärkeän yleisen edun kannalta pakottavista syistä, mukaan lukien sosiaaliset tai taloudelliset syyt, jäsenvaltion on toteutettava kaikki tarvittavat korvaavat toimenpiteet sen varmistamiseksi, että Natura 2000:n yleinen kokonaisuus säilyy yhtenäisenä. Jäsenvaltion on ilmoitettava komissiolle toteutetut korvaavat toimenpiteet.</p>
  <p>Jos kyseisellä alueella on ensisijaisesti suojeltava luontotyyppi ja/tai laji, ainoat kysymykseen tulevat näkökohdat ovat sellaisia, jotka liittyvät ihmisen terveyteen tai yleiseen turvallisuuteen tai ensisijaisen tärkeisiin suotuisiin vaikutuksiin ympäristöön taikka, komission lausunnon mukaan, muihin erittäin tärkeän yleisen edun kannalta pakottaviin syihin.</p>
  <p>Luontodirektiivin 7 artiklan mukaan mainitun direktiivin 6 artiklan 2, 3 ja 4 kohdasta aiheutuvat velvoitteet korvaavat luonnonvaraisten lintujen suojelusta annetun neuvoston direktiivin (79/409/ETY, <em>lintudirektiivi</em>) 4 artiklan 4 kohdan ensimmäisestä lauseesta aiheutuvat velvoitteet, kun on kyse 4 artiklan 1 kohdan mukaisesti suojeltavaksi luokitelluista alueista tai vastaavasti kyseisen direktiivin 4 artiklan 2 kohdan mukaisesti tunnustetuista alueista tämän direktiivin voimaantulopäivästä alkaen tai jäsenvaltion lintudirektiivin mukaisesti tekemän suojeluluokittelun tai tunnustamisen päivämäärästä alkaen, jos viimeksi mainittu päivämäärä on myöhempi.</p>
  <p>
    <em>1.2. Ratkaisun lähtökohdat</em>
  </p>
  <p>Valtioneuvoston 30.11.2000 antaman ja 1.6.2001 voimaan tulleen valtakunnallisia alueidenkäyttötavoitteita koskevan päätöksen kohta 4.6. koskee Helsingin seudun erityiskysymyksiä. Erityistavoitteiden mukaan alueidenkäytön suunnittelussa tulee muun ohella varautua metron laajentamiseen ja Vuosaaren satamaan. Varautumisessa on otettava huomioon ympäröivä maankäyttö ja lähiympäristö, erityisesti asutus, arvokkaat luonto- ja kulttuurikohteet sekä maiseman erityispiirteet.</p>
  <p>Uudenmaan liiton maakuntavaltuusto on 28.12.1999 hyväksynyt Vuosaaren satamaa ja sen liikenneyhteyksiä koskevan seutukaavan ja seutukaavan muutoksen. Kaavassa on osoitettu liikennealueen (L) varaus Vuosaaren satamalle ja varaukset liikennealueelle johtaville maaliikenneyhteyksille. Ympäristöministeriö on 24.1.2002 vahvistanut maakuntavaltuuston päätöksen ja määrännyt, että päätöstä oli noudatettava ennen kuin se sai lainvoiman. Korkein hallinto-oikeus on 26.6.2002 antamallaan päätöksellä taltionumero 1607 pysyttänyt voimassa ministeriön päätöksen lopputuloksen.</p>
  <p>Helsingin seudun 30.10.1987 vahvistetussa, suojelualueet, virkistysalueet sekä maa- ja metsätalousalueet käsittävässä seutukaava II:ssa on muun ohella Westerkullan kartanon aluetta laajasti osoitettu lähivirkistysalueeksi (VL). Kaavaan on myös merkitty ohjeellinen ulkoilureitti muun ohella kartanokeskuksen länsipuolelle.</p>
  <p>Helsingin seudun 18.6.1996 vahvistetussa, taajama-alueet, liikenneväylät ja -alueet käsittävässä seutukaavassa on merkitty paikallisliikenteen rata muun ohella Westerkullan kartanokeskuksen länsipuolelle.</p>
  <p>Valituksenalaista Kaakkois-Vantaan yleiskaavaa koskevan, 3.6.2002 päivätyn kaavaselostuksen mukaan Vantaan kaupunginvaltuusto päätti hyväksyessään yleiskaavan 14.9.1992, että Kaakkois-Vantaalle laaditaan osayleiskaava. Päätöksen taustana oli se, ettei yleiskaavaa laadittaessa ollut riittävää selvyyttä Helsingin satamaratkaisusta. Ympäristöministeriö vahvisti satamaa ja sen liikenneyhteyksiä koskevan seutukaavan ja seutukaavan muutoksen 24.1.2002. Osayleiskaava perustuu vahvistettuun seutukaavaan ja tarkentaa sitä. Osayleiskaavatyön päätavoitteena on luoda yleiskaavalliset edellytykset seutukaavan mukaisten Vuosaaren sataman tie- ja rautatieyhteyksien toteuttamiselle. Alueen maankäyttö on tarkoitus säilyttää seutukaavan ja voimassa olevan yleiskaavan mukaisesti suojelu- ja virkistyspainotteisena. Työssä osoitetaan ne maankäyttömuutokset, jotka ovat tarpeen alueen luonnonoloista saaduista lisätiedoista ja väylävarauksista johtuen.</p>
  <p>Arvioidessaan yleiskaavan laatimisen perustana olevien tutkimusten ja selvitysten riittävyyttä maankäyttö- ja rakennuslain 9 §:n ja maankäyttö- ja rakennusasetuksen 1 §:n 1 momentin kannalta korkein hallinto-oikeus on ottanut huomioon, että Kaakkois-Vantaan yleiskaavassa osoitettu maankäyttö valituksenalaiselta osin perustuu lähes kokonaan vahvistettuihin, lainvoiman saaneisiin seutukaavoihin. Eräiltä osin seutukaavasta vähäisessä määrin poikkeavat maankäyttöratkaisut perustuvat aluetta koskevaan lainvoimaiseen, mutta oikeusvaikutuksettomaan yleiskaavaan, jonka laatimisessa on kuitenkin ollut noudatettava silloin voimassa olleita rakennuslain yleiskaavan laatimista koskevia säännöksiä. Korkein hallinto-oikeus on myös ottanut huomioon aikaisemmat, edellä kohdassa 4.3. mainitut Vuosaaren satamahankkeeseen liittyvät ratkaisunsa seutukaava-asiassa, sataman asemakaava-asiassa ja sataman vesioikeudellista lupaa koskevassa asiassa.</p>
  <p>Edellä kohdassa 1.1.1. selostettujen säännösten mukaisesti yleiskaavaa laadittaessa on huolehdittava valtakunnallisten alueidenkäyttötavoitteiden huomioon ottamisesta siten, että edistetään niiden toteuttamista, ja seutukaavan tulee olla ohjeena yleiskaavaa laadittaessa. Yleiskaavan sisältövaatimukset maankäyttö- ja rakennuslain 39 §:n 2 momentissa edellyttävät useiden erisuuntaisten näkökohtien yhteen sovittamista kaavaa laadittaessa. Tästä syystä kaikkia säännöksessä mainittuja tavoitteita ei ole mahdollista ottaa täysimääräisesti huomioon. Esimerkiksi sataman vaatimien liikenneyhteyksien varaaminen kaavassa voi säännöksessä asetettua huomioonottamisvelvollisuutta rikkomatta johtaa myös välttämättömiin haitallisiin muutoksiin rakennetussa ympäristössä, luonnossa ja maisemakuvassa. Mainitun pykälän 4 momentin vaatimus siitä, että yleiskaava ei saa aiheuttaa maanomistajalle kohtuutonta haittaa, on puolestaan suhteutettava edellä mainittuihin sisältövaatimuksiin ja kaavaratkaisun muodostamaan kokonaisuuteen maanomistajan kannalta.</p>
  <p>
    <em>2. Erityiset perustelut</em>
  </p>
  <p>
    <em>2.1. Oy A Ab:n valitus</em>
  </p>
  <p>Asiassa saadun selvityksen mukaan niin sanotun HELI-radan aluevaraus (LR) ei valituksenalaisessa kaavassa ulotu valituksessa tarkoitetun pohjavedenottamon lähisuojavyöhykkeen alueelle. Tämän vuoksi ja kun myös otetaan huomioon maankäyttö- ja rakennuslain 210 §:n 1 momentista ja rakennuslain 26 §:n 1 momentista (626/1969) ilmenevä seutukaavan ohjausvaikutus sekä se, että yleiskaava on vasta yleispiirteinen maankäytön suunnitelma puheena olevan aluevarauksen osalta, sekä hallinto-oikeuden päätöksessä mainitut aluevarausta koskevat selvitykset, hallinto-oikeuden päätöksen lopputulosta ei ole syytä muuttaa yhtiön valituksen johdosta.</p>
  <p>
    <em>2.2. B:n oikeudenomistajien ja C:n valitus sekä D:n oikeudenomistajien valitus Vuosaaren sataman maaliikenneyhteyksien osalta</em>
  </p>
  <p>
    <em>2.2.1. Maankäyttö- ja rakennuslakiin liittyvät valitusperusteet</em>
  </p>
  <p>Kun otetaan huomioon asiassa tältä osin esitetyt vaatimukset, saatu selvitys, maankäyttö- ja rakennuslain 9 §, 39 § ja 210 §, maankäyttö- ja rakennusasetuksen 1 §:n 1 momentti, rakennuslain 26 §:n 1 momentti sekä hallinto-oikeuden päätöksestä tältä osin ilmenevät perustelut, hallinto-oikeuden päätöstä ei tältä osin ole syytä muuttaa.</p>
  <p>
    <em>2.2.2. Luonnonsuojelulakiin liittyvät valitusperusteet</em>
  </p>
  <p>
    <em>Vaikutusarvioinnin oikeudelliset perusteet</em>
  </p>
  <p>Luonnonsuojelulain 65 §:n 1 momentissa ja 66 §:ssä tarkoitettuja vaikutuksia arvioitaessa hanketta tai suunnitelmaa on luontodirektiivin 6 artiklan 3 kohta huomioon ottaen tarkasteltava kokonaisuutena sekä yhdessä yhteisvaikutuksia aiheuttavien muiden hankkeiden ja suunnitelmien kanssa.</p>
  <p>Euroopan komissio on vuonna 2000 julkaissut tulkintaohjeen "Natura 2000 -alueiden suojelu ja käyttö, Luontodirektiivin 92/43/ETY 6 artiklan säännökset". Tulkintaohje ei ole oikeudellisesti sitova, vaan ilmaisee komission käsityksen mainittujen säännösten tulkinnasta. Tulkintaohjeen kohdissa 4.4.2. ja 4.4.3. esitetään varovaisuusperiaatteesta ja yhteisvaikutusten huomioon ottamisesta muun ohella, että direktiivin 6 artiklan 3 ja 4 kohdassa säädettyjen varotoimien toteuttaminen ei edellytä varmuutta vaan sitä todennäköisyyttä, että vaikutukset ovat merkittäviä. Näin ollen on varovaisuusperiaatteen mukaista, että arviointia ei saa jättää suorittamatta sen vuoksi, että vaikutusten merkittävyydestä ei ole varmuutta. Direktiivin 6 artiklan 3 kohdassa ei määritellä yksiselitteisesti, mitkä suunnitelmat ja hankkeet kuuluvat yhteisvaikutusta koskevan säännöksen soveltamisalaan. On tärkeä huomata, että tämän yhteisvaikutusta koskevan säännöksen taustalla on pyrkimys ottaa huomioon kumulatiiviset vaikutukset, jotka myös usein tulevat ilmi vasta ajan myötä. Tässä yhteydessä on mahdollista ottaa huomioon suunnitelmat tai hankkeet, jotka ovat jo päättyneet, hyväksyttyjä mutta keskeneräisiä tai joiden suunnittelu ei ole vielä lopussa. Oikeusvarmuuden vuoksi näyttäisi tarpeelliselta rajoittaa yhteisvaikutusta koskevan säännöksen soveltaminen sellaisiin muihin suunnitelmiin tai hankkeisiin, joiden suunnittelu on jo päättynyt. Samalla on oltava ilmeistä, että esitettyä suunnitelmaa tai hanketta harkitessaan jäsenvaltiot eivät tue toisia vielä suunnitteluvaiheessa olevia suunnitelmia tai hankkeita.</p>
  <p>Tulkintaohjeen kohdan 4.6.3. mukaan direktiivin 6 artiklan 3 kohdassa tarkoitettu alueen koskemattomuus liittyy alueen suojelutavoitteisiin. On esimerkiksi mahdollista, että suunnitelma tai hanke vaikuttaa haitallisesti alueen koskemattomuuteen vain visuaalisesti tai vain sellaisten luontotyyppien tai lajien kannalta, joita ei ole lueteltu liitteessä I tai liitteessä II. Tällaisissa tapauksissa vaikutukset eivät ole 6 artiklan 3 kohdassa tarkoitettuja haitallisia vaikutuksia, jos verkoston yhtenäisyys ei vaarannu.</p>
  <p>Toisaalta käsite "alueen koskemattomuus" osoittaa, että kysymys on tietystä alueesta. Näin ollen on kiellettyä tuhota alue tai sen osa ja perustella tätä sillä, että kyseisellä alueella olevien luontotyyppien tai lajien suojelun taso jää kuitenkin suotuisaksi jäsenvaltion Euroopassa olevalla alueella. Käsitteen koskemattomuus merkitykseksi voidaan katsoa, että se tarkoittaa ehjänä tai täydellisenä olemista. Dynaamisessa ekologisessa asiayhteydessä siihen voidaan myös katsoa kuuluvan kestävyys ja kyky kehittyä tavoilla, jotka edistävät säilymistä.</p>
  <p>Korkein hallinto-oikeus katsoo, että tulkintaohjeessa esitetyt, edellä selostetut käsitykset vastaavat luontodirektiivin 6 artiklan 3 kohdan tarkoitusta ja että luonnonsuojelulain 65 §:n 1 momenttia ja 66 §:n 1 momenttia on tulkittava tältä perustalta. Koska luonnonsuojelulain 65 §:n 1 momentissa ja luontodirektiivin 6 artiklan 3 kohdassa edellytetään suunnitelman tai hankkeen vaikutusten arvioimista, arviointia on pidettävä suunnitelma- tai hankekohtaisena. Saman hankkeen tai suunnitelman toteuttamiseksi päätöksenteon eri vaiheissa ei edellytetä tehtävän uutta arviointia. Kuten edellä mainitun tulkintaohjeen kohdassa 4.3.2. todetaan, suunnitelmasta tehty arvio ei vapauta noudattamasta 6 artiklan 3 kohdan mukaista arviointia yksittäisten hankkeiden sellaisten yksityiskohtien osalta, joita suunnitelman arviointi ei ole kattanut.</p>
  <p>
    <em>Natura 2000 -alue</em>
  </p>
  <p>Valtioneuvoston 20.8.1998 hyväksymään Natura 2000 -verkoston Suomen ehdotukseen sisältyy neljästä erillisestä osasta eli 178 hehtaarin suuruisesta Mustavuoren, Porvarinlahden, Labbackan ja Kasabergetin alueesta, 28 hehtaarin suuruisesta Bruksvikenin alueesta, 21 hehtaarin suuruisesta Torpvikenin alueesta sekä 98 hehtaarin suuruisesta Kapellvikenin alueesta muodostuva kohde FI0100065 <em>Mustavuoren lehto ja Östersundomin lintuvedet</em>. Maantien 170 eteläpuolella sijaitseva Kapellvikenin osa-alue on lähimmillään noin kilometrin etäisyydellä sen lounais- ja eteläpuolella olevasta Mustavuoren, Porvarinlahden, Labbackan ja Kasabergetin osa-alueesta. Edellä mainittujen osa-alueiden välissä sijaitsevat niitä pinta-alaltaan pienemmät Bruksvikenin ja Torpvikenin osa-alueet.</p>
  <p>Korkein hallinto-oikeus on 14.6.2000 antamallaan päätöksellä taltionumero 1367 hylännyt valitukset, joissa oli vaadittu muun ohella kohteen laajentamista. Päätöksen perusteluissa lausuttiin rajauksen lainmukaisuudesta muun ohella seuraavaa: "Vaikka kohteen rajaus Porvoontien itäpuolisella pellolla ja kosteikossa, Österängenissä ja Porvarinlahdella noudattaakin luonnonsuojeluohjelmien ja perustettujen luonnonsuojelualueiden mukaista rajausta, perustuu se luontodirektiivissä tarkoitettujen luontotyyppien ja lajien sekä lintudirektiivin liitteessä mainittujen lajien esiintymiseen alueella. Kohteen rajaus on perusteltu, ottaen muun ohella huomioon alueen ympäristössä oleva rakennuskanta ja alueeseen kohdistuneet luonnontilaa muuttaneet toimenpiteet."</p>
  <p>
    <em>Ratkaisu oikeuskysymykseen</em>
  </p>
  <p>Asiassa on nyt yleiskaavasta tehtyjen valitusten perusteella luonnonsuojelulain ja luontodirektiivin säännösten kannalta kysymys siitä, heikentääkö Vuosaaren satamahanke kokonaisuutena ja tarkasteltuna yhdessä muiden hankkeiden tai suunnitelmien kanssa merkittävästi niitä luonnonarvoja, joiden suojelemiseksi edellä mainittu kohde FI0100065 on ehdotettu ja ilmoitettu komissiolle sisällytettäväksi Natura 2000 -verkostoon.</p>
  <p>Luonnonsuojelulain 65 §:ssä edellytetään, että tätä koskeva arviointi on tehty ja sen jälkeen hankittu asianomaiset lausunnot. Viranomaisen tulee tehdä kohteen luonnonarvojen merkittävää heikentymistä koskeva päätöksensä arviointi- ja lausuntomenettelyn pohjalta luonnonsuojelulain 66 §:n 1 momentin mukaisesti. Momentissa luonnonarvoilla tarkoitetaan luontodirektiivin 6 artiklan 2 kohta huomioon ottaen kohteen valintaperusteena olevien lajien elinympäristöjä tai luontotyyppien esiintymiä.</p>
  <p>Helsingin satamahankkeesta tehtiin ympäristövaikutusten arviointimenettelystä annetussa laissa tarkoitettu ympäristövaikutusten arviointi. Arviointiselostuksen (päivätty 29.9.1995) mukaan menettelyssä arvioitiin satamahanke ja sen toteuttamisvaihtoehdot, mukaan lukien hankkeen toteuttamatta jättäminen. Arviointi kohdistui muun muassa itse satamaan, meriväylään ja maaliikenneyhteyksiin. Uudenmaan ympäristökeskus antoi yhteysviranomaisena lausuntonsa arviointiselostuksesta 13.3.1996. Helsingin kaupunginvaltuusto hyväksyi 24.4.1996 Vuosaaren sataman perustamissuunnitelman.</p>
  <p>Vuosaaren satamahankekokonaisuutta koskeva luonnonsuojelulain 65 §:n ja 66 §:n 1 momentin mukainen arviointi- ja lausuntomenettely on suoritettu Vuosaaren satamaa ja maaliikenneyhteyksiä koskeneen seutukaava-asian yhteydessä. Uudenmaan liiton maakuntavaltuusto on hyväksynyt seutukaavan ja seutukaavan muutoksen 28.12.1999. Sittemmin arviointia on vielä täydennetty ja ympäristöministeriö vahvisti päätöksen 24.1.2002.</p>
  <p>Korkein hallinto-oikeus on edellä mainittua Vuosaaren satamaa ja sen maaliikenneyhteyksiä koskeneessa seutukaava-asiassa antamassaan päätöksessä 26.6.2002 taltionumero 1607 päätöksestä ilmenevien selvitysten perusteella katsonut, etteivät kohteen FI0100065 <em>Mustavuoren lehto ja Östersundomin lintuvedet</em> luonnonarvot heikkene luonnonsuojelulain 66 §:n 1 momentissa ja luontodirektiivin 6 artiklassa tarkoitetuin tavoin merkittävästi Vuosaaren satamahankekokonaisuuden toteuttamisen johdosta yhteisvaikutuksetkin huomioon ottaen. Päätöksen perusteluissa lausuttiin luonnonsuojelulain 65 §:ssä tarkoitetun arvioinnin kohteesta muun ohella seuraavaa: "Seutukaava toteutetaan asemakaavoilla ja hankekohtaisilla luvilla. Luonnonsuojelulain 65 §:n mukaisesti arvioinnissa on otettava huomioon satamahankekokonaisuuden edellyttämä maa- ja vesirakentaminen kokonaisuudessaan sekä alueelle sijoitettavan satamatoiminnan ja muiden hankkeiden ja suunnitelmien yhteisvaikutus kohteen valintaperusteina oleviin luonnonarvoihin." Päätöksen perusteluissa lausuttiin yhteisvaikutusarviointiin liittyen myös seuraavaa: "Yhteisvaikutusta arvioitaessa huomioon on otettava myös aiemmin rakennetut melulähteet, kuten liikenneväylät, joista aiheutuu alueeseen kohdistuvaa melukuormitusta. Lisäksi on otettava Porvarinlahdelle Vaasan hallinto-oikeuden päätöksen 20.12.1999 mukaan rakennettavissa olevan Vantaan kaupungin 38-paikkaisen pienvenelaiturin vaikutus."</p>
  <p>Nyt ratkaistavina olevissa valituksissa on katsottu, että seutukaava-asian yhteydessä suoritetussa arviointi- ja lausuntomenettelyssä ei ole asianmukaisesti arvioitu Vuosaaren satamahankkeen ja Sipoon kunnan Itäsalmen alueen kauppakeskusta koskevien kaavoitushankkeiden yhteisvaikutuksia. Vastaava valitusperuste on esitetty myös edellä mainitusta seutukaavan vahvistamispäätöksestä korkeimpaan hallinto-oikeuteen tehdyssä valituksessa.</p>
  <p>Valituksissa tarkoitettu Itäsalmen alue sijaitsee edellä mainittuun Natura 2000 -verkostoehdotuksen kohteeseen FI0100065 <em>Mustavuoren lehto ja Östersundomin lintuvedet</em> kuuluvan Kapellvikenin osa-alueen pohjoispuolella. Asiassa saadun selvityksen mukaan alueella asemakaavana voimassa olevaa, 28.12.1995 vahvistettua rakennuskaavaa, jossa alue on varattu pääasiassa liike- ja toimistorakennusten korttelialueeksi ja jossa rakennusoikeutta on yhteensä noin 100 000 kerrosalaneliömetriä, ei ole tarkoitus toteuttaa. Mainittu kaava ei myöskään mahdollista suunnitellun kauppakeskuksen rakentamista puheena olevalle Itäsalmen alueelle.</p>
  <p>Valituksissa tarkoitetun Itä-Uudenmaan maakuntakaavan osalta korkein hallinto-oikeus on 11.9.2003 antamallaan päätöksellä taltionumero 2103 pysyttänyt voimassa ympäristöministeriön 5.4.2002 antaman päätöksen lopputuloksen, jolla maakuntakaava muun muassa kauppakeskuksen sijoittamisen mahdollistavan keskustatoimintojen aluevarauksen (C 4019) osalta oli jätetty vahvistamatta. Korkein hallinto-oikeus lausui päätöksessään lisäksi, että asiakirjoista saatavan selvityksen mukaan Sipoon kunnan tavoitteena ei ole luoda Itäsalmen alueelle sellaista keskusta-aluetta, jonka asukasmäärä olisi riittävä sinne sijoitettavien liikkeiden asiakaspohjaksi, vaan tarkoituksena on mahdollistaa vähittäiskaupan suuryksikön sijoittaminen alueelle. Maankäyttö- ja rakennuslain vähittäiskaupan suuryksiköiden sijoittamista koskevan sääntelyn tarkoituksena on, ettei tällaisia yksiköitä sijoiteta keskustatoimintojen alueiden ulkopuolelle ilman asemakaavallista suunnittelua. Keskustatoimintojen aluevarausmerkintää ei voida maakuntakaavassa käyttää vain, jotta vähittäiskaupan suuryksikön sijoittaminen tulisi sallituksi. Asiaa maakuntavaltuustossa käsiteltäessä käytettävissä olleiden asiakirjojen pohjalta ei myöskään ollut mahdollista ratkaista, onko keskustatoimintojen aluevarauksen C 4019 mahdollistaman rakentamisen vaikutukset Natura 2000 -verkostoehdotuksen kohteeseen FI0100065 <em>Mustavuoren lehto ja Östersundomin lintuvedet</em> ollut arvioitava luonnonsuojelulain 65 §:n 1 momentissa säädetyllä tavalla.</p>
  <p>Sipoon kunnanvaltuusto on asiassa saadun selvityksen mukaan hyväksynyt valituksessa tarkoitetun Itäsalmen alueen kauppakeskushanketta koskevan asemakaavan vasta 15.9.2003. Tuon kaava-asian käsittelyn perustaksi tehty raportti "Lähtökohdat ja valmisteluaineisto" on päivätty 6.11.2000 ja kaavahankkeen Natura-vaikutusarviointiraportti 18.10.2001. Kunnanvaltuuston päätöksestä on valitettu Helsingin hallinto-oikeuteen, jossa asia on vireillä.</p>
  <p>Edellä lausuttu huomioon ottaen valituksissa tarkoitetut Itäsalmen alueen kauppakeskusta koskeneet kaavoitushankkeet eivät ole olleet Vuosaaren satamaa ja sen maaliikenneyhteyksiä koskenutta seutukaava-asiaa käsiteltäessä sellaisia valmiita suunnitelmia, joiden vaikutuksia olisi tullut arvioida yhdessä Vuosaaren satamahankekokonaisuuden kanssa. Seutukaava-asian yhteydessä suoritettua Vuosaaren satamahankekokonaisuutta koskenutta arviointi- ja lausuntomenettelyä ei näin ollen ole pidettävä valituksessa esitetyllä perusteella puutteellisena. Kun nyt kysymyksessä olevassa yleiskaava-asiassa ei ole tältä osin ilmennyt muutakaan asiaan vaikuttavaa, ei tältä osin ole syytä muuttaa hallinto-oikeuden päätöksen lopputulosta.</p>
  <p>
    <em>2.3. D:n oikeudenomistajien valitus kaavassa osoitetun muun maankäytön osalta</em>
  </p>
  <p>
    <em>2.3.1. Itäväylän linjaus</em>
  </p>
  <p>Kun otetaan huomioon yleiskaavan yleispiirteisyys ja siinä osoitettujen liikennejärjestelyjen liittyminen Vuosaaren satamaa koskevassa seutukaavassa tehtyihin maankäyttöratkaisuihin sekä edellä kohdassa 4.3. mainitun tiesuunnitelman hyväksymistä koskevan asian yhteydessä tehty korkeimman hallinto-oikeuden ratkaisu sekä muutoin hallinto-oikeuden päätöksessä mainitut perustelut tältä osin, hallinto-oikeuden päätöksen lopputulosta ei ole syytä valituksen johdosta muuttaa.</p>
  <p>
    <em>2.3.2. Westerkullan kartanoon kuuluvan alueen osoittaminen P-alueeksi ja VL-alueeksi</em>
  </p>
  <p>Westerkullan tilalla RN:o 18:0 sijaitseva Westerkullan kartano pihapiireineen on yleiskaavassa osoitettu palvelujen ja hallinnon alueeksi (P). Aluevaraus on kaavaselostuksen mukaan pinta-alaltaan 8,07 hehtaaria.  Mainitun alueen länsipuolella oleva kapea alue sekä laajat alueet  pohjois-, itä- ja eteläpuolella on yleiskaavassa osoitettu lähivirkistysalueeksi (VL). Tilan alueelle osoitettu lähivirkistysalue rajoittuu koillisessa ja kaakossa liikenneväyliin. Lännessä ja etelässä puheena oleva alue rajautuu välittömästi pääkaupunkiseudun kaupunkirakenteeseen. Yleiskaavan maankäyttöratkaisu puheena olevien alueiden osalta on samanlainen kuin tältä osin oikeusvaikutuksettomana yleiskaavana voimassa olevassa Vantaan yleiskaavassa. Voimassa olevassa seutukaavassa puheena olevat alueet on osoitettu kokonaisuudessaan lähivirkistysalueeksi (VL).</p>
  <p>Palvelujen ja hallinnon aluetta (P) koskevan kaavamääräyksen mukaan alue varataan yksityisille ja julkisille palvelu- ja hallintotiloille. Alueella voidaan sallia asuin-, majoitus- ja ravitsemustiloja sekä koulutus-, virkistys- ja kulttuuritiloja.</p>
  <p>Lähivirkistysaluetta (VL) koskevan kaavamääräyksen mukaan alue varataan yleiseen virkistystoimintaan ja lähiulkoiluun. Alueella sallitaan ulkoilua tai muuta yleistä virkistystoimintaa palveleva rakentaminen ja rakentaminen alueella harjoitettavan maa- ja metsätalouden tarpeisiin siten, että rakentaminen soveltuu hyvin maisema- tai kaupunkikuvaan eikä merkittävästi vaikeuta alueen pääasiallista käyttötarkoitusta. Puiden kaataminen, kaivamis-, louhimis-, tasoittamis- ja täyttötyöt tai näihin verrattavat toimenpiteet ovat alueella luvanvaraisia kuten maankäyttö- jarakennuslain 128 §:ssä on säädetty.</p>
  <p>Valittajien ilmoituksen mukaan Westerkullan kartano pihapiireineen on tällä hetkellä asumiskäytössä ja välittömästi niiden ympärillä olevat alueet ovat maa- ja metsätalouskäytössä. Edellä mainittujen kaavamääräysten mukaan alueilla vallitseva maankäyttö on sallittu.</p>
  <p>Maankäyttö- ja rakennuslain 99 §:n 3 momentin mukaan ympäristöministeriö voi myöntää kunnalle luvan lunastaa alueen, joka on yleiskaavassa osoitettu muun muassa asuntorakentamiseen tai siihen liittyvään yhdyskuntarakentamiseen ja jota tarvitaan kunnan suunnitelmanmukaiseen yhdyskuntakehitykseen, sekä alueen, joka on tarkoitettu kunnan tai kuntayhtymän laitokselle tai muihin näiden tarpeisiin. Kun otetaan huomioon P-aluetta koskeva kaavamääräys, jonka mukaan alue, siten kuin edellä tarkemmin on kerrottu, varataan yksityisille ja julkisille palvelu- ja hallintotiloille, kyseiseen alueeseen ei mainitun säännöksen perusteella kohdistu lunastusuhkaa. Kun lisäksi otetaan huomioon maankäyttö- ja rakennuslain 45 ja 211 §:n säännökset, P- ja VL-alueiden mahdollisen lunastamisen edellytykset eivät ole nyt kysymyksessä olevalla kaavalla muuttuneet siitä, mitkä ne ovat alueella voimassa olevan, Vantaan kaupunginvaltuuston 14.9.1992 hyväksymän oikeusvaikutuksettoman yleiskaavan mukaan. Yleiskaavasta johtuvista rakentamista koskevista rajoituksista ja niistä mahdollisesti aiheutuvien menetysten korvaamista taikka alueen lunastamista koskevista velvollisuuksista puolestaan säädetään maankäyttö- ja rakennuslain 43 ja 101 §:ssä.</p>
  <p>Kun otetaan huomioon alueella noudatettavana olevan seutukaavan sisältö, puheena olevien alueiden sijainti pääkaupunkiseudun kaupunkirakenteeseen nähden, alueella nykyisin olevat toiminnot, alueiden soveltuvuus kaavassa osoitettuihin tarkoituksiin ja kartanokeskuksen ympärille osoitettu runsaan kahdeksen hehtaarin suuruinen P-alue, korkein hallinto-oikeus katsoo, että maankäyttö- ja rakennuslain 39 §:n 2 momentissa mainitut vaatimukset on otettu huomioon, eikä yleiskaavaratkaisu kokonaisuutena arvioiden myöskään tuota muutoksenhakijoille maanomistajina pykälän 4 momentissa tarkoitettua kohtuutonta haittaa. Ottaen huomioon seutukaavoissa ja alueelle hyväksytyssä yleiskaavassa omaksutut ratkaisut varaukset perustuvat riittäviin tutkimuksiin ja selvityksiin. Yleiskaavan maankäyttöratkaisua puheena olevien alueiden osalta ei siten ole pidettävä lainvastaisena valituksessa esitetyillä perusteilla.</p>
  <p>
    <em>2.3.3. Urheilu- ja virkistyspalvelujen alue (VU)</em>
  </p>
  <p>Kaavassa osoitettu urheilu- ja virkistyspalvelujen alue (VU) rajautuu eteläosastaan kaavassa osoitettuun luonnonsuojelualueeseen (SL2) ja muulta osin kaavassa osoitettuihin liikenneväyliin. Alueen pinta-ala on kaavaselostuksen mukaan 10,97 hehtaaria. Kaavamääräyksen mukaan alue varataan urheilu-, virkistys- ja vapaa-ajantoiminnoille sekä yleiseen ulkoiluun. Alueella sallitaan kaavamääräyksen mukaan näihin toimintoihin liittyvä rakentaminen sekä rakentaminen alueella harjoitettavan maa- ja metsätalouden tarpeisiin siten, ettei aseteta esteitä alueen myöhemmälle varsinaisen käyttötarkoituksen mukaiselle rakentamiselle.</p>
  <p>Kysymyksessä oleva alue ei rajaudu Natura 2000 -verkostoehdotuksen kohteeseen FI0100065 <em>Mustavuoren lehto ja Östersundomin lintuvedet</em>. Kun myös otetaan huomioon alueen sijainti ja koko sekä ympäröivä maankäyttö, yleiskaavan yleispiirteisyys maankäytön suunnitelmana sekä alueelle kaavassa osoitettu maankäyttö, yleiskaavan maankäyttöratkaisua puheena olevan alueen osalta ei ole pidettävä lainvastaisena valituksessa esitetyillä perusteilla. Hallinto-oikeuden päätöksen lopputulosta ei, ottaen huomioon maankäyttö- ja rakennuslain 9 ja 39 §, maankäyttö- ja rakennusasetuksen 1 §:n 1 momentti sekä luonnonsuojelulain 65 §:n 1 momentti, ole syytä muuttaa tältä osin.</p>
  <p>
    <em>2.3.4. Westerkullan kartanon länsipuolelle merkitty raideliikenteen varaus (LR)</em>
  </p>
  <p>Alueella voimassa olevassa taajama-alueet, liikenneväylät ja -alueet käsittävässä seutukaavassa on merkitty paikallisliikenteen rata muun ohella Westerkullan kartanokeskuksen länsipuolelle.</p>
  <p>Kun otetaan huomioon maankäyttö- ja rakennuslain 210 §:n 1 momentista ja rakennuslain 26 §:n 1 momentista (626/1969) ilmenevä seutukaavan ohjausvaikutus sekä yleiskaavan yleispiirteisyys maankäytön suunnitelmana puheena olevan aluevarauksen osalta, hallinto-oikeuden päätöksen lopputulosta ei maankäyttö- ja rakennuslain 9 § ja 39 § sekä maankäyttö- ja rakennusasetuksen 1 §:n 1 momentti sekä edellä perustelujen kohdassa 1.2. Ratkaisun lähtökohdat esitetty huomioon ottaen ole syytä muuttaa tältä osin.</p>
  <p>
    <em>2.3.5. Westerkullan kartanon länsipuolelle merkitty ulkoilureitti</em>
  </p>
  <p>Ulkoilureiteistä säädetään ulkoilulain 1 luvussa.</p>
  <p>Jos yleisen ulkoilutoiminnan kannalta on tärkeää saada johdetuksi ulkoilijain kulkeminen kiinteistön kautta eikä siitä aiheudu huomattavaa haittaa kiinteistölle, on tästä ulkoilulain 1 §:n 1 momentin mukaan luovutettava alue ulkoilureittinä käytettäväksi. Pykälän 2 momentin mukaan ulkoilureittiin kuuluvaksi sen liitännäisalueena katsotaan ulkoilureitin käyttäjien lepoa ja virkistymistä varten tarvittavat alueet.</p>
  <p>Mainitun lain 2 §:n 1 momentin mukaan ulkoilureitin perustamiseksi on laadittava ja vahvistettava ulkoilureittisuunnitelma sekä pidettävä paikalla ulkoilureittitoimitus.</p>
  <p>Saman lain 3 §:n 1 momentin mukaan ulkoilureittisuunnitelma laaditaan kunnan toimesta ja on suunnitelmassa osoitettava reitin kulku ja 1 §:n 2 momentin liitännäisalueet niin, että ne voidaan suunnitelman perusteella tarvittaessa merkitä maastoon. Suunnitelmassa on myös mainittava ne kiinteistöt, joiden alueen kautta reitti tulisi kulkemaan. Pykälän 2 momentin mukaan ulkoilureittisuunnitelmassa on mainittava, mihin ulkoiluun liittyvään kulkemiseen reitti on tarkoitettu.</p>
  <p>Lain 4 §:n 1 momentin ja 32 a §:n (69/1995) mukaan ulkoilureittisuunnitelman vahvistaa se alueellinen ympäristökeskus, jonka toimialueella ulkoilureitti tai suurin osa siitä on. Ennen suunnitelman vahvistamista on niille, joiden oikeutta tai etua suunnitelma koskee, varattava tilaisuus muistutusten tekemiseen suunnitelman johdosta.</p>
  <p>Lain 5 §:n 1 momentin mukaan, kun ulkoilureittisuunnitelma on vahvistettu lainvoimaisella päätöksellä, on kunnan haettava määräystä ulkoilureittitoimitukseen kirjallisesti maanmittauspiirin maanmittaustoimistolta vuoden kuluessa siitä lukien kun päätös on saanut lainvoiman. Hakemukseen on liitettävä ulkoilureittisuunnitelma.</p>
  <p>Lain 13 §:n (152/1999) mukaan milloin ulkoilureitti on otettu maankäyttö- ja rakennuslaissa (132/1999) tarkoitettuun kaavaan taikka asianosaiset ovat sopineet alueen luovuttamisesta ulkoilureittiä varten, voidaan ulkoilureittitoimitus pitää noudattaen, mitä mainitussa luvussa säädetään, vaikkei ulkoilureittisuunnitelmaa ole tehty.</p>
  <p>Lain 15 §:n mukaan, mikäli mainitun lain säännöksistä ei muuta johdu, on menettelystä ulkoilureittitoimituksessa, toimituksen tarkastamisesta, muutoksenhausta annettuun päätökseen tai suoritettuun toimenpiteeseen sekä kiinteistörekisteriin merkitsemisestä soveltuvin osin noudatettava, mitä yksityisistä teistä annetussa laissa on vastaavissa kohdin määrätty tietoimituksesta.</p>
  <p>Kysymyksessä olevan oikeusvaikutteisen osayleiskaavan kaavakartalle on merkitty ulkoilureitti muun ohella valituksessa tarkoitetulle Westerkullan tilaan RN:o 18:0 kuuluvalle kartanokeskuksen länsipuolella olevalle, yleiskaavassa lähivirkistysalueeksi (VL) osoitetulle alueelle. Kaavamääräyksissä ja -merkinnöissä ei ole mainintaa siitä, että ulkoilureitti olisi osoitettu ohjeellisena, toisin kuin voimassa olevassa seutukaavassa tai alueella voimassa olevassa oikeusvaikutuksettomassa yleiskaavassa. Puheena olevaa ulkoilureittimerkintää on näin ollen pidettävä sitovana.</p>
  <p>Jos ulkoilureitti on osoitettu maankäyttö- ja rakennuslain mukaisessa kaavassa, ulkoilureittitoimitus voidaan ulkoilulain 13 § huomioon ottaen pitää reittisuunnitelmaa laatimatta ja vahvistamatta. Tähän nähden oikeusvaikutteiseen yleiskaavaan otetun sitovan ulkoilureitin merkinnän tulee täyttää myös ulkoilulaissa ulkoilureittisuunnitelmalle asetetut vaatimukset.</p>
  <p>Asiassa saadun selvityksen mukaan nyt kysymyksessä olevaa kaavaa laadittaessa ei ole ulkoilulain 3 §:n 2 momentissa edellytetyllä tavalla selvitetty ulkoilureitin käyttötarkoitusta, eikä ulkoilureitin sijoittaminen ole myöskään perustunut sellaiseen selvitykseen, jossa olisi tutkittu reitin sijoittaminen ulkoilulain 1 §:n 1 momentin säännöksessä ja muualla mainitussa laissa asetetut vaatimukset täyttävällä tavalla.</p>
  <p>Edellä lausuttu huomioon ottaen korkein hallinto-oikeus katsoo, että ulkoilureitin osoittaminen valituksessa tarkoitetulle Westerkullan tilaan RN:o 18:0 kuuluvalle alueelle ei ole perustunut riittäviin selvityksiin. Kaavan hyväksymistä koskeva Vantaan kaupunginvaltuuston päätös on tältä osin kuntalain 90 §:n 2 momentissa tarkoitetulla tavalla lainvastainen.</p>
  <p>5.3. Oikeudenkäyntikulujen korvaamista koskevat ratkaisut</p>
  <p>Oikeudenkäyntikulujen korvaamista koskevat vaatimukset hylätään.</p>
  <p>
    <em>Perustelut</em>
  </p>
  <p>Hallintolainkäyttölain 74 §:n 1 momentin mukaan asianosainen on velvollinen korvaamaan toisen asianosaisen oikeudenkäyntikulut kokonaan tai osaksi, jos erityisesti asiassa annettu ratkaisu huomioon ottaen on kohtuutonta, että tämä joutuu pitämään oikeudenkäyntikulunsa vahinkonaan. Mitä tässä pykälässä ja 75 §:ssä säädetään asianosaisesta, voidaan soveltaa myös päätöksen tehneeseen hallintoviranomaiseen.</p>
  <p>Pykälän 2 momentin mukaan harkittaessa julkisen asianosaisen korvausvelvollisuutta on otettava erityisesti huomioon, onko oikeudenkäynti aiheutunut viranomaisen virheestä.</p>
  <p>Asian näin päättyessä ei Oy A Ab:lle eikä B:n oikeudenomistajille ja C:lle tule korvausta oikeudenkäyntikuluistaan. Osaksi asian lopputulokseen ja osaksi asian laatuun nähden D:n oikeudenomistajille ei tule korvausta oikeudenkäyntikuluistaan.</p>
  <p>Asian ovat ratkaisseet presidentti Pekka Hallberg sekä hallintoneuvokset Lauri Tarasti, Pekka Vihervuori, Marjatta Kaján ja Kari Kuusiniemi. Asian esittelijä Riitta Mutikanen.</p>
  <finlex:content id="r200400417.kho">
    <div>
</div>
  </finlex:content>
</finlex:document>
