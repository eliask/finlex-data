<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200400724</dcterms:identifier>
  <finlex:ecliIdentifier>ECLI:FI:KHO:2004:36</finlex:ecliIdentifier>
  <dcterms:title>1.4.2004/724 KHO:2004:36</dcterms:title>
  <dcterms:description>
    <p>
      <span>Maankäyttö ja rakentaminen</span>
      <span>Poikkeaminen</span>
      <span>Rantavyöhyke</span>
      <span>Ranta-alue</span>
      <span>Porvoonjoki</span>
      <span>Toimivalta</span>
    </p>
  </dcterms:description>
  <finlex:registerNumber>2955/1/03</finlex:registerNumber>
  <dcterms:issued>2004-04-01</dcterms:issued>
  <finlex:fileCopyNumber>724</finlex:fileCopyNumber>
  <dcterms:abstract>
    <p>Rantavyöhykkeen leveyttä on tulkittava maankäyttö- ja rakennuslain 72 §:n 1 momentin tavoitteista käsin. Poikkeamishakemuksessa tarkoitettu omakotitalo sijoitettaisiin hakemuksen mukaan Porvoonjokeen rajoittuvalle rakennuspaikalle noin 110 metrin etäisyydelle joen rantaviivasta ja jokea kohti viettävän rinteen yläpäähän. Tila oli joen rantatila ja ulottui enimmillään 140 metrin etäisyydelle rantaviivasta. Nämä seikat ja myös rakennuspaikan viereisten joenranta-alueiden maastomuodot ja muut ominaispiirteet huomioon ottaen hallinto-oikeus katsoi, että suunniteltu rakennuspaikka sijoittui maankäyttö- ja rakennuslain 72 §:n 1 momentissa tarkoitetulle vesistön rantavyöhykkeelle ja toimivalta poikkeamisasiassa oli alueellisella ympäristökeskuksella. Korkein hallinto-oikeus ei muuttanut hallinto-oikeuden päätöstä.</p>
    <p>Maankäyttö- ja rakennuslaki 72 § 1 ja 5 mom., 171 § 1, 2 ja 3 mom. ja 172 § 1 mom.</p>
    <p>
      <viite tyyppi="www" kohde="http://www.kho.fi/paatokset/30235.htm">Kort referat på svenska</viite>
    </p>
  </dcterms:abstract>
  <p>Asian käsittely ympäristökeskuksessa</p>
  <p>Uudenmaan ympäristökeskus on 10.10.2002 antamallaan päätöksellä maankäyttö- ja rakennuslain 171 ja 172 §:n perusteella hylännyt A:n hakemuksen saada rakentaa kerrosalaltaan 250 neliömetrin suuruinen kaksikerroksinen omakotitalo ja kerrosalaltaan 50 neliömetrin suuruinen autotalli/varastorakennus Porvoon kaupungin Teissalan kylässä sijaitsevalle Aurinkorinteen tilalle RN:o 1:152 ilman asemakaavaa tai sellaista oikeusvaikutteista yleiskaavaa, jossa on erityisesti määrätty yleiskaavan tai sen osan käyttämisestä rakennusluvan myöntämisen perusteena.</p>
  <p>Ympäristökeskuksen päätöksen perusteluissa on muun ohella todettu, että kun otetaan huomioon maasto-olosuhteet rakennuspaikalla, alueelta puuttuva viemäriverkosto, rakennuspaikan sijainti Porvoonjokivarren kansallismaisemassa ja Saksanniemen-Kerkkoon vedenottamon lähisuojavyöhykkeellä sekä se, että rakennuspaikka on osayleiskaavan luontoselvityksessä osoitettu paikallisesti arvokkaaksi luontokohteeksi, tuottaa rakentaminen haittaa kaavoitukselle, kaavan toteuttamiselle tai alueiden käytön muulle järjestämiselle, vaikeuttaa rakennetun ympäristön suojelemista koskevien tavoitteiden saavuttamista ja vaikeuttaa luonnonsuojelun tavoitteiden saavuttamista.</p>
  <p>Asian käsittely Helsingin hallinto-oikeudessa</p>
  <p>A on valituksessaan vaatinut, että Uudenmaan ympäristökeskuksen päätös on kumottava ja lupa rakentamiseen on myönnettävä.</p>
  <p>Ympäristökeskuksen päätös on tarkemmin perustelematon ja näin maankäyttö- ja rakennuslain 174 §:n 1 momentin vastainen. Ympäristökeskus ei ole yksilöinyt sitä, mihin maasto-olosuhteisiin se päätöksessään viittaa. Rakennuspaikka sijaitsee noin 30 metrin tasolla kun korkein taso on 40 metriä. Samalla 30 metrin tasolla on muitakin rakennuksia lähialueella. Maasto on tiheää sekapuustoa koko alueella kuten ilmakuvasta ja valokuvista voidaan havaita. Alueen korkein kohta ei ole lähellä pihapiiriä. Kunnan kanssa käytyjen keskusteluiden perusteella on rakennus sijoitettu lähelle alueen muita asuinrakennuksia. Rakennus sijoittuu metsän keskelle tasanteelle eikä näy mihinkään suuntaan kauempaa katsottuna niin kuin eivät näy muutkaan lähellä olevat rakennukset. Ympäristökeskuksen lähtökohtatiedoissa selvitetään, että rakennus tulisi jyrkähkön kallion päälle. Tämä on virheellinen tieto, sillä rakennus sijoittuu noin 30 metriin loivasti nousevalle alueelle mutta ei rinteeseen. Mitään jyrkkää kalliota, jonka päälle rakennus sijoittuisi ei kyseisellä paikalla ole. Korkea kallio on muutaman kymmenen metrin päässä. Korkein kohta on noin 60 metrin päässä suunnitellusta rakennuspaikasta eli kaukana rakennuksesta ja pihapiiristä. Rakennus sijoittuisi samalle tasolle kuin viereiset rakennukset. Rakennuksen pihapiiri aukeaa pohjoiseen päin koska se on tasaista aluetta. Rinne nousee loivasti joen rannasta - 110 metrin matkalla rannasta nousu 30 metriin, johon siis rakennus on piirretty.</p>
  <p>Ympäristökeskuksen lähtökohtatiedoissa on mainittu oletus, että metsän poistaminen rinteellä aikaansaisi rakennuksen näkymisen kauas joen toiselle puolelle. Tämä tietysti pitää paikkansa, mutta hakija ei poista metsää, joka seikka voidaan myös kirjoittaa lupaehtoihin. Lisäksi joen ja rakennuspaikan välillä on useiden eri maanomistajien tontteja. On sangen epätodennäköistä, että metsää tullaan koskaan poistamaan siten, että rakennus näkyisi joelle. Tässä tilanteessa näkyisivät myös muut lähitonteilla sijaitsevat asuinrakennukset. Rakentamista ei voida rajoittaa tällaisilla olettamuksilla.</p>
  <p>Alueelle ollaan kunnan ilmoituksen mukaan rakentamassa lähivuosina viemäriverkosto. Tarkempaa rakentamisajankohtaa ei ole päätetty. Hakija on ilmoittanut järjestävänsä suljetulla viemäröintijärjestelmällä jätevesien käsittelyn. Kunnan viranomaiset ovat todenneet, että järjestely ei rasita pohjavesiä.</p>
  <p>Rakennuspaikan sijaintia Porvoonjokivarren kansallismaisemassa koskeva perustelu on puutteellinen, koska ympäristökeskus ei ole perustellut, minkä laatuinen haitta sijainnista tässä suhteessa aiheutuu. Alueella ei ole luonnonsuojelulain mukaisia merkittäviä luonnonsuojelullisia arvoja ja suojeltavia alueita. Alueelle ei ole laadittu luonnonsuojeluohjelmia tai -suunnitelmia. Alueesta tehty luontoselvitys kartoittaa sen sijaan alueen ympäristöllisiä arvoja. Selvityksellä ei kuitenkaan ole oikeudellista sitovuutta, vaikka sillä on ohjaavaa vaikutusta. Vaikka rakennus sijaitsisi Porvoonjokivarren kansallismaisemassa, ei se näkyisi mihinkään suuntaan asemansa ja tiheän metsän johdosta. Porvoonjoelta rakennusta ei voida mitenkään havaita. Näin ollen rakennus ei haittaa Porvoonjokivarren kansallismaisemaa ja luontoselvityksen arvoja. Luontoselvityksessä mainitut Suomenkylän kalliot sijaitsevat hakijan kiinteistöllä, mutta toisessa laidassa. Rakennus on sijoitettu asemapiirroksessa aivan tontin nurkkaan niin, että kallioiden käyttö on täysin mahdollista jokamiehenoikeuksin. Rakennus ja pihapiiri ovat 60 metrin päässä kallioiden korkeimmasta kohdasta.</p>
  <p>Saksanniemen-Kerkkoon vedenottamon lähisuojavyöhykkeellä on muitakin rakennuksia. Hakijan jätevesien käsittely suljetussa käsittelyjärjestelmässä ei vaaranna vesiensuojelua. Tästä on kunnan vesiviranomaisten lausunto.</p>
  <p>Seutukaavassa alueella ovat merkinnät MU, pv ja ma. Voimassaoleva kaava ei aseta esteitä poikkeusluvan myöntämiselle. Osayleiskaava on vasta alun valmisteluvaiheessa. Osayleiskaavan laatimista ohjaavasta luontoselvityksestä ei ilmene muita kuin maisemallisia ja kulttuurillisia perusteluita alueen merkityksen arvioinnissa. Rakennus ei, huomioon ottaen osayleiskaavan valmisteluaste, haittaa kaavan mainittujen tavoitteiden ja arvojen toteuttamista. Osayleiskaavassahan ei ole tarkoitus kieltää rakentamista. Luontoselvityksessäkin annetaan maankäyttösuositus, jonka mukaan: "mahdollinen lisärakentaminen jokilaaksossa tulisi toteuttaa pienimuotoisena ja ohjata olemassa olevan asutuksen yhteyteen". Näin on nyt meneteltykin.</p>
  <p>Rakennus on sijoitettu kunnan rakennusviranomaisten rakennuspaikalla suorittaman katselmuksen perusteella kiinteistön äärimmäiseen luode-pohjoisnurkkaan ja lähelle muuta rakennuskantaa. Kun otetaan huomioon kaavan valmisteluaste, kiinteistön alueen muihin kiinteistöihin nähden suurempi koko, muoto ja asema alueella, on rakennus sijoitettu siten, etteivät yleiskaavan valmistelussa huomioon otetut tavoitteet vaikeudu.</p>
  <p>Maankäyttö- ja rakennuslain 172 §:n mukaan, kun on kysymys uuden rakennuksen rakentamisesta ranta-alueelle, jolla ei ole voimassa 72 §:n 1 momentissa tarkoitettua kaavaa, kunta ei saa myöntää poikkeuslupaa. Poikkeusluvan myöntää ympäristökeskus. Ranta-alueella tarkoitetaan rantavyöhykettä, jolla tarkoitetaan aluetta, jolle rantarakentamisen katsotaan ulottuvan. Alueen syvyys ulottuu enintään 50-100 metriin nyt kysymyksessä olevalla alueella ottaen huomioon sen, että kyseessä on kapea joki. Lisäksi rantavyöhykkeen syvyyttä arvioitaessa tulee huomioida metsäinen rinne, joka lyhentää syvyyttä. Varsinaisen ranta-alueen tässä kohdassa voidaan perustellusti sanoa ulottuvan enintään 50-70 metrin päähän rannasta, jonne alueella varsinainen vapaa-ajan asuntokanta sijoittuukin. Näin ollen, vaikka Porvoon kaupunki on lähettänytkin varmuuden vuoksi poikkeusluvan ympäristökeskukselle, ei ympäristökeskuksella ole edellä mainitun lainkohdan mukaista päätösvaltaa hakemuksen osalta, koska kyseessä ei ole uuden rakennuksen rakentaminen ranta-alueelle. Hakemus tulee jättää kunnan päätöksen varaan.</p>
  <p>Kaavoitus- ja rakennuslautakunta on myöntänyt 1/3 pienemmälle tilalle RN:o 1:101 samantyyppiselle rakennukselle poikkeusluvan 20.3.2002. Rakennus sijaitsee samalla korkeustasolla kuin hakijan, mutta hieman kauempana rannasta. Hakemusta ei ole lähetetty ympäristökeskukselle, koska kysymyksessä ei ole ranta-alue. Alueelle aiemmin myönnetyt muut rakennusluvat ja lähiaikoina myönnetyt luvat sekä maanomistajien tasapuolinen kohtelu edellyttävät yhdenvertaisuusperiaatteen mukaisesti hakijan hakemuksen hyväksymistä.</p>
  <p>Porvoon kaavoitus- ja rakennuslautakunta on 27.12.2001 puoltanut poikkeuslupaa hakijan muutettua aiempaa hakemustaan. Aiemmassa hakemuksessa rakennus oli sijoitettu lähemmäs rantaa siellä nykyisin olevan lomarakennuksen paikalle. Nykyisessä rakennuksen sijoittelussa se on liitetty lähelle alueella olevaa ympärivuotista rakennuskantaa.</p>
  <p>Uudenmaan ympäristökeskus on antanut lausunnon.</p>
  <p>A on antanut vastaselityksen.</p>
  <p>Helsingin hallinto-oikeuden ratkaisu</p>
  <p>Hallinto-oikeus on maankäyttö- ja rakennuslain 72 §:n 1 ja 5 momentin, 171 §:n 1, 2 ja 3 momentin ja 172 §:n 1 momentin nojalla hylännyt valituksen.</p>
  <p>Maankäyttö- ja rakennuslain 72 §:n 1 momentin mukaan meren tai vesistön ranta-alueeseen kuuluvalle rantavyöhykkeelle ei saa rakentaa rakennusta ilman asemakaavaa tai sellaista oikeusvaikutteista yleiskaavaa, jossa on erityisesti määrätty yleiskaavan tai sen osan käyttämisestä rakennusluvan  myöntämisen perusteena. Pykälän 5 momentin mukaan poikkeuksen myöntämisestä 1 momentin rajoituksesta säädetään 23 luvussa.</p>
  <p>Poikkeamisvaltaa koskevan maankäyttö- ja rakennuslain 171 §:n 1 momentin mukaan kunta voi erityisestä syystä myöntää poikkeuksen laissa säädetyistä rakentamista koskevista rajoituksista. Pykälän 2 momentin 1 kohdan mukaan kunta ei kuitenkaan saa myöntää poikkeusta, kun kysymys on uuden rakennuksen rakentamisesta ranta-alueelle, jolla ei ole voimassa 72 §:n 1 momentissa tarkoitettua kaavaa. Pykälän 3 momentin mukaan poikkeamisen 2 momentissa tarkoitetuissa tapauksissa voi myöntää alueellinen ympäristökeskus.</p>
  <p>Maankäyttö- ja rakennuslain 172 §:n 1 momentin mukaan poikkeaminen ei saa 1) aiheuttaa haittaa kaavoitukselle, kaavan toteuttamiselle tai alueiden käytön muulle järjestämiselle; 2) vaikeuttaa luonnonsuojelun tavoitteiden saavuttamista; eikä 3) vaikeuttaa rakennetun ympäristön suojelemista koskevien tavoitteiden saavuttamista.</p>
  <p>Porvoonjokilaaksolla on merkitystä kansallisesti arvokkaana maisema-alueena. Suunniteltu omakotitalo sijoittuisi kalliomäelle lähimmillään 110 metrin etäisyydelle Porvoonjoen rantaviivasta ja jokea kohti viettävän rinteen yläpäähän. Omakotitalon kohdalla sen ja joen välissä on noin 40 metrin levyinen metsäkaistale muun osan rinnettä ollessa avointa. Tila RN:o 1:152 on joen rantatila ja ulottuu enimmillään 140 metrin etäisyydelle rantaviivasta. Nämä seikat ja myös rakennuspaikan viereisten joenranta-alueiden maastomuodot ja muut ominaispiirteet huomioon ottaen hallinto-oikeus katsoo, että suunniteltu rakennuspaikka sijoittuu maankäyttö- ja rakennuslain 72 §:n 1 momentissa tarkoitetulle vesistön rantavyöhykkeelle.</p>
  <p>Rakennuspaikka on vahvistetun seutukaavan mukaisella maa- ja metsätalousvaltaisella alueella, jolla on ulkoilun ohjaamistarvetta ja ympäristöarvoja (MU), pohjavesialueella (pv) ja muut maisemat alueella (ma). Aluetta koskevassa keskeisten alueiden osayleiskaavaluonnoksessa rakennuspaikka on maa- ja metsätalousalueella, lisämääreenä arvokas metsämaisema (MU-1), pohjavedenottamon lähisuoja-alueella (pv-1) sekä luonnonoloiltaan tai kulttuurihistoriallisesti merkittävällä alueella.</p>
  <p>Kun otetaan huomioon rakennuspaikkaa koskevan kaavoituksen nykyvaihe, alueella olevat vielä rakentamattomat kiinteistöt, rakennuspaikan maaperä- ja maasto-olosuhteet sekä alueen erityiset maiseman- ja vesiensuojelulliset tarpeet, on hakemuksen mukaisen rakentamisen katsottava kaavoituksellisesta suunnittelusta erillisenä ratkaisuna aiheuttavan haittaa kaavoitukselle ja alueiden käytön muulle järjestämiselle sekä myös vaikeuttavan luonnonsuojelun ja rakennetun ympäristön suojelun tavoitteiden saavuttamista. Hakemuksen tueksi ei ole myöskään esitetty laissa tarkoitettua erityistä syytä. Ympäristökeskuksen päätöstä ei ole syytä muuttaa.</p>
  <p>Asian käsittely korkeimmassa hallinto-oikeudessa</p>
  <p>A on valituksessaan vaatinut, että hallinto-oikeuden päätös kumotaan ja hänen hakemuksensa hyväksytään.</p>
  <p>Ympäristökeskuksen päätöksessä ei ole yksilöity, mihin maasto-olosuhteisiin se on viitannut. Lähialueella on samalla 30 metrin korkeustasolla  muitakin rakennuksia. Rakennus sijoittuu metsän keskelle tasanteelle eikä näy mihinkään suuntaan. Metsää ei ole tarkoitus poistaa, joka seikka voidaan kirjoittaa lupaehtoihin. Alueella ei ole luonnonsuojelulain mukaisia merkittäviä luonnonsuojelullisia arvoja. Rakennus ei haittaa Porvoonjokivarren kansallismaisemaa ja luontoselvityksen arvoja. Hakijan jätevesien käsittely suljetussa järjestelmässä ei vaaranna vesiensuojelua. Ottaen huomioon osayleiskaavan valmisteluaste, kiinteistön koko, muoto ja asema alueella, rakennus on sijoitettu siten, ettei yleiskaavan tavoitteet vaikeudu.</p>
  <p>Kun kyseessä ei ole uuden rakennuksen rakentaminen ranta-alueella, ympäristökeskuksella ei ole ollut maankäyttö- ja rakennuslain 172 §:n mukaista toimivaltaa asiassa.</p>
  <p>Kaavoitus- ja rakennuslautakunta on myöntänyt tilalle RN:o 1:101 samantyyppiselle rakennukselle poikkeamisluvan 20.3.2002. Ympäristökeskus on antanut 25.10.2001 poikkeamisluvan B:n omakotitalon rakentamiseen kohtisuoraan joen toiselle puolelle. Myös kolmelle muulle tilalle on myönnetty poikkeamislupa omakotitalolle suunnittelutarvealueella. Asiassa ei ole esitetty seikkoja, joiden johdosta A:ta tulisi kohdella toisin kuin muita maanomistajia.</p>
  <p>Porvoon kaupungin kaavoitus- ja rakennuslautakunta, Museovirasto ja Itä-Uudenmaan liitto ovat antaneet hakemuksesta myönteisen lausunnon. Ympäristönsuojelutoimiston kielteinen lausunto koskee aiempaa hakemusta, jossa uudisrakennus oli sijoitettu rannassa olevan lomarakennuksen tilalle.</p>
  <p>Tontin koko huomioon ottaen asuinrakennuksen rakentamiselle ei ole esteitä eikä perusteita poistaa joen rannassa nykyisin olevaa asuntoa, josta A on suunnitellut kunnostavansa loma-asuntoa. Rakennusten välinen etäisyys on yli 70 metriä eivätkä ne sijaitse samassa linjassa. Naapurikiinteistölle RN:o 1:43 on myönnetty lupa loma-asunnon laajentamiseen.</p>
  <p>Ympäristökeskus on antanut valituksen johdosta lausunnon. Ympäristökeskus on päätöksensä lähtökohtatiedoissa tuonut yksityiskohtaisesti esille maasto-olosuhteet. Vaikka joki on kapeahko tältä kohdalta on se kuitenkin katsottava vesistöksi ja näin ollen hakemus on kuulunut ympäristökeskuksen toimivaltaan. Tila sijaitsee Porvoonjoen kulttuurimaisema-alueella (Museoviraston julkaisuja 16, Valtakunnallisesti merkittävät kulttuurihistorialliset ympäristöt).</p>
  <p>Valituksessa on viitattu ympäristökeskuksen 25.10.2001 B:lle antamaan poikkeamispäätökseen omakotitalon rakentamisesta tiloille RN:ot 1:22 ja 20:14. Ympäristökeskus oli antanut päätöksessä ehtoja, joista yksi oli, että uudisrakennus tulee sijoittaa rakennuspaikan korkeimman kohdan länsipuolelle. Rakennuspaikka oli jo rakennettu. Valituksessa on ilmoitettu, että omakotitalo on sijoitettu kalliorinteen päälle. Tämä kallio on matala eikä maisemallisesti arvokas.</p>
  <p>Porvoon kaupungin kaavoitus- ja rakennuslautakunta on 27.12.2001 antamassaan lausunnossa puoltanut haettua poikkeusta ehdolla, että rakennuspaikalla oleva lomarakennus puretaan. Myös Porvoon kaupunki on tulkinnut nyt valituksen kohteena olevan rakentamisen kuuluvan ympäristökeskuksen toimivaltaan.</p>
  <p>Valituksessa on mainittu, että ympäristönsuojelutoimiston kielteinen lausunto koskee hakijan käsityksen mukaan aiempaa hakemusta, jossa uudisrakennus oli sijoitettu rannassa olevan nykyisen lomarakennuksen tilalle. Ympäristökeskus toteaa, että Porvoon kaupungin ympäristönsuojelutoimisto on antanut kaksi lausuntoa, 20.9.2001 ja 16.4.2002. Ensimmäinen lausunto on annettu  alkuperäisestä poikkeamishakemuksesta ja toisen myöhemmin annetun lausunnon on ympäristökeskus pyytänyt erikseen Porvoon kaupungin ympäristösuojelutoimistolta koskien hakijan muuttaman rakennuspaikan mukaista poikkeamishakemusta. Lisäksi hakijalla on ollut tiedossa tämä uusikin ympäristönsuojelutoimiston lausunto, jonka ympäristökeskus on hakijalle laittanut faxilla ja johon hakija on laittanut 5.7.2002 päivätyn vastineen. Molemmissa mainituissa lausunnoissa ympäristönsuojelutoimisto on todennut, että poikkeuslupaa ei tulisi myöntää. Mikäli valitukseen suostuttaisiin niin rakentaminen tiivistyisi maisemallisesti arkaan paikkaan Porvoonjoen suuntaan.</p>
  <p>Ympäristökeskus on viitannut antamaansa päätökseen sekä hallinto-oikeuden päätökseen ja on katsonut, ettei valituksessa ole tuotu esille mitään sellaista, mikä antaisi aihetta valituksenalaisen päätöksen kumoamiseen.</p>
  <p>A on antanut vastaselityksen. Rakennuspaikka ei ole rantavyöhykkeellä eikä rakennuksen sijainti ole Museoviraston lausunnon mukaan haitallinen kulttuurimaisema-alueella.</p>
  <p>B:n rakennuksen sijainti on nimenomaan joen rannasta 12 metriä ja myös muualta katsottuna valittajan suunniteltua rakennusta näkyvämmällä paikalla. Kun suunniteltu rakennus tulisi kauas rannasta ja metsän suojaan, A:ta ei ole kohdeltu asiassa yhdenmukaisesti. Rakentamisen tiivistyminen yhdellä rakennuksella ennestään rakennetulla alueella ei vaarantaisi mitenkään  maisemaa Porvoonjoen suuntaan.</p>
  <p>Korkeimman hallinto-oikeuden ratkaisu</p>
  <p>Korkein hallinto-oikeus on tutkinut asian.</p>
  <p>Kun otetaan huomioon asiassa esitetyt vaatimukset, saatu selvitys sekä Helsingin hallinto-oikeuden päätöksestä ilmenevät sovelletut oikeusohjeet ja perustelut, syytä hallinto-oikeuden päätöksen muuttamiseen ei ole.</p>
  <p>Asian ovat ratkaisseet presidentti Pekka Hallberg sekä hallintoneuvokset Lauri Tarasti, Marjatta Kaján, Kari Kuusiniemi ja Irma Telivuo. Asian esittelijä Leo Kaasinen.</p>
  <finlex:content id="r200400724.kho">
    <div>
</div>
  </finlex:content>
</finlex:document>
