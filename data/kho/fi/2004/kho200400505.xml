<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200400505</dcterms:identifier>
  <finlex:ecliIdentifier>ECLI:FI:KHO:2004:28</finlex:ecliIdentifier>
  <dcterms:title>11.3.2004/505 KHO:2004:28</dcterms:title>
  <dcterms:description>
    <p>
      <span>Maankäyttö ja rakentaminen</span>
      <span>Oikeusvaikutteinen yleiskaava</span>
      <span>Yleiskaavamääräys</span>
      <span>Ehdollinen rakentamisrajoitus</span>
      <span>Rakennusluvan erityiset edellytykset suunnittelutarvealueella</span>
      <span>Poikkeamista rakentamisessa koskevat oikeudelliset edellytykset</span>
    </p>
  </dcterms:description>
  <finlex:registerNumber>294/1/02</finlex:registerNumber>
  <dcterms:issued>2004-03-11</dcterms:issued>
  <finlex:fileCopyNumber>505</finlex:fileCopyNumber>
  <dcterms:abstract>
    <p>Hakemuksessa tarkoitettu rakennus oli tarkoitus sijoittaa maankäyttö- ja rakennuslain mukaisena oikeusvaikutteisena yleiskaavana voimassa olevan osayleiskaavan alueelle, jota koskevan ehdollisen rakentamisrajoituksen sisältävä kaavamääräys ei sallinut yleiskaavan käyttämistä rakennusluvan myöntämisen perusteena. Rakennuspaikka sijaitsi maankäyttö- ja rakennuslain 16 §:ssä tarkoitetulla suunnittelutarvealueella. Kysymyksessä olevalle rakennuspaikalle rakentaminen estyi jo sillä perusteella, että rakennusluvan erityisiä edellytyksiä suunnittelutarvealueella ei ollut, eikä tämän vuoksi oikeudellisia edellytyksiä kaavamääräyksestä poikkeamiseen ollut tarpeen harkita.</p>
    <p>Rakennuslaki 27 § 1 mom. (493/1968)<br/>Maankäyttö- ja rakennuslaki 16 § 1 ja 4 mom., 43 § 1 mom. ja 137 § 1 mom.</p>
    <p>
      <viite tyyppi="www" kohde="http://www.kho.fi/paatokset/30181.htm">Kort referat på svenska</viite>
    </p>
  </dcterms:abstract>
  <p>1. ASIAN KÄSITTELY SIUNTION KUNNAN YMPÄRISTÖLAUTAKUNNASSA</p>
  <p><em>N</em> on Siuntion kunnan ympäristölautakunnalle osoitetulla hakemuksellaan hakenut lupaa saada käyttää kerrosalaltaan 466 neliömetrin suuruisen kaksikerroksisen omakotitalon ja kerrosalaltaan 102 neliömetrin suuruisen autotallin rakennuspaikkana sanotun kunnan Sunnanvikin kylässä sijaitsevaa Ikikallion tilaa RN:o 4:166 ja määräalaa tilasta Framäng I RN:o 4:165, joista on sittemmin muodostunut pinta-alaltaan 8,5553 hehtaarin suuruinen Ikikallion tila RN:o 4:172. Ikikallion tila RN:o 4:172 sijaitsee Siuntion kunnanvaltuuston 22.3.1993 §:n 66 kohdalla hyväksymässä ja Uudenmaan lääninhallituksen 13.12.1993 vahvistamassa Sunnanvikin, asemankylän ja kirkonkylän osayleiskaavassa A-, M-1- ja M-2 -alueilla. Suunniteltu rakentaminen on tarkoitus sijoittaa M-1 -alueelle.</p>
  <p><em>Siuntion kunnan ympäristölautakunta</em> on 18.4.2001 julkipanon jälkeen antamallaan päätöksellä myöntänyt haetun luvan. Päätöksen perusteluina on lausuttu seuraavaa:</p>
  <p>Suunniteltu rakentaminen ei aiheuta haittaa kaavoitukselle, kaavan toteuttamiselle tai alueiden käytön muulle järjestämiselle, ei vaikeuta luonnonsuojelun tavoitteiden saavuttamista eikä vaikeuta rakennetun ympäristön suojelemista koskevien tavoitteiden saavuttamista.</p>
  <p>2. ASIAN KÄSITTELY HELSINGIN HALLINTO-OIKEUDESSA</p>
  <p><em>Uudenmaan ympäristökeskus</em> on valituksessaan vaatinut, että ympäristölautakunnan päätös kumotaan. Vaatimuksen perusteluina on lausuttu seuraavaa:</p>
  <p>Suunniteltu omakotitalo on tarkoitus sijoittaa Ikikallion tilan RN:o 4:166 osalle, joka on Uudenmaan lääninhallituksen 13.12.1993 vahvistamassa osayleiskaavassa osoitettu maa- ja metsätalousvaltaiseksi alueeksi (M-l). Kaavamääräyksen mukaan alue on tarkoitettu pääasiassa maa- ja metsätalouden harjoittamiseen. Alueelle voidaan muodostaa rakennuslain 4 §:ssä tarkoitettua haja-asutusta rakennusjärjestyksen mukaisesti. M-1 -alue on osoitettu erottamaan kahta erillispientalojen korttelialuetta (A) ja se toimii viheralueyhteytenä risteysalueesta kaakkoon.</p>
  <p>Ikikallion tilaan RN:o 4:166 kuuluu myös aluetta (entinen tila RN:o 4:78), joka on osayleiskaavassa osoitettu osin erillispientalojen alueeksi (A) ja osin maa- ja metsätalousvaltaiseksi alueeksi (M-2), jolle voidaan rakentaa vain maa- ja metsätalouden ja niihin liittyvien sivuelinkeinojen rakennuksia rakennusjärjestyksen mukaisesti. Alueen rakennusoikeus on sijoitettu saman maanomistajan A-, AP-, AK-, AM-, AC-, RA-, RM-, T- tai P-alueille tai se tulee käyttää M-1 -alueella.</p>
  <p>Hakemuksen mukaan rakennuspaikkana olisi myös välittömästi Ikikallion eteläpuolella sijaitseva, noin neljän hehtaarin suuruinen määräala tilasta Framäng I RN:o 4:165. Määräala on osayleiskaavassa osoitettu maa- ja metsätalousvaltaiseksi alueeksi (M-2).</p>
  <p>Yleiskaavaan liittyy ohjeellinen laskentakaavio tilojen rakennusoikeuksista. Laskelman lähtökohdaksi on asetettu tilajako vuonna 1958, jolloin nyt kysymyksessä olevan tilan RN:o 4:166 kantatila, oikeastaan emätila, oli noin 10 hehtaarin suuruinen tila RN:o 4:24. Rakennusoikeus on kytketty vyöhykejakoon, jossa on määritelty vyöhykkeen soveltuvuus rakentamiseen. Kantatila, oikeastaan emätila, RN:o 4:24 sijoittuu vyöhykkeelle kuusi (maa- ja metsätalousvaltainen alue), jolla rakennusoikeus on kaksi rakennuspaikkaa/10 hehtaaria. Yleiskaavan mukainen ohjeellinen hajarakennusoikeus kantatilalle, oikeastaan emätilalle, RN:o 4:24 on ollut siten kaksi rakennuspaikkaa.</p>
  <p>Ympäristökeskuksen tekemän selvityksen perusteella on kantatilasta, oikeastaan emätilasta, RN:o 4:24 vuoden 1958 jälkeen muodostettu tilat RN:ot 4:89, 4:97, 4:98, 4:101, 4:102, 4:141 ja 4:166. Näistä seitsemästä tilasta ainakin viisi on jo rakennettuja. Vaikka rakennusoikeuslaskelman noudattaminen on ohjeellista, on kyseisen kantatilan, oikeastaan emätilan, rakennusoikeus ylitetty jo selvästi ja hakemukseen suostuminen on siten yleiskaavan tavoitteiden vastaista.</p>
  <p>Alueelle on syntynyt viime vuosikymmenen aikana suunnittelematonta asutusta kantatie 51:n tuntumaan. Maanomistajien tasapuolisen kohtelun periaate huomioon ottaen hakemukseen suostuminen merkitsisi sitä, että myös muille alueen maanomistajille tulisi sallia rakentaminen vastaavalla tehokkuudella. Hakemukseen suostuminen laajentaa suunnittelematonta rakentamista ja merkitsee osayleiskaavassa osoitetun viheralueyhteyden katkeamista. Hakemuksen mukainen rakentaminen aiheuttaa maankäyttö- ja rakennuslain 137 §:n 1 momentin 1 kohdassa tarkoitettua haittaa kaavoitukselle ja alueiden käytön järjestämiselle.</p>
  <p>Alue soveltuu maaston muotojen ja kallioisuuden johdosta huonosti järjestettyyn rakentamiseen. Rakennuspaikka on korkean kallion lakialueella maisemallisesti hallitsevalla paikalla. Myös itse rakennus, 466 kerrosneliömetrin suuruinen omakotitalo, jonka kerrosluku on II, on kokonsa puolesta hallitseva. Rakentamisen maisemallisia vaikutuksia ei päätöksen yhteydessä ole riittävästi selvitetty ja otettu huomioon. Suunniteltu rakennushanke ei sovellu rakennuspaikalle maisemalliselta kannalta, kuten maankäyttö- ja rakennuslain 137 §:n 1 momentin 3 kohdassa edellytetään. Tieyhteyden toteuttaminen rakennuspaikalle edellyttää melkoisia kallion räjäytystöitä ja tien maisemointi tuottaa vaikeuksia.</p>
  <p>Kun otetaan huomioon rakennuspaikaksi esitettyä aluetta (pääosin M-1- ja M-2 -aluetta) koskevat kaavamääräykset, ohjeellinen rakennusoikeuslaskelma, kantatilan, oikeastaan emätilan, käyttämä rakennusoikeus ja maanomistajien tasapuolisen kohtelun periaate sekä osayleiskaavassa osoitetun viheralueyhteyden katkeaminen, hakemuksen mukainen rakentaminen aiheuttaa maankäyttö- ja rakennuslain 172 §:n 1 kohdassa tarkoitettua haittaa kaavoitukselle, kaavan toteuttamiselle ja alueiden käytön järjestämiselle.</p>
  <p>Hakemuksen hylkääminen ei ole luvanhakijalle kohtuutonta, kun otetaan huomioon, että luvanhakijan omistuksessa on jo asuinrakennus kantatilan, oikeastaan emätilan, RN:o 4:24 alueella (tilalla RN:o 4:98 sijaitseva asuinrakennus).</p>
  <p>Siuntion ympäristölautakunta teki 13.9.2000 §:n 206 kohdalla myönteisen päätöksen N:n haettua Ikikallion tilalle RN:o 4:140 suunnittelutarveratkaisua 600 kerrosneliömetrin suuruisen omakotitalon, kerrosluku II1/2, rakentamiseksi. Hallinto-oikeus kumosi päätöksen. Nyt kysymyksessä oleva hakemus ei muuta tilannetta edellisestä hakemuksesta, vaikka rakennus on nyt pienempi ja vain II-kerroksinen.</p>
  <p><em>Siuntion kunnan ympäristölautakunta</em> on antanut lausunnon, jossa muun ohessa on todettu seuraavaa:</p>
  <p>Rakennuspaikka on riittävän suuri ja tarkoitukseen sovelias. Maasto-olosuhteet on huomioitu sekä tontille rakennetun tien linjauksessa että suunnitellun rakennuksen sijoittelussa. Osayleiskaavan liitekartassa tilalla Ikikallio RN:o 4:166 (entinen 4:78) on yksi käyttämätön rakennusoikeus. Rakennusoikeuden siirtäminen on perusteltu, koska sen käyttäminen kaavan osoittamassa paikassa on hankalaa maasto-olosuhteiden takia. Osayleiskaavassa on tievaraus rakennuspaikan eteläosaan. Hanke ei vaikeuta tien toteuttamista eikä muutenkaan kaavan toteuttamista.</p>
  <p><em>N</em> on antanut selityksen ja vaatinut, että hallinto-oikeus toimittaa rakennuspaikalla katselmuksen ennen asian ratkaisemista. Selityksessä on muun ohessa todettu seuraavaa:</p>
  <p>Ympäristökeskuksen mukaan vuoden 1958 tilajakoon perustuvan, osayleiskaavaan liittyvän ohjeellisen laskentakaavion mukainen rakennusoikeus tulisi ylitetyksi, mikä taas merkitsisi yleiskaavan tavoitteiden vastaista rakentamista. Näin ei ole, sillä ohjeellisen rakennusoikeuden ylittyminen ei sinänsä merkitse kaavan tavoitteiden vaarantumista, eikä valituksesta ilmene, miksi ja miten kaavan tavoitteet vaarantuisivat. Lisäksi tilalla RN:o 4:166 on M-2 -alueella yksi rakennuspaikka entisen tilan RN:o 4:78 alueella ja aiottu rakentaminen merkitsisi ainoastaan tämän rakennuspaikan siirtämistä toisaalle rakennuspaikkojen kokonaismäärää lisäämättä. Sitäpaitsi laskentakaavio, johon ympäristökeskus vetoaa, nimenomaan puoltaa luvan hyväksymistä. Ohje antaa 10 hehtaarin maa- ja metsätalousvaltaiselle alueelle kaksi rakennuspaikkaa. Hakijan rakentamaton vastaava alue on 8,5 hehtaaria ja tavoitteena on yksi rakennuspaikka. Kun ympäristökeskuksen mukaan tämän ohjeellisen rakennusoikeuden ylittyminen on ympäristössä sallittu ja kun, kuten ympäristökeskus huomauttaa, tiloille RN:ot 4:101 ja 4:102 on annettu rakentaa, vaikkei niille ollut ohjeellisiakaan rakennuspaikkoja, vaatii maanomistajien tasapuolinen kohtelu ja kohtuullisuus ehdottomasti luvan myöntämistä.</p>
  <p>Ympäristökeskuksen mukaan osayleiskaavan M-1 -alue, jolla rakennuspaikka sijaitsee, on osoitettu erottamaan kahta erillistä A-aluetta ja se toimii viheralueyhteytenä risteysalueesta kaakkoon. Tämäkään ei pidä paikkaansa, sillä todellisuudessa kysymys on noin 8,5 hehtaarin M-1 ja M-2 maa-alueesta, jolle rakentaminen ei poista väitettyä yhteyttä eikä muuta alueen luonnetta viheralueena A-alueiden välissä. N on eri kaupoilla hankkinut laajat maa-alueet nimenomaan turvatakseen sen, että laaja rakentamaton viheralue säilyy luonteeltaan olennaisesti samana.</p>
  <p>Ympäristökeskus väittää, että rakentaminen M-1 - ja M-2 -alueelle haittaa kaavoitusta, kaavan toteuttamista ja alueiden käytön järjestämistä. Valituksessa ei esitetä, mistä tuo haitta syntyisi. Tilan RN:o 4:166 M-1- ja M-2 -alueet kokonaisuudessaan ovat kuivaa jyrkkämäkistä kalliomaastoa. Alueella ei todellisuudessa voida harjoittaa mitään maa- tai metsätaloutta. Paikallisviranomaisen mukaan kaavoitukselle ei olisi haittaa. N on sitäpaitsi hankkinut maa-alueen useammalla kaupalla, joista jokaisen kohdalla kunnalla olisi ollut oikeus lunastaa alueet vastaisten järjestelyjen turvaamiseksi.</p>
  <p>Ympäristökeskuksen mukaan alueelle on syntynyt suunnittelematonta asutusta kantatie 51:n tuntumaan ja hakemukseen suostuminen merkitsisi sitä, että muillekin maanomistajille tulisi sallia rakentaminen vastaavalla tehokkuudella. Tasapuolinen kohtelu siten nimenomaan edellyttää luvan myöntämistä.</p>
  <p>Ympäristökeskus pitää rakennuspaikkaa maisemallisesti ja rakennusta kokonsa puolesta hallitsevana. Ympäristökeskuksen mukaan tieyhteyden toteuttaminen edellyttää melkoista kallion räjäytystyötä ja maisemointi tuottaa vaikeuksia. Väite on ymmärrettävissä ainoastaan sillä, ettei olosuhteita tunneta. Suunniteltu rakennus sulautuisi ympäristöönsä erittäin hyvin eikä olisi maisemallisesti hallitseva mihinkään suuntaan. Tieyhteys rakennuspaikalle on rakennettu nyttemmin kumotun lupapäätöksen nojalla. Se ei edellyttänyt mainittavaa kallion räjäyttämistä eikä maisemointi tuottanut vaikeuksia.</p>
  <p>Valituksessa ei esitetä, miten hanke aiheuttaisi haittaa kaavoitukselle, kaavan toteuttamiselle ja alueiden käytön järjestämiselle. Alue ei lainkaan sovellu maa- tai metsätalouskäyttöön, mutta se sopisi erittäin hyvin suunniteltuun maanomistajan ja hänen perheensä asumista palvelevaan rakentamiseen, joka ei muuta alueen luonnetta laajana viheralueena. Olosuhteet ja alueen käyttötarpeet ja -mahdollisuudet tunteva paikallisviranomainen puoltaa hakemusta. Kukaan naapureista ei vastusta rakentamista. Rakennuspaikka täyttää rakennusjärjestyksen vaatimukset. Asiallisesti hakija pyytää ainoastaan rakennuspaikan siirtämistä omistamansa maa-alueen sisällä paikasta toiseen. Olennaista eroa rakentamisen vaikutusten suhteen paikkojen välillä ei ole. Alueen rakennuspaikkojen lukumäärä ei lisäänny.</p>
  <p><em>Uudenmaan ympäristökeskus</em> on antanut vastaselityksen ja vaatinut, että hallinto-oikeus toimittaa rakennuspaikalla katselmuksen ennen asian ratkaisemista.</p>
  <p><em>Helsingin hallinto-oikeus</em> on valituksenalaisella päätöksellään 28.12.2001 n:o 01/0925/5 hylännyt N:n ja Uudenmaan ympäristökeskuksen vaatimukset katselmuksen toimittamisesta sekä ympäristökeskuksen valituksesta kumonnut ympäristölautakunnan tekemän päätöksen. Päätöksen perusteluina on lausuttu seuraavaa:</p>
  <p>
    <em>Katselmus</em>
  </p>
  <p>Hallintolainkäyttölain 41 §:n mukaan asian selvittämiseksi voidaan toimittaa katselmus. Koska katselmus ei erityisesti jäljempänä ilmenevät asian ratkaisuperusteet huomioon ottaen ole tarpeen, ei katselmuksen toimittamiseen ole syytä ryhtyä.</p>
  <p>
    <em>Poikkeamislupa</em>
  </p>
  <p>Rakennuspaikka sijaitsee oikeusvaikutteisessa osayleiskaavassa osoitetulla maa- ja metsätalousvaltaisella alueella (M-1), joka on tarkoitettu pääasiassa maa- ja metsätalouden harjoittamiseen. Osayleiskaavamääräyksen mukaan alueelle voidaan muodostaa rakennuslain 4 §:ssä tarkoitettua haja-asutusta rakennusjärjestyksen mukaisesti.</p>
  <p>Mainittu osayleiskaavamääräys sisältää rakennuslain 31 §:n 1 momentissa tarkoitetun rakentamisrajoituksen, jonka mukaan alueella on tosiasiallisesti kielletty muun kuin haja-asutusta tarkoittavan asutuksen muodostaminen. Tämä rajoitus on maankäyttö- ja rakennuslain 211 §:n mukaisesti muuttunut 1.1.2000, kun mainittu laki on tullut voimaan, lain 43 §:n 2 momentissa säädetyksi rakentamisrajoitukseksi. N:n rakennussuunnitelman mukainen rakentaminen on mainitun rakentamisrajoituksen vastaista, koska alueella on toteutunut rakentamista jo siinä määrin, että N:n hankkeen osalta ei ole enää kysymys kaavamääräyksessä sallitun haja-asutuksen muodostamisesta.</p>
  <p>Maankäyttö- ja rakennuslain 43 §:n 2 momentissa säädetystä rakentamisrajoituksesta on tarpeen saada saman lain 171 ja 172 §:ssä säädetty poikkeus ennen rakennusluvan myöntämistä.</p>
  <p>N:n hakemus ja lautakunnan päätös perustuvat osaksi siihen, että Ikikallion tilaan RN:o 4:166 kuuluu myös entisen tilan RN:o 4:78 alue, joka on osayleiskaavassa osoitettu osin erillispientalojen alueeksi (A), ja että kyseiselle A-alueelle kuuluva rakennusoikeus olisi voitava hyödyntää N:n rakennushankkeen mukaisella rakennuspaikalla. Tällainen kaavassa osoitettujen, yhtenäisinä toteutettaviksi tarkoitettujen A-alueiden pilkkominen osiin, ja siihen liittyen jonkin osan toteuttaminen muuhun käyttötarkoitukseen eli tässä tapauksessa M-1 -käyttöön varatun alueen sisällä, on katsottava kaavan tavoitteiden vastaiseksi menettelyksi.</p>
  <p>Osayleiskaavan selostuksen liitteestä 10 ilmenevä tilakohtainen rakennusoikeuden laskentaperiaate on ainoastaan ohjeellinen. Sen mukaan nyt kysymyksessä olevan rakennuspaikan kantatilan, oikeastaan emätilan, RN:o 4:24 rakennusoikeus on vuoden 1958 ajankohdan mukaisesti tarkasteltuna ollut kaksi (2) rakennuspaikkaa. Kantatilasta, oikeastaan emätilasta, myöhemmin muodostetuista tiloista on kuitenkin ainakin viisi (5) tilaa jo rakennettuja. Vaikka kysymys onkin ohjeellisesta rakennusoikeuden laskentaperiaatteesta, on nyt kysymyksessä olevan hankkeen katsottava toteutuessaan merkitsevän sellaista poikkeamista osayleiskaavan laatimisen perusteena olleista tavoitteista ja myös niihin olennaisesti liittyvästä maanomistajien tasapuolisen kohtelun periaatteesta, että asia tulisi ratkaista muutoin kuin yksittäisen poikkeamisluvan keinoin.</p>
  <p>Edellä todetuin perustein N:n hakemuksen mukainen rakentaminen aiheuttaa maankäyttö- ja rakennuslain 172 §:n 1 momentin 1 kohdassa tarkoitettua haittaa osayleiskaavan toteuttamiselle, siihen perustuvalle kaavoitukselle ja alueiden käytön muulle järjestämiselle.</p>
  <p>
    <em>Suunnittelutarveratkaisu</em>
  </p>
  <p>Rakennuspaikan lähialueella toteutunut rakentaminen huomioon ottaen N:n hanke sijoittuu maankäyttö- ja rakennuslain 16 §:n 1 momentissa tarkoitetulle suunnittelutarvealueelle, jota koskevat saman lain 137 §:ssä säädetyt rakennusluvan erityiset edellytykset.</p>
  <p>Edellä poikkeamisluvan edellytyksistä mainituin perustein N:n rakennushanke aiheuttaa haittaa kaavoitukselle ja alueiden käytön muulle järjestämiselle, minkä vuoksi hankkeen osalta ei täyty maankäyttö- ja rakennuslain 137 §:n 1 momentin 1 kohdan mukainen rakennusluvan erityinen edellytys. Koska hankkeen osalta ei siten ole tarvetta arvioida saman momentin 3 kohdassa säänneltyä hankkeen sopivuutta maisemalliselta kannalta, ei myöskään pyydetty katselmus ole asiassa tarpeen.</p>
  <p>
    <em>Johtopäätös</em>
  </p>
  <p>Edellä todetuin perustein ympäristölautakunnan päätökselle poikkeamisluvasta ja suunnittelutarveratkaisulle ei ole ollut olemassa säädettyjä oikeudellisia edellytyksiä eikä lautakunta siten ole voinut hyväksyä hakemusta.</p>
  <p>Perusteluissa mainittujen oikeusohjeiden lisäksi hallinto-oikeus on soveltanut maankäyttö- ja rakennuslain 42 §:n 1 momenttia.</p>
  <p>3. KÄSITTELY KORKEIMMASSA HALLINTO-OIKEUDESSA</p>
  <p><em>N</em> on valituksessaan vaatinut, että poikkeushakemus on hyväksyttävä. Vaatimuksen tueksi on muun ohessa lausuttu seuraavaa:</p>
  <p>Kysymys on rakennuspaikan siirtämisestä entisen tilan RN:o 4:78 alueelta toiselle, rakentamiseen paremmin soveltuvalle paikalle. Rakentamiselle ei ole maankäyttö- ja rakennuslain 137 tai 172 §:ssä tarkoitettuja esteitä. N on tältä osin viitannut asiassa aikaisemmin lausumaansa, ympäristölautakunnan hallinto-oikeudelle antamaan lausuntoon sekä hallinto-oikeuden esittelijän ja eri mieltä olleen jäsenen jättämän eriävän mielipiteen perusteluihin. Erityisenä syynä N on esittänyt perheensä asumiseen liittyvät järjestelyt. Kysymyksessä olevalla alueella on muille maanomistajille sallittu rakentamista siinä määrin, että kysymys ei enää olisi haja-asutusalueesta. Vaaraa muiden maanomistajien yhdenvertaisen kohtelun loukkaamisesta ei ole, vaan päinvastoin, yhdenvertainen kohtelu edellyttää luvan myöntämistä. N ei aio toteuttaa rakennusta hakemuksessa esitetyssä koossa. Mikäli rakennuksen koolla on asiassa merkitystä, N on pyytänyt, että korkein hallinto-oikeus vahvistaa luvan 300 kerrosneliömetrin suuruisena.</p>
  <p><em>Siuntion kunnan ympäristölautakunta</em> on antanut selityksen ja <em>Uudenmaan ympäristökeskus</em> lausunnon, jotka on lähetetty tiedoksi N:lle.</p>
  <p>4. KORKEIMMAN HALLINTO-OIKEUDEN RATKAISU</p>
  <p>Korkein hallinto-oikeus on tutkinut asian.</p>
  <p>Siuntion kunnanvaltuuston rakennuslain (370/1958) säännösten nojalla 22.3.1993 hyväksymässä ja 13.12.1993 Uudenmaan lääninhallituksen vahvistamassa Sunnanvikiä, asemankylää ja kirkonkylää koskevassa, maankäyttö- ja rakennuslain 211 § huomioon ottaen maankäyttö- ja rakennuslain mukaisena oikeusvaikutteisena yleiskaavana voimassa olevassa osayleiskaavassa on osoitettu useita erityyppisiä alueita. A-alue on erillispientalojen alue, jolle voidaan rakentaa rakennusjärjestyksen mukaisesti erillispientaloja talousrakennuksineen ja/tai sellaisia työtiloja, jotka eivät aiheuta asumiselle haittaa. M-1 -alue on maa- ja metsätalousvaltainen alue, jota koskevan kaavamääräyksen mukaan alue on tarkoitettu pääasiassa maa- ja metsätalouden harjoittamiseen. Alueelle voidaan muodostaa rakennuslain 4 §:ssä tarkoitettua haja-asutusta rakennusjärjestyksen mukaisesti. M-2 -alue on maa- ja metsätalousvaltainen alue, joka on tarkoitettu maa- ja metsätalouden harjoittamiseen. Alueelle voidaan rakentaa vain maa- ja metsätalouden ja niihin liittyvien sivuelinkeinojen rakennuksia rakennusjärjestyksen mukaisesti. Alueen rakennusoikeus on sijoitettu saman maanomistajan A-, AP-, AK-, AM-, AC-, RA-, RM-, T- tai P-alueille tai se tulee käyttää M-1 -alueella.</p>
  <p>Ikikallion tilan RN:o 4:166 emätilaksi voidaan katsoa tila Ängsdal I RN:o 4:24. Ikikallion tilasta RN:o 4:166 ja määräalasta tilaa Framäng RN:o 4:165 on muodostettu 8,5553 hehtaarin suuruinen Ikikallion tila RN:o 4:172. Tämä tila käsittää yleiskaavan A-, M-1- ja M-2 -alueita. Muita vuoden 1958 jälkeen emätilasta muodostettuja tiloja ovat RN:ot 4:89, 4:97, 4:98, 4:101, 4:102 ja 4:141. Näistä tiloista saadun selvityksen mukaan ainakin viisi on jo rakennettuja. N:n hakemuksen mukainen rakentaminen on tarkoitus sijoittaa osayleiskaavan M-1 -alueelle.</p>
  <p>Asiakirjoista saatavan selvityksen mukaan mainittu rakennuspaikka sijaitsee maankäyttö- ja rakennuslain 16 §:n 1 momentissa tarkoitetulla suunnittelutarvealueella. Maankäyttö- ja rakennuslain 137 §:n 1 momentin mukaan sen lisäksi, mitä rakennusluvan edellytyksistä muutoin säädetään, rakennusluvan myöntäminen 16 §:ssä tarkoitetulla suunnittelutarvealueella, jolle ei ole hyväksytty asemakaavaa, edellyttää, että rakentaminen: 1) ei aiheuta haittaa kaavoitukselle tai alueiden käytön muulle järjestämiselle; 2) ei aiheuta haitallista yhdyskuntakehitystä; ja 3) on sopivaa maisemalliselta kannalta eikä vaikeuta erityisten luonnon- tai kulttuuriympäristön arvojen säilyttämistä eikä virkistystarpeiden turvaamista.</p>
  <p>Kun otetaan huomioon saatu selvitys N:n kiinteistöstä, sen emätilan alueella jo tapahtunut rakentaminen, rakennuspaikan ympäristössä oleva rakennuskanta, alueen rakentamispaine ja vaatimus maanomistajien tasapuolisesta kohtelusta sekä suunnitteluvaran jättäminen asemakaavoitusta varten, aiottu rakentaminen aiheuttaisi ilman kaavallista tarkastelua toteutettavana hankkeena maankäyttö- ja rakennuslain 137 §:n 1 momentin 1 kohdassa tarkoitettua haittaa kaavoitukselle ja alueiden käytön muulle järjestämiselle.</p>
  <p>M-1 -aluetta koskevan kaavamääräyksen sisältö huomioon ottaen kaavamääräystä on pidettävä aikaisemmin voimassa olleen rakennuslain 27 §:n 1 momentissa (493/1968) tarkoitettuna rakentamisrajoituksena, joka asiallisesti vastaa maankäyttö- ja rakennuslain 43 §:n 1 momentissa tarkoitettua ehdollista rakentamisrajoitusta. Koska rakentaminen haetulle rakennuspaikalle kuitenkin estyy edellä mainituin perusteluin maankäyttö- ja rakennuslain 137 §:n 1 momentissa tarkoitettujen rakennusluvan erityisten edellytysten puuttuessa, asiassa ei ole syytä tarkastella maankäyttö- ja rakennuslain 172 §:ssä säädettyjen poikkeamisen oikeudellisten edellytysten olemassaoloa.</p>
  <p>Tämän vuoksi ei ole syytä muuttaa Helsingin hallinto-oikeuden päätöksen lopputulosta, joka siis jää pysyväksi.</p>
  <p>Asian ovat ratkaisseet presidentti Pekka Hallberg sekä hallintoneuvokset Lauri Tarasti, Pekka Vihervuori, Marjatta Kaján ja Irma Telivuo. Asian esittelijä Minna Pulkkinen.</p>
  <finlex:content id="r200400505.kho">
    <div>
</div>
  </finlex:content>
</finlex:document>
