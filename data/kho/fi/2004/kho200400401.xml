<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200400401</dcterms:identifier>
  <finlex:ecliIdentifier>ECLI:FI:KHO:2004:24</finlex:ecliIdentifier>
  <dcterms:title>1.3.2004/401 KHO:2004:24</dcterms:title>
  <dcterms:description>
    <p>
      <span>Ulkoilureitti</span>
      <span>Oikeusvaikutteinen yleiskaava</span>
      <span>Selvitysten riittävyys</span>
      <span>Ulkoilureittimerkinnälle asetetut vaatimukset</span>
    </p>
  </dcterms:description>
  <finlex:registerNumber>2006/1/02</finlex:registerNumber>
  <dcterms:issued>2004-03-01</dcterms:issued>
  <finlex:fileCopyNumber>401</finlex:fileCopyNumber>
  <dcterms:abstract>
    <p>Oikeusvaikutteisen yleiskaavan kaavakartalle oli merkitty ulkoilureitistö. Ulkoilureittimerkintöjä ei ollut osoitettu ohjeellisina. Merkintöjen tuli ulkoilulain 13 § huomioon ottaen täyttää myös ulkoilulaissa ulkoilureittisuunnitelmalle asetetut vaatimukset.</p>
    <p>Ulkoilulaki 1 § 1 ja 2 mom., 2 § 1 mom., 3 §, 4 § 1 mom., 5 § 1 mom., 7 § 1 ja 2 mom., 13 § ja 15 §<br/>Maankäyttö- ja rakennuslaki 9 § ja 40 §<br/>Kuntalaki 90 §</p>
    <p>
      <viite tyyppi="www" kohde="http://www.kho.fi/paatokset/30177.htm">Kort referat på svenska</viite>
    </p>
  </dcterms:abstract>
  <p>1. Kaupunginvaltuuston päätös</p>
  <p>Hyvinkään kaupunginvaltuusto on 10.9.2001 hyväksynyt Palopuron-Ridasjärven osayleiskaavan.</p>
  <p>2. Asian käsittely hallinto-oikeudessa</p>
  <p>A on valittanut kaupunginvaltuuston päätöksestä Helsingin hallinto-oikeudelle ja vaatinut, että kaupunginvaltuuston päätös kumotaan siltä osin kuin asiassa on kysymys osayleiskaavaan merkityistä ulkoilureiteistä. Ensisijaisesti A on vaatinut, että ulkoilureitit poistetaan kaavasta. Toissijaisesti A on vaatinut, että hänen omistamansa Metsä-Kerttulan tilan RN:o 7:37 kautta kulkemaan merkitty ulkoilureitti siirretään kulkemaan tilan kohdalla Keravanjoen länsipuolta. Lisäksi A on vaatinut, että asiassa on toimitettava katselmus.</p>
  <p>Kaavassa on osoitettu ulkoilureitistöä 89,5 kilometriä siten, että reitit perustetaan erillisessä ulkoilureittitoimituksessa. Ulkoilureitistölle ei ole esitetty sellaista yleisen ulkoilutoiminnan kannalta tärkeää perustetta, joka ulkoilulain 1 §:n mukaan on ulkoilureitin edellytys. Maankäyttö- ja rakennuslain 39 §:n mukaan yleiskaava ei saa aiheuttaa maanomistajalle kohtuutonta haittaa. Ulkoilulain 1 §:n mukaan ulkoilureitti ei saa aiheuttaa huomattavaa haittaa kiinteistölle. Tässä tapauksessa ulkoilureitti kulkisi A:n omistaman tilan Metsä-Kerttula RN:o 7:37 alueella laiduntamiseen käytettyjen peltojen ja asuinpihapiirin halki. Tarve- ja haittavertailu tulee suorittaa jo nyt kaavan käsittelyn yhteydessä.</p>
  <p>Kaavan tarkoittamalla alueella ei ole ulkoilulain edellyttämää tärkeää ulkoilureitistön tarvetta. Kaavaselostuksen mukaan alueella asui vuoden 2000 lopussa 2 203 henkilöä ja 10 vuoden kuluttua alueella on arvioitu asuvan 200 henkilöä enemmän. Kysymys on siten selkeästi maaseutumaisesta haja-asutusalueesta. Suomessa on vakiintunut jokamiehenoikeus muun muassa vapaasti liikkua toisen pihapiirin ja viljelysten ulkopuolella sekä talvella hiihtää myös viljelysten yli lukuun ottamatta niin sanottuja massatapahtumia. Tähän laajaan liikkumisvapauteen nähden on harvoin todellista tarvetta harvaanasutussa maatalousympäristössä yleensäkään perustaa erityisiä ulkoilureittejä, ellei ympäristössä ole poikkeuksellisia luonnonarvoja, retkikohteita tai vastaavia. Tässä tapauksessa A:n tilojen lähettyvillä ei ole olemassa mitään tällaisia yleisen ulkoilutoiminnan kannalta tärkeitä ulkoilureittejä edellyttäviä kohteita.</p>
  <p>Kun ulkoilureitin perustamiselle A:n tilalle ei ole tärkeitä perusteita ja kun reitti aiheuttaisi huomattavaa haittaa kiinteistölle ja maatilatalouden harjoittamiselle, ulkoilureitti tulee poistaa kaavasta.</p>
  <p>Mikäli kuitenkin katsotaan, että kaava-alueella on tärkeä tarve ulkoilureittiin, se on siirrettävä Keravanjoen länsipuolelle. Joen länsipuoli on metsäaluetta. Metsän ja joen välinen alue olisi maisemallisesti ulkoilijoille mielenkiintoisempi kuin peltoaukea. Reitin perustaminen aikanaan tälle alueelle olisi myös kaupungin kannalta edullisempi vaihtoehto, koska ei tarvitsisi tehdä aitoja ja karjan kulkuportteja kuten A:n tilan puolella pitää.</p>
  <p>Katselmuksessa olisi todettavissa alueen maaseutumaisuus ja se, ettei alueella ole ulkoilureitistöä puoltavia tärkeitä kohteita sekä myös mahdollisuus sijoittaa reitti Keravanjoen länsipuolelle.</p>
  <p>Hyvinkään kaupunginhallitus on selityksessään muun ohella lausunut, että osayleiskaavassa osoitettu ulkoilureitistö on tarkoitus perustaa ulkoilureittitoimituksilla, joiden pitämistä varten laaditaan ulkoilulain mukaiset ulkoilureittisuunnitelmat. Ulkoilulaki antaisi mahdollisuuden ulkoilureittitoimituksen pitämiseen suoraan osayleiskaavan perusteella, mutta 1:20 000 mittakaavainen osayleiskaava on liian yleispiirteinen ulkoilureittitoimituksen pitämiseen. Lisäksi ulkoilureittisuunnitelmassa pystytään määrittelemään osayleiskaavaa tarkemmin ulkoilureittien sijainti sekä reittien käyttötarkoitus ja leveys.</p>
  <p>A on antanut vastaselityksen.</p>
  <p>3. Hallinto-oikeuden päätös</p>
  <p>Helsingin hallinto-oikeus on 7.6.2002 antamallaan valituksenalaisella päätöksellä hylännyt A:n vaatimuksen katselmuksen toimittamisesta sekä hänen valituksensa kaupunginvaltuuston päätöksestä.</p>
  <p>
    <em>Perustelut</em>
  </p>
  <p>
    <em>Katselmus</em>
  </p>
  <p>Hallintolainkäyttölain 41 §:n mukaan asian selvittämiseksi voidaan toimittaa katselmus. Koska katselmus ei jäljempänä ilmenevät asian ratkaisuperusteet ja käytettävissä oleva asiakirjaselvitys huomioon ottaen ole tarpeen, ei katselmuksen toimittamiseen ole syytä ryhtyä.</p>
  <p>
    <em>Asiaratkaisu</em>
  </p>
  <p>Maankäyttö- ja rakennuslain 39 §:n 2 momentissa on yleiskaavan sisältövaatimuksista säädetty muun muassa, että yleiskaavaa laadittaessa on otettava huomioon yhdyskuntarakenteen toimivuus, taloudellisuus ja ekologinen kestävyys, olemassa olevan yhdyskuntarakenteen hyväksikäyttö, asumisen tarpeet ja palveluiden saatavuus ja mahdollisuudet turvalliseen, terveelliseen ja eri väestöryhmien kannalta tasapainoiseen elinympäristöön. Saman pykälän 4 momentin mukaan yleiskaava ei saa aiheuttaa maanomistajalle tai muulle oikeuden haltijalle kohtuutonta haittaa.</p>
  <p>Hyvinkään kaupunginhallituksen lausunnon mukaan muutoksenhakijan omistamalle 78,589 hehtaarin suuruiselle tilalle on osoitettu noin 1,1 kilometrin pituinen ulkoilureitin osa. Reitti on osoitettu noin 500 metrin matkalla kokonaan kaupungin hoidossa olevien Ali-Myllyntien ja noin 600 metrin matkalla Ali-Myllyntieltä Kaukasten koululle johtavan Taimelantien varteen.</p>
  <p>Lausunnon mukaan tilan Metsä-Kerttula RN:o 7:37 alueelle osoitetulla reitillä on kolme tarkoitusta. Reitti yhdistää Kaukasten kylätaajaman ja kaupungin omistaman Kaukasten uimaranta-alueen, jota asukasyhdistys ylläpitää. Uimaranta on osoitettu osayleiskaavassa retkeily- ja ulkoilualueeksi (VR-1). Reitti toimii yhdysreittinä Kaukasten ja Ridasjärven kylien välillä. Reitillä luodaan yhteys Kaukasten kylän ja Kaukasten koulun välillä. Reitin yksityiskohtaisen suunnittelun yhteydessä voidaan myös tutkia mahdollisuudet reitin perustamiseen siten, että Kaukasten koulun oppilaat voisivat käyttää sitä koulumatkoillaan. Kaavan mukainen vaihtoehto oli sijoittaa reitti luontevasti yksityisten teiden varrelle, mistä reitistä maanomistajalle koituva haitta jää vähäiseksi. Keravanjoen länsipuolelle sijoitettuna reitti olisi sijainnut neljän tilan alueella näiden ainoalla ranta-alueella.</p>
  <p>Kun otetaan huomioon kaupunginhallituksen lausunnosta ilmenevät selvitykset reitin tarkoituksista, sen pituudesta muutoksenhakijan tilalla ja se, että lähes puolet tilalla kulkevasta reitistä on osoitettu kulkemaan yksityisteiden varrella, hallinto-oikeus katsoo, että reitin osoittaminen kaavan mukaisesti ei aiheuta muutoksenhakijalle kohtuutonta haittaa. Kaavaratkaisua ei voida pitää myöskään maankäyttö- ja rakennuslain yleiskaavan sisältövaatimuksia koskevan 39 §:n 2 momentin vastaisena.</p>
  <p>Asiakirjojen mukaan Palopuron-Ridasjärven osayleiskaavassa osoitettu ulkoilureitistö on tarkoitus perustaa ulkoilureittitoimituksilla, joiden pitämistä varten laaditaan ulkoilulain mukaiset ulkoilureittisuunnitelmat. Ulkoilulain asettamat vaatimukset reitin perustamiselle ratkaistaan ulkoilureittitoimituksen yhteydessä.</p>
  <p>Kaupunginvaltuuston valituksenalainen päätös ei ole syntynyt virheellisessä järjestyksessä, kaupunginvaltuusto ei ole ylittänyt toimivaltaansa eikä päätös muutenkaan ole lainvastainen. Päätökseen ei voida kunnallisvalituksin hakea muutosta tarkoituksenmukaisuusperusteella. Päätöstä ei ole syytä valituksen johdosta muuttaa.</p>
  <p>Sovellettuna oikeusohjeena perusteluissa mainittujen lisäksi on viitattu kuntalain 90 §:ään.</p>
  <p>4. Käsittely korkeimmassa hallinto-oikeudessa</p>
  <p>A on valituksessaan vaatinut, että Helsingin hallinto-oikeuden ja Hyvinkään kaupunginvaltuuston päätökset kumotaan siltä osin kuin asiassa on kysymys osayleiskaavaan merkityistä ulkoilureiteistä. Ensisijaisesti A on vaatinut, että ulkoilureitit poistetaan kaavasta. Toissijaisesti A on vaatinut, että hänen omistamansa tilan kautta kulkemaan merkitty ulkoilureitti siirretään kulkemaan tilan kohdalla Keravanjoen länsipuolella ja sillan jälkeen tilan pohjoisrajaa pitkin.</p>
  <p>Asiassa ei ole esitetty ulkoilulaissa tarkoitettuja yleisen ulkoilutoiminnan kannalta tärkeitä syitä ulkoilureitin perustamiseen. Kaukasten kyläkeskuksen ja uimarannan välillä on jo olemassa alueella kulkevien teiden kautta hyvä ja turvallinen kulkuyhteys. Uusien kulkuyhteyksien luominen ei ole liikenteellisesti perusteltua. Kaukasten ja Ridasjärven kyläkeskusten etäisyys on 10 kilometriä. Suunniteltua ulkoilureittiä ei voi pitää tärkeänä sillä perusteella, että se parantaisi mainittujen kyläkeskusten välistä yhteyttä. Ulkoilureitti ei myöskään muuttaisi koululaisten nykyistä kulkemista Kaukasten kyläkeskuksen ja Kaukasten koulun välillä. Ulkoilureittiä ei tästäkään syystä voi pitää tarpeellisena.</p>
  <p>A:n omistaman tilan talouskeskus sijaitsee toisella puolella Ali-Myllyntietä kuin karjan laidunmaat. Kesäaikana karja on ainakin kaksi kertaa päivässä kuljetettava tien yli lypsylle ja sisäruokintaan. Ulkoilureitin perustaminen edellyttää, että reitti on tärkeä ulkoilutoiminnan kannalta. Tämä puolestaan edellyttää riittävää käyttäjämäärää. Jos tien viereen tulee edellä tarkoitetun vaatimuksen täyttävä ulkoilureitti, karjanhoidolle aiheutuu huomattavaa haittaa.</p>
  <p>Hyvinkään kaupunginhallitus on antamassaan selityksessä esittänyt, että A:n valitus hylätään.</p>
  <p>A on antanut vastaselityksen, jossa hän on muun ohella pyytänyt, että korkein hallinto-oikeus toimittaa asiassa katselmuksen.</p>
  <p>5. Korkeimman hallinto-oikeuden ratkaisu</p>
  <p>Korkein hallinto-oikeus on tutkinut asian.</p>
  <p>1. Vaatimus katselmuksen toimittamisesta hylätään.</p>
  <p>2. Helsingin hallinto-oikeuden ja Hyvinkään kaupunginvaltuuston päätökset kumotaan siltä osin kuin osayleiskaavassa on osoitettu ulkoilureittejä.</p>
  <p>
    <em>Perustelut</em>
  </p>
  <p>
    <em>1. Katselmuspyyntö</em>
  </p>
  <p>Asian selvittämiseksi voidaan hallintolainkäyttölain 41 §:n mukaan toimittaa katselmus. Kun otetaan huomioon asiakirjoista saatava selvitys ja asian ratkaisuperusteet, katselmuksen toimittaminen ei ole asian selvittämiseksi tarpeen.</p>
  <p>
    <em>2. Ulkoilureitit</em>
  </p>
  <p>
    <em>Ulkoilulain säännökset</em>
  </p>
  <p>Ulkoilureiteistä säädetään ulkoilulain (606/1973) 1 luvussa.</p>
  <p>Jos yleisen ulkoilutoiminnan kannalta on tärkeää saada johdetuksi ulkoilijain kulkeminen kiinteistön kautta eikä siitä aiheudu huomattavaa haittaa kiinteistölle, on tästä ulkoilulain 1 §:n 1 momentin mukaan luovutettava alue ulkoilureittinä käytettäväksi. Pykälän 2 momentin mukaan ulkoilureittiin kuuluvaksi sen liitännäisalueena katsotaan ulkoilureitin käyttäjien lepoa ja virkistymistä varten tarvittavat alueet.</p>
  <p>Mainitun lain 2 §:n 1 momentin mukaan ulkoilureitin perustamiseksi on laadittava ja vahvistettava ulkoilureittisuunnitelma sekä pidettävä paikalla ulkoilureittitoimitus.</p>
  <p>Saman lain 3 §:n 1 momentin mukaan ulkoilureittisuunnitelma laaditaan kunnan toimesta ja on suunnitelmassa osoitettava reitin kulku ja 1 §:n 2 momentin liitännäisalueet niin, että ne voidaan suunnitelman perusteella tarvittaessa merkitä maastoon. Suunnitelmassa on myös mainittava ne kiinteistöt, joiden alueen kautta reitti tulisi kulkemaan. Pykälän 2 momentin mukaan ulkoilureittisuunnitelmassa on mainittava, mihin ulkoiluun liittyvään kulkemiseen reitti on tarkoitettu.</p>
  <p>Lain 4 §:n 1 momentin ja 32 a §:n (69/1995) mukaan ulkoilureittisuunnitelman vahvistaa se alueellinen ympäristökeskus, jonka toimialueella ulkoilureitti tai suurin osa siitä on. Ennen suunnitelman vahvistamista on niille, joiden oikeutta tai etua suunnitelma koskee, varattava tilaisuus muistutusten tekemiseen suunnitelman johdosta.</p>
  <p>Kun ulkoilureittisuunnitelma on vahvistettu lainvoimaisella päätöksellä, on kunnan lain 5 §:n 1 momentin mukaan haettava määräystä ulkoilureittitoimitukseen kirjallisesti maanmittauspiirin maanmittaustoimistolta vuoden kuluessa siitä lukien kun päätös on saanut lainvoiman. Hakemukseen on liitettävä ulkoilureittisuunnitelma.</p>
  <p>Lain 7 §:n 1 momentin mukaan ulkoilureittitoimituksessa on määrättävä ulkoilureittisuunnitelman perusteella ja tarvittaessa kunnan osoituksen mukaan alueen rajat, laadittava alueesta kartta ja selitelmä sekä merkittävä niiltä osin, kuin harkitaan tarpeelliseksi, ulkoilureitin kulku ja rajat maastoon. Alueella oleva kiinteä omaisuus jää kunnan haltuun, jollei toimituksessa toisin määrätä. Toimituksessa on myös määrättävä reitillä olevaan aitaan tehtävästä portista, veräjästä tai muusta laitteesta. Pykälän 2 momentin mukaan ulkoilureittitoimituksessa on määrättävä korvausten suorittamisesta.</p>
  <p>Lain 13 §:n (152/1999) mukaan milloin ulkoilureitti on otettu maankäyttö- ja rakennuslaissa (132/1999) tarkoitettuun kaavaan taikka asianosaiset ovat sopineet alueen luovuttamisesta ulkoilureittiä varten, voidaan ulkoilureittitoimitus pitää noudattaen, mitä mainitussa luvussa säädetään, vaikkei ulkoilureittisuunnitelmaa ole tehty.</p>
  <p>Mikäli mainitun lain säännöksistä ei muuta johdu, on menettelystä ulkoilureittitoimituksessa, toimituksen tarkastamisesta, muutoksenhausta annettuun päätökseen tai suoritettuun toimenpiteeseen sekä kiinteistörekisteriin merkitsemisestä lain 15 §:n mukaan soveltuvin osin noudatettava, mitä yksityisistä teistä annetussa laissa on vastaavissa kohdin määrätty tietoimituksesta.</p>
  <p>
    <em>Kaavaselostus ja kaavaratkaisu</em>
  </p>
  <p>Valituksenalaisen osayleiskaavan 14.5.2001 päivätyssä kaavaselostuksessa perustellaan kaavamääräyksiä ulkoilureittien osalta seuraavasti: "Olemassa olevaa ulkoilureitistöä on täydennetty ja pyritty saamaan aikaan kattava ulkoilureittiverkosto. Ulkoilulaki antaa mahdollisuuden ulkoilureittitoimituksen pitämiseen suoraan vahvistetun osayleiskaavan perusteella, mutta tarkoituksena on laatia erillinen ulkoilureittisuunnitelma toimituksen pohjaksi. Tämä on tarpeen, koska yleiskaavan tarkkuus ei ole kaikkialla riittävä ulkoilureittitoimituksen tekemiseen. Lisäksi yleiskaavassa ei ole otettu kantaa reittien ulkoilumuotoihin."</p>
  <p>Maankäyttö- ja rakennuslain 40 §:n 1 momentin mukaan yleiskaava esitetään kartalla. Kaavaan kuuluvat myös kaavamerkinnät ja -määräykset. Pykälän 2 momentin mukaan yleiskaavaan liittyy selostus, jossa esitetään kaavan tavoitteiden, eri vaihtoehtojen ja niiden vaikutusten sekä ratkaisujen perusteiden arvioimiseksi tarpeelliset tiedot siten kuin asetuksella tarkemmin säädetään.</p>
  <p>Kysymyksessä olevan oikeusvaikutteisen osayleiskaavan kaavakartalle on merkitty ulkoilureitistö, joka kulkee muun ohella A:n omistaman Metsä-Kerttulan tilan RN:o 7:37 kautta. Kaavamääräyksissä ja -merkinnöissä ei ole mainintaa siitä, että kaavan ulkoilureitistö olisi osoitettu osaksikaan ohjeellisena. Puheena olevia ulkoilureittimerkintöjä on näin ollen pidettävä sitovina.</p>
  <p>
    <em>Oikeudellinen arviointi</em>
  </p>
  <p>Jos ulkoilureitti on osoitettu maankäyttö- ja rakennuslain mukaisessa kaavassa, ulkoilureittitoimitus voidaan ulkoilulain 13 § huomioon ottaen pitää reittisuunnitelmaa laatimatta ja vahvistamatta. Tähän nähden oikeusvaikutteiseen kaavaan otetun sitovan ulkoilureitin merkinnän tulee täyttää myös ulkoilulaissa ulkoilureittisuunnitelmalle asetetut vaatimukset.</p>
  <p>Asiassa saadun selvityksen mukaan nyt kysymyksessä olevaa kaavaa laadittaessa ei ole ulkoilulain 3 §:n 2 momentissa edellytetyllä tavalla tarkemmin selvitetty ulkoilureittien käyttötarkoitusta, eikä ulkoilureittien sijoittaminen ole myöskään perustunut sellaiseen selvitykseen, jossa olisi tutkittu reittien johtaminen ulkoilulain 1 §:n 1 momentin säännöksessä ja muualla mainitussa laissa asetetut vaatimukset täyttävällä tavalla. Kun otetaan huomioon kaavan mittakaava, kaavaan otettujen ulkoilureittimerkintöjen ei myöskään voida katsoa täyttävän ulkoilulain 3 §:n 1 momentissa ulkoilureittisuunnitelmalle asetettua vaatimusta siitä, että reitin kulku ja mahdolliset liitännäisalueet tulee sen perusteella voida tarvittaessa merkitä maastoon. Kaavaan ei ole myöskään otettu edellä mainitussa lainkohdassa tarkoitettua mainintaa niistä kiinteistöistä, joiden alueiden kautta reitit tulisivat kulkemaan.</p>
  <p>Edellä lausuttu huomioon ottaen korkein hallinto-oikeus katsoo, että ulkoilureittien osoittaminen valituksenalaisessa osayleiskaavassa ei maankäyttö- ja rakennuslain 9 §:ssä edellytetyin tavoin ole perustunut riittäviin selvityksiin. Kaavan ulkoilureittimerkinnät eivät myöskään täytä ulkoilulaissa ulkoilureittisuunnitelmalle asetettuja vaatimuksia. Kaavan hyväksymistä koskeva Hyvinkään kaupunginvaltuuston päätös on näiltä osin kuntalain 90 §:n 2 momentissa tarkoitetulla tavalla lainvastainen.</p>
  <p>Asian ovat ratkaisseet presidentti Pekka Hallberg sekä hallintoneuvokset Pekka Vihervuori, Kari Kuusiniemi, Irma Telivuo ja Jukka Mattila. Asian esittelijä Riitta Mutikainen.</p>
  <finlex:content id="r200400401.kho">
    <div>
</div>
  </finlex:content>
</finlex:document>
