<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200902282</dcterms:identifier>
  <finlex:ecliIdentifier>ECLI:FI:KHO:2009:T2282</finlex:ecliIdentifier>
  <dcterms:title>18.9.2009/2282</dcterms:title>
  <dcterms:description>
    <p>
      <span>Arvonlisävero</span>
      <span>Verollinen myynti</span>
      <span>Kiinteistöhallintapalvelun oma käyttö</span>
      <span>Terveyden- ja sairaanhoitotoiminta</span>
      <span>Siivous</span>
    </p>
  </dcterms:description>
  <finlex:registerNumber>3430/2/07</finlex:registerNumber>
  <dcterms:issued>2009-09-18</dcterms:issued>
  <finlex:fileCopyNumber>2282</finlex:fileCopyNumber>
  <dcterms:abstract>
    <p>A Oy harjoitti muun ohella kylpylä- ja terveyspalvelutoimintaa. A Oy:n kylpylät olivat yksityisestä terveydenhuollosta annetussa laissa (152/1990) tarkoitettuja terveydenhuollon toimintayksikköjä, joilla oli lääninhallituksen lupa terveydenhuollon palvelujen antamiseen. A Oy:n henkilökuntaan kuuluvat siivoustyöntekijät suorittivat kylpylöiden hoitotiloihin kohdistuvia puhtaanapitotöitä. Siivoustyöntekijät eivät kuuluneet hoitohenkilökuntaan eivätkä he asiakirjojen mukaan muutoinkaan osallistuneet terveyden- ja sairaanhoitotyöhön.</p>
    <p>Siivoustyöntekijöiden suorittamat hoitotilojen puhtaanapitotyöt eivät kohdistuneet verosta vapautettuun terveyden- ja sairaanhoitotyöhön eivätkä myöskään olleet terveyden- ja sairaanhoitotoimen harjoittajan asiakkaalle hoidon yhteydessä antamia hoitoon tavanomaisesti liittyviä palveluja. Hoitotilojen puhtaanapitotyöt kohdistuivat kiinteistöön ja olivat sellaisia kiinteistöhallintapalveluja, joista A Oy:n oli arvonlisäverolain mukaan suoritettava kiinteistöhallintapalvelujen oman käytön veroa.</p>
    <p>Jälkiverotukset tilikausilta 1.1.-31.12.2001, 1.1.-31.12.2002 ja 1.1.-31.12.2003.</p>
    <p>Arvonlisäverolaki 1 § 1 momentti 1 kohta ja 2 momentti, 32 §, 34 § ja 35 §</p>
    <p>Antopäivä 18.9.2009<br/> Taltionumero 2282<br/> Diaarinumero 3430/2/07</p>
    <p>
      <strong>Arvonlisävero - Verollinen myynti - Palvelun oma käyttö - Luovutus verovelvollisen liiketoimintaan kuuluvaan tarkoitukseen - Alennus</strong>
    </p>
    <p>A Oy harjoitti muun ohella hotelli- ja ravintolatoimintaa. A Oy luovutti itse tuottamiaan palveluja, kuten majoituspalveluja, muun muassa matkanjohtajille siten, että he saivat maksuttoman paikan johtamansa matkaryhmän mukana. Kysymys oli alennukseen rinnastettavasta suorituksesta ja luovutukset tapahtuivat A Oy:n liiketoimintaan kuuluvaan tarkoitukseen. Kun arvonlisäverolain palvelun omaa käyttöä koskevia säännöksiä oli tulkittava Euroopan yhteisöjen neuvoston kuudennen arvonlisäverodirektiivin säännösten mukaisesti, A Oy:n ei ollut suoritettava arvonlisäveroa palvelujen luovuttamisesta matkanjohtajille palvelun omaa käyttöä koskevien säännösten mukaisesti.</p>
    <p>Jälkiverotukset tilikausilta 1.1.-31.12.2001, 1.1.-31.12.2002 ja 1.1.-31.12.2003.</p>
    <p>Arvonlisäverolaki 20 § sekä 22 § 1 ja 2 momentti<br/> Euroopan yhteisöjen neuvoston kuudes arvonlisäverodirektiivi 77/388/ETY 6 artikla 2 kohta ensimmäinen alakohta b alakohta<br/> Yhteisestä arvonlisäverojärjestelmästä annettu neuvoston direktiivi 2006/112/EY 26 artikla<br/> Euroopan yhteisöjen tuomioistuimen tuomio asiassa C-155/01, Cookies World</p>
    <p>Antopäivä 18.9.2009<br/> Taltionumero 2282<br/> Diaarinumero 3430/2/07</p>
    <p>
      <strong>Arvonlisävero - Verollinen myynti - Venepaikkojen vuokraus - Sataman luovuttaminen vesialusten käyttöön - Käyntisataman käyttöoikeuden luovuttaminen - Kotisatama - Verokanta</strong>
    </p>
    <p>A Oy:n ylläpitämä vierasvenesatama oli luokiteltu käyntisatamaksi. A Oy vuokrasi satamassa sijaitsevia vedessä olevia venepaikkoja lyhyt- ja pitkäaikaisin sopimuksin. Arvonlisäverolain 85a §:n 1 momentin 2 kohdan mukaan käyntisataman käyttöoikeuden luovuttamiseen sovellettiin alennettua 8 prosentin verokantaa. Sataman luokittelu käyntisatamaksi ei kuitenkaan yksinomaan ratkaissut sitä, mitä verokantaa satamassa sijaitsevien venepaikkojen luovutukseen sovellettiin, vaan oli otettava huomioon palvelun luonne kokonaisuudessaan. Silloin, kun veneitä säilytettiin satamassa pitkäaikaisesti tai satama oli veneelle niin sanottu kotisatama, kysymys ei ollut arvonlisäverolain 85a §:n 1 momentin 2 kohdassa tarkoitetusta käyntisataman käyttöoikeuden luovuttamisesta. Tämän vuoksi A Oy:n oli suoritettava satamassaan sijaitsevien niin sanottujen kotisatamapaikkojen vuokrauksesta arvonlisäveroa 22 prosentin verokannan mukaan.</p>
    <p>Jälkiverotukset tilikausilta 1.1.-31.12.2001, 1.1.-31.12.2002 ja 1.1.-31.12.2003.</p>
    <p>Arvonlisäverolaki 1 § 1 momentti 1 kohta, 27 § 1 momentti, 28 § 1 momentti, 29 § 1 momentti 5 ja 6 kohta, 84 § ja 85a § 1 momentti 2 kohta<br/> Euroopan yhteisöjen neuvoston kuudes arvonlisäverodirektiivi 77/388/ETY 12 artikla 1 ja 3 kohta ja 13 artikla B kohta b alakohta sekä liite H<br/> Yhteisestä arvonlisäverojärjestelmästä annettu neuvoston direktiivi 2006/112/EY 93 artikla, 96 artikla, 97 artikla, 98 artikla ja 135 artikla 1 kohta 1 alakohta ja 2 kohta sekä liite III<br/> Euroopan yhteisöjen tuomioistuimen tuomio asiassa C-428/02, Marselisborg</p>
    <p>Ks. myös KHO:2009:74.</p>
  </dcterms:abstract>
</finlex:document>
