<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200901620</dcterms:identifier>
  <finlex:ecliIdentifier>ECLI:FI:KHO:2009:64</finlex:ecliIdentifier>
  <dcterms:title>24.6.2009/1620 KHO:2009:64</dcterms:title>
  <dcterms:description>
    <p>
      <span>Elinkeinotulon verotus</span>
      <span>Pääomasijoitustoimintaa harjoittava osakeyhtiö</span>
      <span>Holdingyhtiö</span>
      <span>Hankitun yhtiön purkaminen</span>
      <span>Purkutappio</span>
    </p>
  </dcterms:description>
  <finlex:registerNumber>368/2/09</finlex:registerNumber>
  <dcterms:issued>2009-06-24</dcterms:issued>
  <finlex:fileCopyNumber>1620</finlex:fileCopyNumber>
  <dcterms:abstract>
    <p>
      <strong>A Oy, jonka osakekannasta pääosan omisti pääomasijoitusrahasto, oli perustettu tuotannollista toimintaa harjoittavan B Oy:n osakkeiden hankkimista varten. Sen jälkeen kun A Oy oli hankkinut B Oy:n osakkeet, oli hankittu yhtiö tarkoitus purkaa ja siirtää B Oy:n liiketoiminta ja sillä olevat varat ja velat ennakkojako-osana A Oy:lle. A Oy:n ei katsottu harjoittavan pääomasijoitustoimintaa. Tämän vuoksi A Oy:llä ei ollut oikeutta vähentää B Oy:n purkautumisesta mahdollisesti aiheutuvaa purkutappiota. Ennakkoratkaisu vuosille 2008 ja 2009.</strong>
    </p>
    <p>
      <strong>Laki elinkeinotulon verottamisesta 6 § 1 momentti 1 kohta, 6 b § ja 51 d §</strong>
    </p>
    <p>
      <viite tyyppi="www" kohde="http://www.kho.fi/paatokset/47238.htm">Kort referat på svenska</viite>
    </p>
  </dcterms:abstract>
  <finlex:content id="r200901620">
    <div>
      <p>
        <strong>Päätös, josta valitetaan</strong>
      </p>
      <p>Keskusverolautakunnan päätös 17.12.2008 nro 76/2008 Helsingistä olevan A Oy:n tekemään ennakkoratkaisuhakemukseen</p>
      <p>
        <strong>Asian aikaisempi käsittely</strong>
      </p>
      <p>
        <em>A Oy:n hakemus keskusverolautakunnalle</em>
      </p>
      <p>Tausta</p>
      <p>B Oy on talotekniikan ja teollisuuden eristystöihin sekä telinetöihin erikoistunut yhtiö. Yhtiö aloitti toimintansa vuonna 1974. B Oy:llä on kolme tytäryhtiötä. Tilikaudella 2007 B Oy:n liikevaihto oli noin 22 miljoonaa euroa. Alihankkijoineen yhtiö työllistää kaikkiaan noin 250 henkilöä.</p>
      <p>A Oy on ostanut B Oy:n osakekannan 3.7.2008 päivätyllä kauppakirjalla. Myyjinä olivat X Oyj sekä henkilöt Y ja Z. Osakkeiden kokonaiskauppahinta oli 29 249 713 euroa ja velaton kauppahinta 25 500 000 euroa.</p>
      <p>A Oy:n omistaa pääosin S-rahasto Ky (jäljempänä myös rahasto). B Oy:n toimitusjohtaja Y omistaa 20 prosenttia A Oy:stä omistamansa yhtiön kautta. S-rahasto Ky:n neuvonantajana toimii R Oy. R Oy on suomalainen pääomasijoitusyhtiö, joka ammattisijoittajien varainhoitajana on keskittynyt pieniin ja keskisuuriin yritysjärjestelyihin. R Oy tuottaa sijoittajille taloudellista lisäarvoa tukemalla aktiivisesti kohdeyritysten kasvua ja kehittymistä ja tarjoamalla niiden käyttöön asiantuntijoiden erityisosaamista ja muita resursseja.</p>
      <p>S-rahasto Ky on R Oy:n hallinnoima pääomasijoitustoimintaa harjoittava rahasto. Rahastossa on sijoittajina pääasiassa kotimaisia institutionaalisia sijoittajia, kuten vakuutusyhtiöitä ja eläkekassoja. Rahasto on perustettu vuonna 2005 ja sen toimikausi on kymmenen vuotta.</p>
      <p>Rahaston tarkoituksena on sijoittaa teollisuuteen, teollisiin palveluihin ja tietotekniikkaan. Rahasto pyrkii tekemään enemmistösijoituksia kohdeyrityksiin, joilla on merkittävää kasvupotentiaalia joko kansainvälistymisen tai uuden strategisen suuntautumisen avulla, mahdollisuudet osallistua toimialajärjestelyihin toimialoillaan taikka mahdollisuus menestyä irrotettuina suuremmista yrityksistä.</p>
      <p>Rahaston toimintaperiaatteisiin kuuluu, että se irtautuu tekemistään sijoituksista myymällä kohdeyhtiön 3-6 vuoden kuluessa. Rahaston toimikauden päätyttyä rahasto on yhtiösopimuksen mukaan määrä purkaa ja jäljellä olevat varat jaetaan velkojen ja vastuiden kattamisen jälkeen yhtiömiehille.</p>
      <p>B Oy:n purkaminen</p>
      <p>Konsernirakenteen yksinkertaistamiseksi on suunniteltu, että B Oy asetettaisiin vapaaehtoiseen selvitystilaan yhtiön purkamiseksi.</p>
      <p>A Oy on perustettu S-rahasto Ky:n toimesta B Oy:n hankintaa varten. S-rahasto Ky:n sijoitusstrategian mukaisesti hankinnat rahoitetaan osittain vieraalla pääomalla. Koska rahaston sijoittajien välillä solmittu yhtiömies- ja hallinnointisopimus ei mahdollista velanottoa suoraan rahastoon, on erillisen holdingyhtiön käyttäminen hankintayhtiönä välttämätöntä, mitä myös edellytetään mainitussa sopimuksessa.</p>
      <p>B Oy:n osakkeiden oston rahoitus on järjestetty A Oy:n kautta sekä oman että vieraan pääoman ehtoisena rahoituksena. B Oy:n purkamisen tai sulautumisen seurauksena osakkeiden ostoon tarvittu velkarahoitus ja lainan hoitoon tarvittava kassavirta ovat samassa juridisessa yksikössä. A Oy:lle osakekaupan rahoituksesta aiheutuvat kustannukset, mukaan lukien muun muassa korkokulut ja lainan lyhennykset, ovat merkittäviä. Jos nykyinen rakenne säilytetään, osingonjakoon liittyvä viive haittaa kassavirtaa ja siten vaarantaa A Oy:n velkojen maksamisen.</p>
      <p>Yhtiöiden yhdistäminen vähentää erilaisia hallinnollisia muodollisuuksia ja saa aikaan siten kustannussäästöjä. Purkuprosessi on myös yksityisoikeudellisesti tarkoituksenmukainen toimenpide ottaen huomioon, että selvitystilaprosessin yhteydessä mahdolliset piilevät velkojat saadaan kuulutusmenettelyssä selkiytettyä.</p>
      <p>Tarkoituksena on, että B Oy:n selvitystilaan asettaminen tapahtuisi kuluvan verovuoden aikana. Yhtiön tultua asetetuksi selvitystilaan siirretään sen liiketoiminta sekä sillä olevat varat ja velat ennakkojako-osana A Oy:lle. A Oy:lle siirtyy siten B Oy:n tällä hetkellä harjoittama liiketoiminta.</p>
      <p>A Oy on pyytänyt ennakkoratkaisua kysymykseen:</p>
      <p>Jos A Oy:n täysin omistama B Oy purkautuu hakemuksessa kuvatulla tavalla, voiko A Oy vähentää verotuksessaan veronalaisista elinkeinotuloistaan mainitun purkautumisen seurauksena sille mahdollisesti aiheutuvan elinkeinotulon verottamisesta annetun lain (jäljempänä EVL) 51 d §:ssä tarkoitetun purkutappion?</p>
      <p>
        <em>Keskusverolautakunnan ennakkoratkaisu</em>
      </p>
      <p>A Oy:n tytäryhtiön B Oy:n purkautumisesta mahdollisesti syntyvä purkutappio on A Oy:n verotuksessa vähennyskelpoinen meno.</p>
      <p>Ennakkoratkaisua on, jos hakija tekee siitä vaatimuksen, noudatettava sitovana vuosilta 2008 ja 2009 toimitettavissa yhteisön tuloverotuksissa.</p>
      <p>
        <em>Perustelut</em>
      </p>
      <p>EVL 6 §:n 1 momentin 1 kohdan mukaan veronalaista tuloa eivät ole muun kuin pääomasijoitustoimintaa harjoittavan osakeyhtiön tai osuuskunnan sekä säästöpankin ja keskinäisen vakuutusyhtiön saamat käyttöomaisuuteen kuuluvien osakkeiden luovutushinnat siten kuin lain 6 b §:ssä säädetään.</p>
      <p>A Oy:n omistaa pääosin S-rahasto Ky joka on pääomasijoitustoimintaa harjoittava yhtiö. A Oy omistaa tuotannollista toimintaa harjoittavan B Oy:n. A Oy ei itse harjoita aktiivista liiketoimintaa eikä sillä ole työntekijöitä ja sen pääasiallinen tarkoitus on ollut B Oy:n osakkeiden hankkiminen. S-rahasto Ky:n toimintaperiaatteena on irtautua sijoituskohteista 3-6 vuoden kuluessa sijoituksen tekemisestä.</p>
      <p>Kun otetaan huomioon A Oy:n asema konsernissa pääomasijoitusrahaston pääosin omistamana hallinnointiyhtiönä, A Oy:n katsotaan hakemuksessa kuvatuissa olosuhteissa harjoittavan EVL 6 §:n 1 momentin 1 kohdassa tarkoitettua pääomasijoitustoimintaa.</p>
      <p>EVL 51 d §:n 2 momentin mukaan purkautuvan yhtiön osakkeiden hankintameno ei ole lain 6 §:n 1 momentin 1 kohdassa tarkoitetulle yhteisölle purkautuvan yhtiön osakkaana vähennyskelpoinen meno eikä purkautuvasta yhtiöstä saatu jako-osa luovutushintana veronalaista tuloa, jos osakkeet ovat lain 6 b §:n 1 momentissa tarkoitettuja verovapaasti luovutettavia osakkeita. Purkautuvan yhtiön osakkeiden hankintameno ei ole vähennyskelpoinen jako-osan ylittävältä osalta myöskään siinä tapauksessa, että yhteisö on omistanut purkautuvan yhtiön osakkeet välittömästi ennen purkautumista vähemmän kuin yhden vuoden tai purkautuva yhtiö on lain 6 b §:n 6 momentissa tarkoitettu yhtiö.</p>
      <p>A Oy:tä on edellä todetun mukaisesti pidettävä pääomasijoitustoimintaa harjoittavana yhtiönä eli se ei ole EVL 6 §:n 1 momentin 1 kohdassa tarkoitettu yhteisö. Tämän vuoksi A Oy:n omistamat B Oy:n osakkeet eivät ole mainitun lain 6 b §:n 1 momentissa tarkoitettuja verovapaasti luovutettavia osakkeita. Näin ollen, B Oy:n mahdollisesti purkautuessa, A Oy:n verotuksessa B Oy:n osakkeiden hankintameno on vähennyskelpoinen meno ja näistä osakkeita saatu jako-osa on luovutushintana veronalaista tuloa EVL 51 d §:n 2 momentin estämättä.</p>
      <p>
        <strong>Käsittely korkeimmassa hallinto-oikeudessa</strong>
      </p>
      <p><em>Veronsaajien oikeudenvalvontayksikkö</em> on valituksessaan ensisijaisesti vaatinut, että annettu ennakkoratkaisu poistetaan. Ennakkoratkaisun antamiselle ei ole ollut verotusmenettelystä annetun lain 84 §:ssä ja keskusverolautakunnasta annetun lain 5 ja 6 §:ssä säädettyjä edellytyksiä. Ennakkoratkaisuhakemuksesta eivät tarkemmin käy ilmi osakekaupan rahoituskulujen ja mahdollisen purkutappion määrä. Hakemuksessa esitetyn perusteella ei ole myöskään pääteltävissä, onko B Oy:n purkamiselle sulautumisen sijasta olemassa aidosti verotuksesta riippumattomia syitä.</p>
      <p>Sen varalta, että ennakkoratkaisua ei poisteta, Veronsaajien oikeudenvalvontayksikkö on vaatinut, että ennakkoratkaisu kumotaan ja uutena ennakkoratkaisuna lausutaan, että A Oy:tä ei ole pidettävä pääomasijoittajana ja ettei B Oy:n purkautumisesta mahdollisesti syntyvä EVL 51 d §:ssä tarkoitettu purkutappio ole yhtiön verotuksessa vähennyskelpoinen meno.</p>
      <p>Veronsaajien oikeudenvalvontayksikkö on perusteluinaan lausunut muun muassa, että A Oy on perustettu S-rahasto Ky:n toimesta ainoastaan B Oy:n osakkeiden hankintaa varten. A Oy on rekisteröity kaupparekisteriin 3.7.2008. A Oy on 3.7.2008 ostanut B Oy:n osakekannan. Hakemuksen mukaan tarkoituksena on tämän jälkeen purkaa B Oy ja siirtää liiketoiminta harjoitettavaksi hakijayhtiössä. Kun A Oy:tä käytetään järjestelyssä vain B Oy:n osakkeiden hankinnan välineenä eikä yhtiön ole tarkoitus ryhtyä harjoittamaan EVL 6 §:n 1 momentin 1 kohdassa tarkoitetun pääomasijoitustoiminnan harjoittajalle ominaista toimintaa, on väliholdingyhtiön pääasiallisena tarkoituksena katsottava olevan purkutappion hankkiminen.</p>
      <p><em>A Oy</em> on antanut vastineen. Yhtiö on lausunut muun muassa, että korkeimman hallinto-oikeuden ratkaisussa 2005:74 pääomasijoittajien pääosin omistama holdingyhtiö katsottiin pääomasijoittajaksi. Ratkaisu tulee tehdä sen perusteella, ovatko holdingyhtiön omistajat pääomasijoittajia ja kuuluvatko holdingyhtiön omistamat yhtiöt pääomasijoitustoiminnan piiriin. A Oy on näillä perusteilla katsottava pääomasijoittajaksi.</p>
      <p><em>Veronsaajien oikeudenvalvontayksikkö</em> on antanut vastaselityksen.</p>
      <p>
        <strong>Korkeimman hallinto-oikeuden ratkaisu</strong>
      </p>
      <p>Korkein hallinto-oikeus on tutkinut asian.</p>
      <p>Korkein hallinto-oikeus hylkää Veronsaajien oikeudenvalvontayksikön vaatimuksen ennakkoratkaisun poistamisesta.</p>
      <p>Korkein hallinto-oikeus kumoaa keskusverolautakunnan päätöksen ja annetun ennakkoratkaisun ja lausuu uutena ennakkoratkaisuna, että B Oy:n purkamisesta mahdollisesti syntyvä EVL 51 d §:ssä tarkoitettu purkutappio ei ole yhtiön verotuksessa vähennyskelpoinen meno.</p>
      <p>Ennakkotietoa on, jos hakija tekee siitä vaatimuksen, noudatettava sitovana vuosilta 2008 ja 2009 toimitettavissa yhteisön tuloverotuksissa.</p>
      <p>
        <em>Perustelut</em>
      </p>
      <p>A Oy on ennakkoratkaisuhakemuksessaan esittänyt asian ratkaisemiseksi tarvittavan selvityksen. Tämän vuoksi keskusverolautakunta on ottaen huomioon verotusmenettelystä annetun lain 84 §:n ja keskusverolautakunnasta annetun lain 5 ja 6 §:n säännökset voinut antaa yhtiön hakemuksesta ennakkoratkaisun.</p>
      <p>EVL 6 §:n 1 momentin 1 kohdan mukaan veronalaista tuloa eivät ole muun kuin pääomasijoitustoimintaa harjoittavan osakeyhtiön tai osuuskunnan sekä säästöpankin ja keskinäisen vakuutusyhtiön saamat käyttöomaisuuteen kuuluvien osakkeiden luovutushinnat siten kuin lain 6 b §:ssä säädetään.</p>
      <p>EVL 51 b §:n 2 momentin mukaan purkautuvan yhtiön osakkeiden hankintameno ei ole lain 6 §:n 1 momentin 1 kohdassa tarkoitetulle yhteisölle purkautuvan yhtiön osakkaana vähennyskelpoinen meno eikä purkautuvasta yhtiöstä saatu jako-osa luovutushintana veronalaista tuloa, jos osakkeet ovat lain 6 b §:n 1 momentissa tarkoitettuja verovapaasti luovutettavia osakkeita. Purkautuvan yhtiön osakkeiden hankintameno ei ole vähennyskelpoinen jako-osan ylittävältä osalta myöskään siinä tapauksessa, että yhteisö on omistanut purkautuvan yhtiön osakkeet välittömästi ennen purkautumista vähemmän kuin yhden vuoden tai purkautuva yhtiö on lain 6 b §:n 6 momentissa tarkoitettu yhtiö.</p>
      <p>A Oy on perustettu S-rahasto Ky:n toimesta B Oy:n hankintaa varten. A Oy on ostanut B Oy:n osakekannan 3.7.2008 päivätyllä kauppakirjalla. Osakehankinnan jälkeen B Oy on tarkoitus purkaa ja sen liiketoiminta sekä sillä olevat varat ja velat siirtyvät ennakkojako-osana A Oy:lle. A Oy:lle siirtyy siten B Oy:n harjoittama liiketoiminta.</p>
      <p>Kun ennakkoratkaisuhakemuksessa selostettujen olosuhteiden mukaan A Oy on perustettu vain B Oy:n osakkeiden hankintaa varten ja hankittu yhtiö on tarkoitus välittömästi hankinnan jälkeen purkaa, jolloin A Oy jatkaa sen liiketoiminnan harjoittamista, A Oy:tä ei ole pidettävä EVL 6 §:n 1 momentin 1 kohdassa tarkoitettuna pääomasijoitustoimintaa harjoittavana yhteisönä. A Oy ei siten voi EVL 51 d §:n säännös huomioon ottaen vähentää B Oy:n purkautuessa mahdollisesti syntyvää purkutappiota.</p>
      <p>Asian ovat ratkaisseet hallintoneuvokset Olof Olsson, Ahti Vapaavuori, Matti Halén, Eila Rother ja Hannele Ranta-Lassila. Asian esittelijä Liisa Tähtinen.</p>
    </div>
  </finlex:content>
</finlex:document>
