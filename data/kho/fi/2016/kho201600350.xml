<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201600350</dcterms:identifier>
  <finlex:ecliIdentifier>ECLI:FI:KHO:2016:T350</finlex:ecliIdentifier>
  <dcterms:title>5.2.2016/350</dcterms:title>
  <dcterms:description>
    <p>
      <span>Kunnallisvalitus</span>
      <span>Yksityisoikeudellinen riita-asia</span>
      <span>Valituksen tutkimatta jättäminen</span>
      <span>Oikeudenkäyntikulujen korvaaminen</span>
      <span>Valitusosoituksen lainmukaisuus</span>
    </p>
  </dcterms:description>
  <finlex:registerNumber>3529/3/14</finlex:registerNumber>
  <dcterms:issued>2016-02-05</dcterms:issued>
  <finlex:fileCopyNumber>350</finlex:fileCopyNumber>
  <dcterms:abstract>
    <p>A ja B olivat 18.11.2010 ostaneet L:n kunnalta kiinteistön. Tekninen lautakunta oli 23.1.2014 A:n ja B:n lautakunnalle kiinteistön takaisin ostamisesta tekemän esityksen johdosta päättänyt, ettei kunta osta kiinteistöä takaisin. Tekninen lautakunta oli 20.2.2014 hylännyt A:n ja B:n oikaisuvaatimuksen lautakunnan päätöksestä 23.1.2014. Lautakunnan päätökseen liitetyn valitusosoituksen mukaan päätökseen voi hakea muutosta Kouvolan hallinto-oikeudelle tehtävällä kunnallisvalituksella.</p>
    <p>A ja B valittivat teknisen lautakunnan päätöksestä 23.1.2014 hallinto-oikeuteen, joka jätti valituksen tutkimatta, koska asiassa oli kysymys puhtaasti sopimusoikeudellisesta riidasta eivätkä A ja B olleet esittäneet sellaista kuntalain mukaista valitusperustetta, joka olisi voinut tulla kunnallisvalituksena tutkittavaksi. Hallinto-oikeus kuitenkin velvoitti L:n kunnan korvaamaan A:n ja B:n oikeudenkäyntikulut 1 000 eurolla ja hylkäsi oikeudenkäyntikuluvaatimuksen muilta osin, koska yksityisoikeudellisiin sopimuksiin liittyvät riidat käsitellään yleisessä tuomioistuimessa ja teknisen lautakunnan päätökseen liitetty valitusosoitus oli siten osittain virheellinen.</p>
    <p>L:n kunnanhallitus valitti hallinto-oikeuden päätöksestä korkeimpaan hallinto-oikeuteen muun ohella siltä osin kuin L:n kunta oli velvoitettu osittain korvaamaan A:n ja B:n oikeudenkäyntikulut hallinto-oikeudessa.</p>
    <p>Korkein hallinto-oikeus totesi, että kunnan viranomaisen, tässä tapauksessa teknisen lautakunnan, päätökseen haetaan kuntalain 90 §:n 1 momentin mukaisesti muutosta hallinto-oikeudelle tehtävällä kunnallisvalituksella. Päätöksestä voi valittaa kuntalain 90 §:n 2 momentissa säädetyillä perusteilla. Myös kunnan viranomaisen yksityisoikeudellista sopimusta koskevasta päätöksestä voidaan valittaa kuntalain 90 §:n 2 momentin mukaisilla perusteilla, vaikka itse sopimusta koskevaa riitaa ei voida tutkia hallintolainkäytön järjestyksessä, vaan tällainen riita voidaan yleensä saattaa käräjäoikeuden ratkaistavaksi. Edellä todettu huomioon ottaen ja koska valitusosoitus hallintolain 47 §:n 1 momentin mukaan liittyy nimenomaan valituksen tekemiseen eikä sen sisältöön kuulu ohjaaminen yksityisoikeudellisen riita-asian vireillepanemiseen haastehakemuksella käräjäoikeudessa, teknisen lautakunnan oikaisuvaatimuspäätökseen liitetty valitusosoitus ei ollut virheellinen sillä hallinto-oikeuden mainitsemalla perusteella, että yksityisoikeudellisiin sopimuksiin liittyvät riidat käsitellään yleisessä tuomioistuimessa. Kun teknisen lautakunnan päätökseen liitetty valitusosoitus oli ollut laillinen ja kun otettiin huomioon hallinto-oikeuden päätöksen lopputulos pääasiassa, ei ollut kohtuutonta, että A ja B joutuivat hallinto-oikeudessa pitämään oikeudenkäyntikulunsa vahinkonaan. Hallinto-oikeuden päätös kumottiin siltä osin kuin L:n kunta oli velvoitettu korvaamaan A:n ja B:n oikeudenkäyntikuluja hallinto-oikeudessa 1 000 eurolla.</p>
    <p>Hallintolainkäyttölaki 74 § 1 momentti</p>
    <p>Kuntalaki 90 § 1 ja 2 momentti</p>
    <p>Hallintolaki 47 § 1 ja 2 momentti</p>
    <p>Asian ovat ratkaisseet hallintoneuvokset Irma Telivuo, Anne E. Niemi, Sakari Vanhala, Alice Guimaraes-Purokoski ja Outi Suviranta. Asian esittelijä Riitta Kreula.</p>
  </dcterms:abstract>
</finlex:document>
