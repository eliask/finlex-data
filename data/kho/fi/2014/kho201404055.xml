<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201404055</dcterms:identifier>
  <finlex:ecliIdentifier>ECLI:FI:KHO:2014:T4055</finlex:ecliIdentifier>
  <dcterms:title>23.12.2014/4055</dcterms:title>
  <dcterms:description>
    <p>
      <span>Arvonlisävero</span>
      <span>Vähennyksen oikaisu</span>
      <span>Ennakkomaksu</span>
      <span>Kaupan peruuntuminen</span>
      <span>Pankkitakaus</span>
    </p>
  </dcterms:description>
  <finlex:registerNumber>3076/2/12</finlex:registerNumber>
  <dcterms:issued>2014-12-23</dcterms:issued>
  <finlex:fileCopyNumber>4055</finlex:fileCopyNumber>
  <dcterms:abstract>
    <p>A Oy oli tilannut suomalaiselta myyjältä koneen arvonlisäverollista liiketoimintaansa varten. A Oy oli suorittanut myyjälle ennakkomaksuja, joihin sisältyvän arvonlisäveron A Oy oli vähentänyt ennakkomaksujen maksukuukaudelta annetuissa veroilmoituksissa. Myyjän konkurssin vuoksi myyjä ei toimittanut konetta A Oy:lle eikä myöskään palauttanut saamiaan ennakkomaksuja. A Oy sai ennakkomaksuja ja niihin lisättyä arvonlisäveroa vastaavan määrän pankilta myyjän ostajan hyväksi ottaman pankkitakauksen perusteella. Asiassa oli kysymys siitä, oliko A Oy:n oikaistava ennakkomaksuista tekemänsä arvonlisäverovähennykset kaupan peruuntumisen johdosta.</p>
    <p>Arvonlisäverolaissa ei ole säännöstä, jonka mukaan ostajalle syntyisi vähennysten oikaisuvelvollisuus tilanteessa, jossa kauppa peruuntuu eikä myyjä palauta saamiaan ennakkomaksuja ostajalle. A Oy:n pankkitakauksen nojalla pankilta saamaa suoritusta ei ollut pidettävä arvonlisäverolain 78 §:n 1 momentissa eikä 118 §:ssä tarkoitettuna myyjän ostajalle antamana alennuksena tai muuna hyvityksenä. Tämän vuoksi sillä, että pankki oli takauksen perusteella maksanut A Oy:lle ennakkomaksuja ja niille laskettua arvonlisäveroa vastaavan määrän, ei ollut asiassa merkitystä, eikä A Oy:lle syntynyt vähennysten oikaisuvelvollisuutta myöskään mainitun pankkitakauksen perusteella.</p>
    <p>Yritysverotoimiston ennakkoratkaisu ajalle 1.1. - 31.12.2012.</p>
    <p>Arvonlisäverolaki 15 § 1 momentti, 78 § 1 momentti 1 kohta, 118 §, 102 § 1 momentti 1 kohta ja 141 §</p>
    <p>Yhteisestä arvonlisäverojärjestelmästä annettu neuvoston direktiivi 2006/112/EY 62 artikla, 63 artikla, 65 artikla, 168 artikla a alakohta, 184 artikla, 185 artikla 1 kohta ja 186 artikla</p>
    <p>Unionin tuomioistuimen tuomio asiassa C-107/13, FIRIN</p>
    <p>Asian ovat ratkaisseet hallintoneuvokset Matti Halén, Eila Rother, Timo Viherkenttä, Alice Guimaraes-Purokoski ja Leena Äärilä. Asian esittelijä Marita Eeva.</p>
  </dcterms:abstract>
</finlex:document>
