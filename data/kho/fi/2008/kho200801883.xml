<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200801883</dcterms:identifier>
  <finlex:ecliIdentifier>ECLI:FI:KHO:2008:58</finlex:ecliIdentifier>
  <dcterms:title>13.8.2008/1883 KHO:2008:58</dcterms:title>
  <dcterms:description>
    <p>
      <span>Vesitalousasia</span>
      <span>Pohjavesi</span>
      <span>Tekopohjavesi</span>
      <span>Pilaamiskielto</span>
      <span>Imeytys</span>
      <span>Yhdyskunta</span>
      <span>Vedenhankinta</span>
      <span>Veden siirtäminen</span>
      <span>Lupa</span>
      <span>Edellytykset</span>
      <span>Hyöty-haittavertailu</span>
      <span>Intressivertailu</span>
      <span>Jokivesi</span>
      <span>Veden laatu</span>
      <span>Puhdistaminen</span>
      <span>Ympäristölupa</span>
      <span>Maaperä</span>
      <span>Pilaantuminen</span>
      <span>Tarkkailu</span>
      <span>YVA-menettely</span>
      <span>Vaihtoehtoinen suunnitelma</span>
      <span>Natura-alue</span>
      <span>Vaikutukset</span>
      <span>Käyttöoikeusratkaisu</span>
      <span>Käyttöoikeuden yksilöinti</span>
      <span>Rajoitus</span>
      <span>Suoja-alue</span>
      <span>Maa-ainesten ottaminen</span>
      <span>Korvaus</span>
      <span>Ennalta arvioitavissa oleva edunmenetys</span>
      <span>Maa-ainesluvan merkitys</span>
      <span>Täydentävän suunnitelman esittäminen</span>
      <span>Lupaviranomaisen toimivalta</span>
      <span>Valvontaviranomaisen toimivalta</span>
      <span>Töidenaloittamisluvan edellytykset</span>
    </p>
  </dcterms:description>
  <finlex:registerNumber>1109, 1129, 1193, 1194, 1195, 1197, 1198, 1199, 1200, 1329, 1454, 1455, 1456 ja 1457/1/07</finlex:registerNumber>
  <dcterms:issued>2008-08-13</dcterms:issued>
  <finlex:fileCopyNumber>1883</finlex:fileCopyNumber>
  <dcterms:abstract>
    <p>Turun seudun vedenhankintaa tarkoittavan tekopohjavesilaitoksen rakentamisen sekä pohja- ja tekopohjaveden ottamisen Virttaankankaan pohjavesialueelta, tekopohjavesilaitoksen suoja-alueen, raakavedenottamon rakentamisen ja raakaveden ottamisen Kokemäenjoesta, raakaveden esikäsittelylaitoksen ympäristöluvan sekä siirtovesijohdon Huittinen-Virttaa muodostamassa hankkeessa sovellettiin vesitalousluvan edellytysharkinnassa etujen ja haittojen vertailun osalta tekopohjaveden muodostamisen sekä pohjaveden ja tekopohjaveden ottamisen osalta vesilain 9 luvun 8 §:n 1 momenttia sekä Kokemäenjoesta tapahtuvan veden ottamisen osalta vesilain 2 luvun 6 §:n 2 momenttia sekä molempien osalta 2 luvun 11 §:n säännöksiä. Mahdollisuus vedenhankinnan järjestämiseen valittua vaihtoehtoa haitattomammalla tavalla, jos sellainen vaihtoehto todennäköisesti oli olemassa, oli intressivertailussa osaltaan otettava huomioon. Valittu vedenhankintavaihtoehto ei ollut vedenhankinnan järjestämiseksi ainoa mahdollinen. Se seikka, että hakemuksen mukainen hanke kustannuksiltaan ehkä on muita vaihtoehtoja edullisempi, ei sellaisenaan merkinnyt valitun vaihtoehdon etusijaa.</p>
    <p>Haittoina ja muina edunmenetyksinä oli otettava huomioon ennen muuta arvokkaan luonnonympäristön osan ainakin jonkinasteinen haitallinen muuttuminen ja muuttumisen vaara. Huomioon otettavat haitalliset vaikutukset voivat koskea niin pohjavettä ja vesistöjä kuin maaperää ja luontoa sekä elinkeinotoimintoja. Merkityksellisen haitan vaaraa oli kuitenkin pidettävä vähäisenä, kun otettiin huomioon myös maaperän ja pohjaveden suojaamiseksi annetut, KHO:n päätöksellä osaksi muutetut määräykset.</p>
    <p>Alueen maankäytössä oli hankkeen toteutumisen johdosta noudatettava niitä rajoituksia, jotka johtuvat lakiin ja suoja-aluemääräyksiin perustuvasta velvollisuudesta suojata luonnollisen pohjaveden ohella myös tekopohjavettä. Toisaalta alueella joka tapauksessa oleva luonnollinen pohjavesi yksinkin asetti rajoituksia alueen maankäytölle. Myös tekopohjaveden suojaamistarpeesta aiheutuvien rajoitusten muodostama haitta oli otettava lupaharkinnassa huomioon. Samoin lupaharkinnassa oli otettava huomioon, että tekopohjavesihankkeeseen kiinteästi kuuluva siirtovesijohto Huittinen-Virttaa rajoitti maankäyttöä kohdealueellaan.</p>
    <p>Tekopohjavesihankkeesta aiheutuvat haitat kokonaisuutena eivät kuitenkaan olleet niin suuria, ettei hakijalle vedentarpeen tyydyttämisestä koituvaa hyötyä voitaisi pitää niihin nähden huomattavana, kun otettiin huomioon sekin, että hankkeen johdosta Turun seudun vedenhankinta voidaan perustaa pintaveteen verrattuna riskittömämpään pohjaveden ottamiseen.</p>
    <p>Hankkeesta saatava hyöty oli Turun seudun vedenhankinnan järjestämiseksi käytettävissä olevat vaihtoehdotkin huomioon ottaen tekopohjavesihankkeesta johtuvaa vahinkoa, haittaa ja muuta edunmenetystä huomattavasti suurempi. Luvan myöntämisen edellytykset olivat siten olemassa.</p>
    <p>Hankkeen vaihtoehtoisesta toteuttamistavasta oli kysymys myös arvioitaessa asiassa suoritetun ympäristövaikutusten arviointimenettelyn lainmukaisuutta.</p>
    <p>Esikäsitellyn Kokemäenjoen veden imeyttämisen seurauksena maaperään ja pohjaveteen joutui ravinteita ja mahdollisesti myös muita aineita sekä kiintoainetta enemmän kuin siinä tilanteessa, että vettä ei imeytettäisi tekopohjaveden valmistusta varten. Tämän vuoksi tekopohjaveden imeyttämisestä maaperään saattoi pitkällä aikavälillä aiheutua maaperään ja pohjaveteen kohdistuvia haitallisia vaikutuksia. Näiden seurausten estämiseksi Kokemäenjoen vesi oli riittävästi puhdistettava ennen tekopohjavedeksi imeyttämistä. Pelkkä hiekkasuodatus ei ollut riittävä menetelmä.</p>
    <p>Esikäsittelylaitoksen toiminnan tehostamista sekä veden ottamisen keskeyttämistä eräissä tapauksissa ja esikäsitellyn veden laatua koskevien ympäristölupaviraston päätöksen lupamääräysten muuttaminen oli tarpeen näiden haitallisten vaikutusten ehkäisemiseksi. Tarkkailun avulla oli tarpeen selvittää, mitä vaikutuksia hankkeella on alueen maaperään ja pohjaveteen. Lupamääräysten tarkistamista koskevan hakemuksen yhteydessä oli esitettävä tarkkailutietoihin perustuva selvitys hankkeen vaikutuksista.</p>
    <p>Lupapäätöksessä oli toisten alueisiin perustettujen käyttöoikeuksien alueet yksilöity vain viittaamalla lupamääräyksessä olevaan korvausluetteloon. Käyttöoikeusalueiden yksilöinti oli puutteellista sikälikin, että ympäristölupavirasto ei ollut käyttöoikeuden myöntämisen yhteydessä viitannut karttoihin, joista käyttöoikeusalueet ilmenevät. Luvassa ei myöskään ollut annettu määräyksiä siitä, mihin toimenpiteisiin Turun Seudun Vesi Oy:llä on sille myönnettyjen käyttöoikeuksien nojalla oikeus ryhtyä toisten alueilla. Tämä kävi kuitenkin vedenottamo- ja imeytysalueiden osalta välillisesti ilmi niistä rajoituksista, joita suoja-aluetta koskevan päätöksen suoja-aluemääräyksissä oli asetettu. Käyttöoikeusmääräystä oli täydennettävä.</p>
    <p>Lupapäätöksessä ei ollut tarkoin yksilöity altaiden sijoittamista imeytysalueille eikä niistä imeytettävän veden määrää. Selvitys näistä seikoista oli olennainen osa vesilain 16 luvun 1 §:ssä tarkoitettua lupahakemukseen liittyvää suunnitelmaa. Imeytysaltaiden rakenne ja sijoittaminen sekä imeytys- ja vedenottosuunnitelmat niin sanotun koetoimintavaiheen aikana ja siirryttäessä sen jälkeen täysimittakaavaiseen toimintaan samoin kuin esikäsittelylaitoksen toiminnan tehostaminen kemiallisella käsittelyllä oli luvan olennaisina osina ratkaistava ympäristölupaviraston päätöksellä riittävän yksityiskohtaisten suunnitelmien perusteella sen sijaan, että luvan saaja velvoitettaisiin esittämään niistä erikseen suunnitelma alueelliselle ympäristökeskukselle, jonka mainitunlaisesta päätöksestä tai sitä koskevasta oikaisuvaatimus- tai valitusmahdollisuudesta ei vesilaissa ole erikseen säädetty. Suunnitelman johdosta mahdollisesti tarvittavien uusien käyttöoikeusalueiden osalta oli myös otettava huomioon, että vain ympäristölupavirastolla on toimivalta niistä päättämiseen.</p>
    <p>Koska siirtovesijohdon rakentaminen ei vesilain 9 luvun 18 §:n mukaisen käyttöoikeusratkaisun lisäksi edellyttänyt muuta vesilain tai muunkaan lain mukaista lupaa tai päätöstä, oli mainittua ratkaisua pidettävä sellaisena luonnonsuojelulain 65 §:n kannalta lupaan rinnastettavana päätöksenä, jonka yhteydessä on osaltaan tullut arvioida vaikutukset Natura 2000 -verkoston kohteeseen.</p>
    <p>Asiassa oli kysymys myös toisaalta suoja-alueella ja toisaalta käyttöoikeusalueella sijaitsevien maa-ainesten arvon korvaamisesta alueiden omistajille. Maa-ainesten ottaminen suoja-alueella edellytti maa-aineslain ja, sikäli kuin ottamisesta saattaisi aiheutua vesilain 1 luvun 18 §:ssä tarkoitettuja seurauksia, myös vesilain 9 luvun 8 §:n mukaisen luvan saamista. Lisäksi ottaminen edellyttäisi vesilain 9 luvun 20 §:ssä tarkoitettua erillistä ympäristölupaviraston lupaa suoja-aluemääräyksistä poikkeamiseen. Maa-aineslain mukaisen luvan puuttuminen ei sinänsä estänyt korvauksen määräämistä vesilain nojalla. Uusien maa-aineslain ja mahdollisesti myös vesilain mukaisten lupien myöntäminen suoja-alueella sijaitseville alueille ja mahdollisesti myönnettävissä olevien lupien perusteella sallittavan ottamisen laajuus oli kuitenkin sillä tavoin epävarmaa, että käyttöoikeusalueilla olevan soran arvoa ei ollut otettava nyt vesilain nojalla määrättävän käyttöoikeuskorvauksen perusteeksi.</p>
    <p>Sellaisilla suoja-alueeseen kuuluvilla toisten alueilla, joihin ei ollut myönnetty pysyvää käyttöoikeutta, kysymys ei vesilain 1 luvun 18 § sekä maa-ainesten ottamisen edellyttämien maa-aineslain ja vesilain mukaisten lupien myöntämisen edellytykset ja lupamääräyksiä koskevat säännökset huomioon ottaen ollut vesilain 9 luvun 19 §:n 2 momentissa tarkoitetusta, 9 luvun 20 §:n 2 momentti huomioon ottaen pohjavedenottamon suoja-aluepäätöksessä etukäteen korvattavaksi määrättävästä edunmenetyksestä.</p>
    <p>Kysymys oli vielä muun ohella töidenaloittamislupien edellytyksistä.</p>
    <p>Vesilaki 1 luku 18 §, 2 luku 3, 6, 11, 26 ja 27 §, 9 luku 2, 4, 8, 11, 16, 18, 19 ja 20 § ja 11 luku 8 § 3 mom.<br/>Ympäristönsuojelulaki 7 ja 8 §, 7 luku ja 101 §<br/>Luonnonsuojelulaki 65 ja 66 §<br/>L ympäristövaikutusten arviointimenettelystä 10, 13 ja 17 § (59/1995 ja 468/1994)<br/>A ympäristövaikutusten arviointimenettelystä (268/1999) 11 § 2 kohta</p>
    <p>
      <viite tyyppi="www" kohde="http://www.kho.fi/paatokset/44152.htm">Kort referat på svenska</viite>
    </p>
    <p>Päätökset, joista valitetaan</p>
    <p>Vaasan hallinto-oikeuden päätökset 7.3.2007 n:ot 07/0092/1 ja 07/0093/1</p>
    <p>1 Asioiden aikaisempi käsittely</p>
    <p>
      <em>1.1 Hakemukset</em>
    </p>
    <p><em>Turun Seudun Vesi Oy</em> (jäljempänä myös yhtiö) on tehnyt Länsi-Suomen vesioikeudelle ja sen sijaan 1.3.2000 lukien tulleelle ympäristölupavirastolle seuraavat hakemukset:</p>
    <p>1) Yhtiö on 16.2.1993 saapuneella ja sittemmin täydennetyllä hakemuksella pyytänyt lupaa Virttaankankaan tekopohjavesilaitoksen rakentamiseen sekä pohja- ja tekopohjaveden ottamiseen siitä Alastaron kunnan Virttaan kylässä sekä Oripään kunnan Tanskilan ja Oripään kylissä. Yhtiö on myös pyytänyt lupaa töiden aloittamiseen ennen päätöksen lainvoimaiseksi tulemista. Yhtiö on Länsi-Suomen ympäristölupavirastolle 26.9.2001 saapuneella kirjelmällä muuttanut hakemustaan. Yhtiö on muutetussa hakemuksessaan vesilakiin ja ympäristönsuojelulakiin viitaten pyytänyt</p>
    <p>1. lupaa Virttaankankaan tekopohjavesilaitoksen rakentamiseen, ylläpitoon ja käyttöön käsittäen suunnitelmassa esitetyt laitosrakennusalueen, imeytysalueet, suojaimeytysalueet, kaivoalueet sekä johtolinja-, tie- ja muut vastaavat alueet,<br/>2. lupaa imeyttää esikäsiteltyä Kokemäenjoen vettä suunnitelmassa esitetyillä imeytysalueilla tekopohjavedeksi enintään 105 000 m<sup>3</sup>/d vuosikeskiarvona laskettuna sekä enintään 125 000 m<sup>3</sup>/d kuukausikeskiarvona laskettuna,<br/>3. lupaa ottaa tekopohjavettä ja pohjavettä suunnitelmassa esitetyiltä kaivoalueilta enintään 100 500 m<sup>3</sup>/d vuosikeskiarvona laskettuna sekä enintään 120 000 m<sup>3</sup>/d kuukausikeskiarvona laskettuna,<br/>4. lupaa tekopohjavesilaitokseen kuuluvan tekopohjaveden jälkikäsittelylaitoksen rakentamiseen, ylläpitoon ja käyttöön,<br/>5. lupaa käyttää, käsitellä ja varastoida alueella tekopohjaveden jälkikäsittelyssä tarvittavia kemikaaleja,<br/>6. käyttöoikeutta niihin hakemussuunnitelmassa osoitettuihin, yhtiölle tai Turun kaupungille kuulumattomiin alueisiin, joita hakija ei saa haltuunsa kaupalla tai sopimusteitse lupapäätöksen antamiseen mennessä,<br/>7. oikeutta huoltaa ja ylläpitää alueella ja sen ympäristössä olevia tekopohjavesilaitoksen käyttötarkkailun ja ympäristön pohjavesitarkkailun kannalta tarpeellisia rakenteita ja laitteita ja suorittaa niistä mittauksia sekä asentaa niihin tai niiden viereen maan päälle tarvittavia mittalaitteita,<br/>8. oikeutta kulkea tekopohjavesilaitoksen toiminta-alueen ja sen ympäristön maastossa moottoriajoneuvolla pääasiassa käyttäen maastossa olevia ajouria,<br/>9. vesilain 2 luvun 26 §:n mukaista töidenaloittamislupaa sekä ympäristönsuojelulain 101 §:n mukaista lupaa toiminnan aloittamiseen muutoksenhausta huolimatta,<br/>10. lupaa aidata tekopohjavesilaitoksen laitosrakennus-, imeytys- ja kaivoalueet sekä<br/>11. lupaa tehdä rakennustöiden suorittamisessa tarvittavat väliaikaiset rakenteet ja työmaatiet luvan saajan korvaamille tai sopimille alueille.</p>
    <p>2) Yhtiö on 23.8.2001 ympäristölupavirastoon saapuneella hakemuksella pyytänyt suoja-alueen määräämistä Virttaankankaan tekopohjavesilaitokselle Alastaron kunnan Virttaan kylässä, Oripään kunnan Tanskilan ja Oripään kylissä sekä Säkylän kunnan Iso-Säkylän kylässä.</p>
    <p>3) Yhtiö on 23.8.2001 ympäristölupavirastoon saapuneella hakemuksella pyytänyt lupaa raakavedenottamon rakentamiseen Kokemäenjoen rantaan Huittisten kaupungissa ja raakaveden ottamiseen Kokemäenjoesta enintään 110 000 m<sup>3</sup>/d vuosikeskiarvona laskettuna ja enintään 130 000 m<sup>3</sup>/d kuukausikeskiarvona laskettuna, pysyvää käyttöoikeutta raakavedenottamon ja esikäsittelylaitoksen alueisiin, joita hakija ei saa haltuunsa kaupalla tai sopimusteitse, sekä töiden aloittamiseen ennen päätöksen lainvoimaiseksi tulemista.</p>
    <p>4) Yhtiö on 23.8.2001 ympäristölupavirastoon saapuneella hakemuksella pyytänyt ympäristölupaa raakaveden esikäsittelylaitoksen rakentamiseen ja esikäsittelylaitoksen huuhteluvesien ja niihin verrattavien pesuvesien johtamiseen Punkalaitumenjokeen. Yhtiö on 20.5.2003 Lounais-Suomen ympäristökeskukseen saapuneella hakemuksella pyytänyt ympäristölupaa käsiteltyjen huuhteluvesien johtamiseksi Loimijokeen. Ympäristökeskus on 26.5.2003 siirtänyt esikäsittelylaitoksen ympäristölupa-asian ympäristölupavirastolle ympäristönsuojelulain 33 §:n 2 momentin nojalla.</p>
    <p>5) Yhtiö on 13.8.2004 ympäristölupavirastoon saapuneella ja sittemmin täydennetyllä hakemuksella pyytänyt lupaa Turun Seudun tekopohjavesihankkeeseen liittyvän Huittinen-Virttaa -vesijohdon rakentamiseen Vampulan, Säkylän ja Alastaron kunnissa sekä lupaa töiden aloittamiseen ennen päätöksen lainvoimaiseksi tulemista.</p>
    <p>Hakemukseen, jossa on pyydetty lupaa tekopohjavesilaitoksen rakentamiseen sekä pohja- ja tekopohjaveden ottamiseen ynnä muuhun, sisältyy yhtiön tekemä esitys hanketta varten tarvittaviin maa-alueisiin kohdistuvista käyttöoikeuksista. Hakemuksessa on todettu, että hanke edellyttää korvauksen maksamista käyttöoikeuksista. Hakemuksiin, joissa on pyydetty lupaa veden ottamiseen Kokemäenjoesta ja lupaa Huittinen-Virttaa -vesijohdon rakentamiseen, sisältyy yhtiön tekemä esitys hanketta varten tarvittaviin maa-alueisiin kohdistuvista käyttöoikeuksista ja niistä maksettavista korvauksista.</p>
    <p>
      <em>1.2 Hakemussuunnitelmat</em>
    </p>
    <p>
      <em>1.2.1 Osakkaina olevat kunnat</em>
    </p>
    <p>Turun Seudun Vesi Oy:n osakkaita ovat Turun, Kaarinan, Paimion, Raision, Naantalin ja Paraisten kaupungit sekä Liedon ja Piikkiön kunnat. Vettä tultaisiin johtamaan osakaskuntien tarpeisiin sekä myös Merimaskun, Rymättylän ja mahdollisesti muidenkin alueen kuntien käyttöön.</p>
    <p>
      <em>1.2.2 Veden tarve</em>
    </p>
    <p>Turun Seudun Vesi Oy:n osakaskuntien keskimääräiseksi vedentarpeeksi mitoitusvuonna 2030 on hakemuksessa arvioitu 87 000 m<sup>3</sup>/d, enintään 111 000 m<sup>3</sup>/d. Osakaskunnissa oli vuoden 1997 lopussa yhteensä 265 012 asukasta.</p>
    <p>
      <em>1.2.3 Virttaankankaan pohjavesialueen olosuhteet</em>
    </p>
    <p>Virttaankankaan pohjavesialue sijaitsee Alastaron ja Oripään kuntien alueella. Hydrogeologisesti alue voidaan jakaa itäiseen ja läntiseen osaan. Itäisen alueen pohjavedet virtaavat kohti Kankaanjärven-Oripäänkankaan välistä harjuydintä ja tätä pitkin kaakkoon. Läntisen alueen pohjavedet virtaavat kohti harjuselänteen eteläpuolista ydintä ja edelleen poikittaista karkearakeista vyöhykettä pitkin Kankaanrannan ja Alastaron Myllylähdettä kohti. Itäisen ja läntisen alueen välillä on hydraulinen pohjavesiyhteys. Vedenjakajien rajaamalla alueella muodostuva pohjavesi purkautuu sekä alueen mittavista lähteistä että laajana suotautumisena muodostuman ulkopuolelle.</p>
    <p>Suurimmalta osaltaan alue on kuivaa kangasmetsää. Tekopohjavesilaitoksen suunnitellulla toiminta-alueella on nykyisin pohjavedenottamoita, soranottoalueita, ampumarata ja pohjaveden havaintoputkia. Välittömästi tekopohjavesilaitoksen lähellä on Alastaron moottoriurheilukeskus. Noin puolen kilometrin päässä moottoriradasta on asemakaava-alue, jolle tullaan rakentamaan 45 talviasuttavaa loma-asuntoa. Osa suunnitelman mukaisista imeytysalueista, johtolinjoista ja huoltoteistä sijaitsee Säkylänharjun Natura 2000 -alueella (FI0200059).</p>
    <p>
      <em>1.2.4 Suunnitellut toimenpiteet</em>
    </p>
    <p>Tekopohjavesilaitoksella lisätään harjumuodostuman pohjavedentuotantoa imeyttämällä esikäsiteltyä jokivettä alueen maaperään. Laitokseen kuuluvat noin 495 hehtaarin alueelle sijoittuvat laitosrakennusalue (esikäsitellyn veden vastaanottosäiliö, puhdasvesisäiliö, huuhtelu- ja varoaltaat sekä jälkikäsittelylaitos), imeytysalueet, suojaimeytysalueet, kaivoalueet sekä johtolinja- ja tiealueet. Esikäsitelty vesi johdetaan laitosrakennusalueelta syöttöputkia pitkin imeytysalueille. Imeytyksen jälkeen vesi pumpataan pohjavesikaivoista takaisin laitosrakennusalueelle, jossa vesi johdetaan jälkikäsittelyyn ja edelleen puhdasvesisäiliöön.</p>
    <p>Esikäsitellyn raakaveden imeytys toteutetaan sadetusimeytyksenä aidatuilla imeytysalueilla, jotka sijoittuvat neljän kilometrin pituiselle luode-kaakko suuntaiselle vyöhykkeelle. Imeytysalueita on yhteensä kymmenen, ja niiden yhteenlaskettu pinta-ala on 15,35 ha. Lisäksi rakennetaan kaksi suojaimeytysaluetta Kankaanrannan Myllylähteen, Kankaanrannan lähteen ja Virttaan suunnan virtaamien varmistamiseksi.</p>
    <p>Imeytettävä vesimäärä on hakemuksen mukaan enintään 105 000 m<sup>3</sup>/d vuosikeskiarvona laskettuna sekä enintään 125 000 m<sup>3</sup>/d kuukausikeskiarvona laskettuna.</p>
    <p>Kokemäenjoen vesi esikäsitellään ennen sen johtamista tekopohjavesilaitokselle. Esikäsittely muun muassa vähentää raakaveden sameutta, kiintoainemääriä, kemiallista hapenkulututusta, bakteerimäärää sekä kiintoaineeseen sitoutuneita raskasmetalleja ja muita epäpuhtauksia.</p>
    <p>Tekopohjavesi, jossa on mukana pieni määrä luonnollista pohjavettä, otetaan maaperästä kolmella jo rakennetulla pohjavesikaivolla sekä rakennettavilla uusilla kaivoilla. Kaivot sijaitsevat kahdeksalla kaivoalueella.</p>
    <p>Hakemuksessa on pyydetty lupaa saada ottaa tekopohjavettä ja pohjavettä enintään 100 500 m<sup>3</sup>/d vuosikeskiarvona laskettuna sekä enintään 120 000 m<sup>3</sup>/d kuukausikeskiarvona laskettuna. Mainitut vedenottomäärät tarkoittavat voimassa olevien lupien mukaisen pohjavedenoton lisäksi tapahtuvaa vedenottoa. Hakijan Virttaan ottamosta saa voimassa olevan luvan mukaan ottaa vettä 5 000 m<sup>3</sup>/d.</p>
    <p>Tekopohjaveden jälkikäsittely koostuu tarvittaessa alkaloinnista ja desinfioinnista. Alkalointi toteutetaan kalsiumhydroksidilla. Muodostuva kalkki/hiekka -sakka ja huuhteluvedet johdetaan huuhtelualtaaseen, josta laskeutunut sakka kuljetetaan kaatopaikalle. Tekopohjavesi varaudutaan desinfioimaan klooriamiinilla, joka valmistetaan annostelemalla veteen nestemäistä natriumhypokloriittiliuosta ja ammoniakkivettä.</p>
    <p>Huittinen-Virttaa -vesijohto käsittää raakavesilinjan Kokemäenjoen vedenottamolta esikäsittelylaitokselle ja esikäsitellyn veden siirtolinjan esikäsittelylaitokselta Virttaan tekopohjavesilaitokselle.</p>
    <p>
      <em>1.2.5 Tarvittavat maa-alueet</em>
    </p>
    <p>Turun Seudun Vesi Oy:llä ja Turun kaupungilla on omistuksessaan suurin osa tekopohjavesilaitoksen tarvitsemista maa-alueista. Yhtiö on pyytänyt käyttöoikeutta muihin tekopohjavesilaitosta varten tarvittaviin alueisiin.</p>
    <p>Yhtiö on tehnyt suurimmaksi osaksi sopimuksen vesijohdon sijoittamisesta kysymyksessä olevien tilojen omistajien kanssa. Yhtiö on pyytänyt käyttöoikeutta vesijohdon sijoittamista varten tarvittaviin alueisiin niiden tilojen osalta, joiden omistajien kanssa sopimusta ei ole tehty.</p>
    <p>
      <em>1.2.6 Hankkeen vaikutukset</em>
    </p>
    <p>Hanke varmistaisi Turun seudulle toimivan vedenjakelujärjestelmän. Verrattuna nykyisiin järjestelmiin sen hyötyjä ovat muun muassa, että kuluttajille toimitettava vesi on laadultaan hyvää ja tasalaatuista, veden riittävyys varmistuu sekä veden lämpötilavaihtelut ja siitä aiheutuvat ongelmat poistuvat. Veden saannin toimintavarmuus on hyvä myös mahdollisten kriisien sattuessa. Hyöty koskettaa väestömäärältään suurta aluetta sekä alueen laajaa palvelutoimintaa ja teollisuutta.</p>
    <p>Hankkeen ympäristövaikutuksia on selvitetty ympäristövaikutusten arvioinnista annetun lain mukaisessa ympäristövaikutusten arviointimenettelyssä. Ympäristövaikutusten arviointiselostus on valmistunut kesällä 2001 ja liitetty hakemusasiakirjoihin. Arviointiselostus sisältää luonnonsuojelulain 65 §:n mukaisen selvityksen hankkeen vaikutuksesta Säkylänharjun Natura 2000 -alueeseen. Ympäristövaikutusten arviointiselostusta täydentävät selvitykset ovat valmistuneet maaliskuussa 2003.</p>
    <p>Natura-alueelle on sijoitettu viisi imeytysaluetta putkistoineen ja kaivoineen sekä johtolinjoja ja huoltoteitä. Tämä on katsottu välttämättömäksi tekopohjavesilaitoksen toiminnan ja veden laadun takia. Tekopohjavesihanke ei tehtyjen selvitysten mukaan loukkaa niitä arvoja, joiden perusteella alue on otettu Natura-alueeksi.</p>
    <p>Virttaanharjun pohjaveteen kohdistuvat riskit eliminoitaisiin järjestelmää koskevalla riskienhallintasuunnitelmalla. Mahdollinen haitta-aineen pääsy raakavesilähteeseen (Kokemäenjokeen) havaittaisiin riittävän aikaisessa vaiheessa tarkkailun avulla. Esikäsitellyn veden laatua seurattaisiin jatkuvatoimisin mittauksin. Esikäsitellyn veden siirtolinjaan rakennettaisiin tyhjennys- ja huuhtelupaikkoja.</p>
    <p>
      <em>1.2.7 Tarkkailu</em>
    </p>
    <p>Virttaankankaalla tultaisiin suorittamaan pohjavesiolojen tarkkailua, jonka tarkoituksena on seurata hankkeen vaikutuksia alueen pohjavesiolosuhteisiin.</p>
    <p>
      <em>1.2.8 Suoja-alue</em>
    </p>
    <p>Pohjavesialueen säilymiseksi puhtaana on alueelle laadittu suoja-aluesuunnitelma. Suunnitelman tarkoituksena on turvata pohjavesivarojen säilyminen käyttökelpoisina ja estää pilaamiskieltojen vastainen toiminta sekä sovittaa tuleva maankäyttö tähän tavoitteeseen.</p>
    <p>Ehdotettu suoja-aluerajaus perustuu pohjaveden luonnollisten virtaussuuntien hyväksi käyttöön, pohjavedenjakajiin ja itse laitoksen toimintaan. Suoja-alue on rajattu suhteellisen lähelle laitosaluetta pohjaveden virtauksen alavirran puolella eli niillä alueilla, joissa pohjavesi virtaa ulos laitosalueelta. Näitä suuntia ovat Virttaan kylän ja Kankaanrannan suunta.</p>
    <p>
      <em>1.2.9 Veden otto Kokemäenjoesta</em>
    </p>
    <p>Raakavedenottamo sijoitetaan Kokemäenjoen itärantaan Karhiniemen sillan viereen. Vedenottokohta sijaitsee Kokemäenjoen keskiosalla Huittisissa, missä joen valuma-alue on 21 450 km<sup>2</sup>. Loimijoki laskee Kokemäenjokeen vedenottokohdan alapuolella. Loimijoen valuma-alue on 3 100 km<sup>2</sup>. Esikäsittelylaitoksen huuhteluvedet johdetaan Loimijokeen Punkalaitumenjoen yhtymäkohdan alapuolelle.</p>
    <p>Kokemäenjoesta otettavan raakaveden tarpeeksi arvioidaan enintään 110 000 m<sup>3</sup>/d vuosikeskiarvona laskettuna ja enintään 130 000 m<sup>3</sup>/d kuukausikeskiarvona laskettuna.</p>
    <p>Raakavedenottamosta vesi johdetaan Huittisissa sijaitsevaan esikäsittelylaitokseen. Yhtiö on pyytänyt pysyvää käyttöoikeutta raakavedenottamon alueeseen.</p>
    <p>
      <em>1.2.10 Raakaveden esikäsittely</em>
    </p>
    <p>Imeytettävä raakavesi esikäsitellään veden laadun parantamiseksi. Esikäsittely käsittää siivilöinnin ja hiekkapikasuodatuksen, joiden jälkeen vesi pumpataan Virttaankankaalle.</p>
    <p>Esikäsittelylaitoksen tilat mitoitetaan siten, että laitoksella voidaan käsitellä vettä 130 000 m<sup>3</sup>/d. Laitokseen sijoitetaan siivilöintilaitteet, suodattimet ja muut tarvittavat toiminnot, kuten puhdasvesisäiliö, pumput, kompressorit ja sähkö-, varasto-, valvomo- ja sosiaalitilat.</p>
    <p>Siivilöinnin ja suodatuksen tuloksena muodostuu huuhteluvesiä, joihin konsentroituu raakavedestä esikäsittelyssä poistuva kiintoaines. Huuhteluvesiä syntyy keskimäärin noin 5 % käsitellystä vesimäärästä. Huuhteluveden kiintoaine poistetaan laskeuttamalla selkeytyksessä, jolloin kiintoainemäärä vähenee noin 80-85 %. Selkeytetty huuhteluvesi johdetaan Loimijokeen Punkalaitumenjoen laskukohdan alapuolelle. Laskeutuksessa muodostuva liete kuivataan ja voitaneen sijoittaa maa-ainesten läjitysalueelle.</p>
    <p>Suodattimien huuhteluvesiä muodostuu toiminnan alkuvaiheessa noin 3 500 m<sup>3</sup>/d ja täydellä tuotantomäärällä noin 5 500 m<sup>3</sup>/d. Huuhteluveden kirkasteveden kiintoainepitoisuus on mekaanisessa esikäsittelyssä suunnilleen 25 mg/l, joten täydellä tuotantomäärällä kiintoainetta johdetaan takaisin vesistöön noin 140 kg/d. Lietettä, jonka kiintoainepitoisuus on noin 1 %, muodostuu mekaanisessa esikäsittelyssä noin 35 m<sup>3</sup>/d, joka kuivattuna 15-20 % kuiva-ainepitoisuuteen on noin 2,5 m<sup>3</sup>/d. Loimijokeen johdettavan kirkasteveden arvioitu määrä on yhteensä 5 465 m<sup>3</sup>/d.</p>
    <p>
      <em>1.2.11 Kokemäenjoen veden laatu</em>
    </p>
    <p>Kokemäenjoen sedimenteistä tehdyssä tutkimuksessa on todettu, että elohopean likaamien sedimenttien sekoittuminen veteen esimerkiksi tulvan yhteydessä ei nosta veden elohopeapitoisuutta raakavedelle asetetun raja-arvon yli. Kohonneet elohopeapitoisuudet eivät nykyisellään muodosta riskiä vedenotolle.</p>
    <p>Kokemäenjoen veden laatu on parantunut happikyllästyksen, kemiallisen hapenkulutuksen, ligniinin ja kokonaisfosforipitoisuuden osalta huomattavasti viimeisten 35 vuoden aikana. Typpipitoisuudet sitä vastoin ovat pysyneet keskimäärin ennallaan tai jopa hivenen nousseet.</p>
    <p>Kokemäenjoen veden nikkeli-, lyijy-, kromi-, seleeni- ja arseenipitoisuudet olivat Kokemäenjoen vesistön vesiensuojeluyhdistyksen 29.8.2001 valmistuneen selvityksen mukaan alle määritystarkkuuden, ja sama koski pääosin myös sinkkiä. Kolmestatoista elohopeapitoisuuden määrityksestä kahdeksan oli alle määritystarkkuuden (alle 0,05 µg/l). Neljässä näytteessä elohopeapitoisuus oli 0,05-0,07 µg/l. Yhdessä näytteessä pitoisuus oli 0,27 µg/l. Veden elohopeapitoisuus on tulvan aikana muutaman viikon ajan selvästi yli määritystarkkuuden. Talousveden laatuvaatimuksista annetun asetuksen mukaan talousveden enimmäispitoisuudet edellä mainituille metalleille ovat seuraavat: elohopea 1 µg/l, nikkeli 20 µg/l, lyijy 10 µg/l, kromi 50 µg/l, seleeni 10 µg/l ja arseeni 10 µg/l.</p>
    <p>
      <em>1.3 Ympäristövaikutusten arviointimenettely</em>
    </p>
    <p>
      <em>1.3.1 Ympäristövaikutusten arviointiselostus</em>
    </p>
    <p>Hankkeesta on laadittu 29.6.2001 päivätty ympäristövaikutusten arviointiselostus, jota on täydennetty 22.8.2001. Ympäristövaikutusten arviointiselostusta on myöhemmin täydennetty selvityksillä, joista on laadittu 21.3.2003 päivätty raportti.</p>
    <p>Ympäristövaikutusten arviointiselostuksessa on niin sanottuna 0-vaihtoehtona käsitelty vaihtoehtoa, jossa Turun seudun vedenhankintaa ja jakelua jatketaan nykyisen käytännön mukaisesti. Turun, Raision-Naantalin kuntayhtymän sekä Paraisten Vesi Oy:n vesilaitoksilla tehdään tarvittavat uudistukset ja saneeraukset. Kriisitilanteissa raakavesilähteenä toimii Paimionjoki. Niin sanottuna 0+ -vaihtoehtona on käsitelty vaihtoehtoa, jonka mukaan Aurajoki toimii edelleen Turun seudun pääraakavesilähteenä. Tarpeen mukaan johdetaan lisävettä Paimionjoesta. Lisäveden ottoa varten rakennetaan noin 27 km pitkä putkilinja Tarvasjoen Alikulman ottamosta Halisten vesilaitokselle. Turun, Raision-Naantalin kuntayhtymän sekä Paraisten Vesi Oy:n vesilaitoksilla tehdään tarvittavat saneeraukset ja uudistukset.</p>
    <p>Ympäristövaikutusten arviointiselostusta täydentävät, 21.3.2003 päivätyssä raportissa selostetut selvitykset koskevat muun ohella raakaveden vaikutusta vedenottoon, veden esikäsittelyä, tekopohjaveden muodostumista ja vaikutuksia maaperässä sekä pohjaveden laadun huononemisen estämistä.</p>
    <p>
      <em>1.3.2 Yhteysviranomaisen lausunto</em>
    </p>
    <p>Hämeen ympäristökeskus on ympäristövaikutusten arviointimenettelystä annetussa laissa tarkoitettuna yhteysviranomaisena antanut 20.12.2001 päivätyn lausunnon ympäristövaikutusten arviointiselostuksesta.</p>
    <p>Ympäristökeskus on muun ohella lausunut, että hankkeen toteuttamisvaihtoehdot täyttävät ympäristövaikutusten arviointimenettelystä annetun lain vaatimukset. Useissa arviointiselostuksesta annetuissa lausunnoissa ja mielipiteissä on katsottu, että yhtenä vaihtoehtona olisi pitänyt selvittää myös "suora putki" Kokemäenjoelta Turkuun ja että se on jätetty pois liian kevein perustein. Ympäristövaikutusten arviointiselostuksesta puuttuu yhtenäinen selvitys eri vaihtoehtojen toteuttamiskelpoisuudesta. Toteuttamiskelvottomaksi on todettu vain vedensiirtotunneli Huittisista Virttaalle. Vaihtoehtojen vertailussa olisi ollut tarpeen olla mukana selvitys eri vaihtoehdoilla tuotetun veden laadusta.</p>
    <p>Ympäristökeskus on lausunut, että hankkeen arvioituja vaikutuksia olisi tarpeen selvittää muun ohella maaperävaikutusten, Kokemäenjoen veden määrän, pohjaveden laadun muuttumisen ja harjupohjaveden vaikutuspiirissä olevien ekosysteemien osalta.</p>
    <p>
      <em>1.4 Natura-aluetta koskeva arviointi- ja lausuntomenettely</em>
    </p>
    <p>
      <em>1.4.1 Vaikutuksista Natura-alueeseen tehty arviointi</em>
    </p>
    <p>Hankkeen vaikutuksista Säkylänharjun Natura 2000 -alueen luontoarvoihin on laadittu 15.6.2001 päivätty luonnonsuojelulain 65 §:ssä edellytetty arviointi.</p>
    <p>Arvioinnissa on yhteenvetona lausuttu, että raakaveden imeyttäminen muuttaa kasvillisuutta imeytyskentillä. Maaperän kosteus ja pH nousevat, minkä johdosta varvut ja kuivien paikkojen sammalet kärsivät ja taantuvat. Imeytyskentät muuttuvat todennäköisesti kasvillisuudeltaan rehevämmiksi. Vaikutuksia kompensoidaan jaksottamalla imeytys niin, että imeytysalat pääsevät toipumaan. Imeytyskentän vaikutukset kohdistuvat Natura 2000 -alueen luontotyyppiin "harjumetsät". Vaikutus kohdistuu noin 8 hehtaariin, joka on koko luontotyypin osuudesta alle 1 %. Lisäksi sadetusveden tuloputkien maahan kaivaminen aiheuttaa häiriötä noin 100 metrin matkalla. Vaikutusalue ei ole luontotyypin edustavinta osaa. Kasvilajistoon ei esimerkiksi kuulu harjujen tyyppilajistoa. Vaikutusalueen metsät ovat tyypiltään kanerva- ja jäkälätyyppiä.</p>
    <p>Imeytyskentän sadetusputket asennetaan pinta-asennuksena. Raakavesi tuodaan sadetuskentän reunalle maanalaisia putkistoja myöten. Putkistojen maahan kaivaminen ei aiheuta pysyviä vaurioita kasvillisuudelle.</p>
    <p>Tekopohjavesihankkeen vaikutukset kohdistuvat kaikkiaan noin 1 %:iin harjumetsien kokonaispinta-alasta (noin 11-13 hehtaariin 1 179,9 hehtaarista). Kasvillisuuteen kohdistuvat vaikutukset ovat voimakkaita imeytysaloilla. Luontotyypin kokonaisuuteen suhteutettuna hankkeen vaikutukset ovat vähäiset vaikutusalueen pienuuden vuoksi. Vaikutukset kohdistuvat pääosin alueelle, jonka kulutus on voimakasta jo nykyisin. Luontotyypin edustavimpiin osiin ei kohdistu vaikutuksia.</p>
    <p>
      <em>1.4.2 Alueellisen ympäristökeskuksen lausunto</em>
    </p>
    <p>Lounais-Suomen ympäristökeskus on Natura-vaikutuksia koskevasta arvioinnista antamassaan luonnonsuojelulain 65 §:n 2 momentin mukaisessa lausunnossa muun ohella katsonut, että hanke heikentää luontotyypin harjumetsät luonnonarvoja. Ottaen huomioon imeyttämisalojen vähäinen pinta-ala suhteessa luontotyypin kokonaisesiintymään Säkylänharjun Natura-alueella, luontotyypin vähäisempi edustavuus imeytysalojen alueella sekä niiden sijainti aivan Natura-alueen rajalla, voidaan arvioinnin johtopäätöstä, ettei hanke todennäköisesti merkittävästi heikennä Säkylänharjun Natura 2000 -alueen luonnonarvoja, kuitenkin pitää perusteltuna.</p>
    <p>Yhteenvetona ympäristökeskus on katsonut, että hankkeesta vastaava on asianmukaisella tavalla arvioinut hankkeen vaikutukset Säkylänharjun Natura-alueelle. Ympäristökeskus on pitänyt laadittuja selvityksiä niin alueelliselta kuin sisällölliseltä kattavuudeltaan riittävinä hankkeen Natura-vaikutusten arvioinnin suorittamiseen. Myös hankkeen vaikutukset muihin tekopohjavesihankkeen vaikutusalueella sijaitseviin Natura-verkoston kohteisiin on asianmukaisella tavalla arvioitu.</p>
    <p>1.5 Asioiden käsittely vesioikeudessa ja ympäristölupavirastossa </p>
    <p>
      <em>1.5.1 Katselmustoimitukseen määrääminen</em>
    </p>
    <p>Länsi-Suomen vesioikeus on 11.3.1993 määrännyt tekopohjavesilaitosta koskevan hakemuksen käsiteltäväksi vesilain 18 luvussa tarkoitetussa katselmustoimituksessa. Länsi-Suomen ympäristölupavirasto on 27.8.2001 määrännyt, että katselmustoimituksessa on käsiteltävä tekopohjavesilaitosta koskeva hakemus sen muutetussa muodossa ja että katselmustoimituksessa on käsiteltävä suoja-alueen määräämistä koskeva hakemus, raakaveden ottamista Kokemäenjoesta ynnä muuta koskeva hakemus ja esikäsittelylaitosta koskeva ympäristölupahakemus.</p>
    <p>Vesi- ja ympäristöhallituksen ehdotuksen mukaisesti vesioikeus on 7.6.1993 määrännyt diplomi-insinööri Marja Hiitiön toimitusinsinööriksi katselmustoimitukseen. Vesioikeus on 18.8.1998 Lounais-Suomen ympäristökeskuksen ehdotuksen mukaisesti määrännyt diplomi-insinööri Frej Achrénin Lounais-Suomen ympäristökeskuksesta katselmustoimituksen toimitusinsinööriksi peruuttaen samalla diplomi-insinööri Marja Hiitiön pyynnöstä hänelle antamansa määräyksen. Ympäristölupavirasto on määrännyt 27.10.2000 filosofian maisteri Joni Mäkisen ja 18.12.2000 professori Esko Mälkin avustamaan asiantuntijoina katselmustoimituksessa. Katselmustoimituksen uskotuiksi miehiksi on kutsuttu Jaakko Kallionpää Alastaron kunnasta ja Juhani Norri Huittisten kunnasta.</p>
    <p>Asiassa on pidetty katselmuskokoukset 28.11.2001 Alastaron ja Oripään kunnissa sekä 29.11.2001 Huittisten kaupungissa ja Säkylän kunnissa. Toimitusmiesten laatima katselmuskirja on valmistunut 12.6.2003. Joni Mäkinen on laatinut 10.6.2001 päivätyn lausunnon. Esko Mälkki on laatinut 15.1. ja 25.3.2003 päivätyt lausunnot. Katselmustoimituksen päätyttyä katselmusasiakirjat ovat olleet yleisesti nähtävillä 28.7. ja 29.9.2003 välisen ajan Alastaron, Oripään, Säkylän ja Vampulan kunnissa sekä Huittisten kaupungissa.</p>
    <p>
      <em>1.5.2 Katselmuskirja ja siihen sisältyvä toimitusmiesten esitys</em>
    </p>
    <p>Toimitusmiehet ovat katselmuskirjassa muun ohella tehneet esityksen korvausten määräämiseksi niistä tekopohjavesilaitoksen käyttöön tarvittavista käyttöoikeusalueista, jotka eivät ole Turun Seudun Vesi Oy:n tai Turun kaupungin omistuksessa. Lisäksi he ovat esittäneet korvauksia maksettavaksi niistä alueista, jotka ovat tarpeen Kokemäenjoesta tapahtuvaa vedenottoa varten. Toimitusmiehet eivät ole esittäneet, että ympäristölupavirasto määräisi maksettavaksi korvauksia Kokemäenjoessa olevien voimalaitosten omistajille aiheutuvasta energianmenetyksestä, koska Turun Seudun Vesi Oy on tehnyt näiden menetysten korvaamisesta voimalaitosten omistajien kanssa sopimukset.</p>
    <p>Toimitusmiesten korvausesitys perustuu maanmittauslaitoksen kauppahintarekisteristä saatuihin tietoihin Virttaankankaan alueen kiinteistönkaupoista ajalta 27.10.1986-17.1.2001. Toimitusmiehet ovat katsoneet, että korvausperusteen tulisi olla lähellä metsämaan arvoa, koska ei ole todennäköistä, että hanketta varten tarvittavia alueita tultaisiin lähivuosina tai -vuosikymmeninä käyttämään soranottoon. Esityksen mukaan korvausta on maksettava muiden alueiden osalta 0,50 euroa neliömetriltä, mutta Huittisissa Karhiniemen sillan vieressä olevan alueen osalta 1,20 euroa neliömetriltä.</p>
    <p>Toimitusmiehet ovat esittäneet, että Turun Seudun Vesi Oy:lle myönnetään lupa imeyttää Kokemäenjoesta otettua, Huittisissa sijaitsevalla esikäsittelylaitoksella käsiteltyä vettä maaperään Virttaankankaalla sijaitsevilla imeytysalueilla ja lupa ottaa alueelta tekopohjavettä. Katselmuskirjassa on tehty esitys lupamääräyksiksi. Toimitusmiehet ovat lausuneet, että töidenaloittamislupaa ei ole syytä myöntää imeytysalueiden, kaivojen, putkilinjojen tai laitosalueen rakennusten rakentamiseen.</p>
    <p>Toimitusmiehet ovat katsoneet, että Virttaankankaan tekopohjavesilaitokselle voidaan määrätä suoja-alue, ja tehneet esityksen suoja-aluetta koskeviksi määräyksiksi.</p>
    <p>Toimitusmiehet ovat katsoneet, että veden ottamiseen Kokemäenjoesta voidaan myöntää lupa, ja tehneet esityksen lupamääräyksiksi. Toimitusmiehet ovat katsoneet, että luvan myöntämisen edellytykset esikäsittelylaitoksen selkeytettyjen huuhteluvesien johtamiseen Loimijokeen ovat olemassa. Toimitusmiehet ovat tehneet esityksen lupamääräyksiksi.</p>
    <p>Toimitusmiehet ovat myös katsoneet, että veden johtamiseen Kokemäenjoesta voidaan myöntää töidenaloittamislupa ja esikäsittelylaitokselle voidaan myöntää lupa toiminnan aloittamiseen muutoksenhausta huolimatta.</p>
    <p>
      <em>1.5.3 Muistutukset</em>
    </p>
    <p>Ympäristölupavirastolle on hakemuksen, suunnitelman tai katselmuskirjan johdosta tehty yhteensä 75 muistutusta. Muistutuksen ovat tehneet muun ohella Pirjo Ervola ja hänen asiakumppaninsa (Pro Virttaankangas), Alastaron kunnanhallitus, Oripään kunnanhallitus, MTK-Alastaro ry, MTK-Säkylä ry, Maanrakennusliike Pauli Peiponen Oy, Kuljetusliike Kauko Koskinen Ky, Jorma Markkula, Ari Markkula Oy, Juho Lankinen, Kyösti Kivistö, Mika Tattinen, Aino Kivistö, Ossi Kivistö, Matti Kivistö, Olavi Nieminen, Arvo Kuosa, Reijo Kuosa, Armi Kyläheikkilä-Kyllästinen asiakumppaneineen, Vampulan Vesihuolto Oy, Tiina ja Timo Vähäheikkilä, Loimaan kaupunginhallitus, Vampulan kunnanhallitus, Pyhäjärven Suojeluyhdistys ry, Suomen luonnonsuojeluliitto ry, Huittisten seudun ympäristöyhdistys ry sekä Satakunnan luonnonsuojelupiiri ry.</p>
    <p>Muistuttajat ovat vaatineet muun ohella, että lupahakemukset hylätään, ja katsoneet, että luvan hakija ei ole riittävästi selvittänyt hankkeen vaihtoehtoja. Muistutuksissa on esitetty korvausvaatimuksia.</p>
    <p>
      <em>1.5.4 Vesijohdon rakentamista koskevan hakemuksen käsittely</em>
    </p>
    <p>Ympäristölupavirasto on vesilain 16 luvun 9 §:n mukaisesti antanut vesijohdon rakentamista koskevasta hakemuksesta tiedon asianosaisille.</p>
    <p>Ympäristölupavirastolle on tehty yhteensä 16 muistutusta. Muistutuksen ovat tehneet muun ohella Tiina ja Timo Vähäheikkilä sekä Alastaron ja Vampulan kunnanhallitukset. Vähäheikkilät ovat vastustaneet luvan myöntämistä ja tehneet lupamääräyksiä koskevia vaatimuksia. Kunnanhallitukset ovat muun ohella katsoneet, että vesijohdon sijoitusvaihtoehtoja on tarkasteltava haitallisten vaikutusten minimoinnin kannalta.</p>
    <p>2 Länsi-Suomen ympäristölupaviraston päätökset</p>
    <p><em>Länsi-Suomen ympäristölupavirasto</em> on 30.12.2005 antamillaan päätöksillä n:ot 161-164 ja 166/2005/4, asiakirjoista ilmenevien menettelyvaiheiden jälkeen ja suoritettuaan 1.-2.9.2004 asiassa tarkastuksen, myöntänyt Turun Seudun Vesi Oy:lle jäljempänä selostettavat luvat ja tehnyt muut jäljempänä selostettavat päätökset.</p>
    <p>
      <em>2.1 Tekopohjavesilaitoksen rakentaminen sekä pohja- ja tekopohjaveden ottaminen siitä, päätös n:o 161/2005/4</em>
    </p>
    <p>Ympäristölupavirasto on päätöksellään n:o 161 myöntänyt Turun Seudun Vesi Oy:lle vesilain mukaisen luvan Virttaankankaan tekopohjavesilaitoksen rakentamiseen, esikäsitellyn raakaveden imeyttämiseen sekä pohja- ja tekopohjaveden ottamiseen siitä lupamääräyksessä 7 sanotun määrän hakemukseen liitetyn, 4.5.2001 päivätyn sekä 12.2.2003 ja 19.11.2004 muutetun suunnitelman mukaisesti Alastaron kunnan Virttaan kylässä sekä Oripään kunnan Tanskilan ja Oripään kylissä.</p>
    <p>Ympäristölupavirasto on myöntänyt pysyvän käyttöoikeuden tekopohjavesilaitoksen rakentamista varten tarvittaviin toiselle kuuluviin lupamääräyksestä 12 ilmeneviin maa-alueisiin.</p>
    <p>Päätöksen mukaan hankkeesta ei ennalta arvioiden aiheudu muuta kuin lupamääräyksessä 12 käyttöoikeuden myöntämisestä korvattavaksi määrättyä vahinkoa tai haittaa.</p>
    <p>Päätöksen mukaan luvan saajan on noudatettava vesilain säännöksiä ja seuraavia lupamääräyksiä:</p>
    <p>
      <em>Rakenteet ja laitteet</em>
    </p>
    <p>1) Luvan saajalla on oikeus rakentaa tekopohjavesilaitoksen toiminta- alueelle hakemussuunnitelman liitteenä olevan 4.5.2001 päivätyn sekä 12.2.2003 ja 19.11.2004 muutetun Virttaankankaan tekopohjavesilaitoksen asemapiirustuksen n:o 00125203.103 B mukaiset imeytysalueiden sadetusjärjestelmät ja imeytysaltaat, kaivot, vedensiirtoputket, tarkkailua varten tarvittavat havaintoputket ja muut laitoksen toimintaa varten tarpeelliset rakenteet ja laitteet.</p>
    <p>Töitä ei saa aloittaa Turun kaupungin hallinnassa olevilla alueilla ennen kuin ne ovat siirtyneet luvan saajan hallintaan.</p>
    <p>
      <em>Raakaveden imeytys</em>
    </p>
    <p>2) Imeytysalueilla saadaan imeyttää vettä tekopohjavedeksi yhteensä enintään 105 000 m<sup>3</sup>/d vuosikeskiarvona laskettuna ja enintään 125 000 m<sup>3</sup>/d vuorokausikeskiarvona laskettuna.</p>
    <p>3) Vuosittain imeytettävästä vesimäärästä on vähintään 1/4 imeytettävä imeytysaltaista. Tämän ylittävä osa vesimäärästä saadaan imeyttää sadettamalla. Imeytysaltaat on sijoitettava Natura 2000 -verkoston alueen ulkopuolella sijaitseville imeytysalueille.</p>
    <p>Imeytysaltaita koskeva suunnitelma on hyvissä ajoin ennen niiden rakentamiseen ryhtymistä toimitettava Lounais-Suomen ympäristökeskuksen hyväksyttäväksi.</p>
    <p>4) Kokemäenjoesta otettu vesi on ennen tekopohjavedeksi imeyttämistä esikäsiteltävä hiekkasuodatuslaitoksessa, jonka rakentamisen on perustuttava käsittelytehon kannalta vähintään seuraaviin mitoitusarvoihin:</p>
    <p>- Suodatuspintakuorman on oltava alle 9 m/h yli 90 % suodatuslaitoksen toiminta-ajasta. Tämä arvo saadaan ylittää erityistilanteissa, kuten suodattimien pesun sekä niiden korjaus- ja huoltotöiden aikana. Pintakuorma lasketaan raakavesivirtaaman ja käytössä olevien suodattimien pinta-alan avulla.</p>
    <p>- Suodatinhiekan on oltava nimellisraekooltaan enintään tasolla 0,7-1,3 mm.</p>
    <p>- Suodatinpatjan paksuuden on oltava vähintään 1,0 m.</p>
    <p>5) Veden imeyttäminen saadaan keskeyttää veden mukana kulkeutuvan elohopean tai muun haitallisen aineen määrän rajoittamiseksi liukuvan neljän kuukauden aikana enintään 19 vuorokauden ajaksi lupamääräysten mukaisen vedenoton ollessa jatkuvasti käynnissä. Jos imeytys joudutaan keskeyttämään tätä pidemmäksi ajaksi, on tällöin myös vedenotto keskeytettävä.</p>
    <p>6) Veden imeyttäminen on keskeytettävä ajaksi, jolloin Kokemäenjoen veden elohopeapitoisuus ottokohdalla on todennäköisesti yli 0,13 µg/l.</p>
    <p>
      <em>Vedenotto</em>
    </p>
    <p>7) Muodostettua tekopohjavettä ja pohjavettä saadaan ottaa laitosalueelle rakennettavista kaivoista yhteensä enintään 105 500 m<sup>3</sup>/d vuosikeskiarvona laskettuna ja enintään 125 000 m<sup>3</sup>/d kuukausikeskiarvona laskettuna.</p>
    <p>
      <em>Varautuminen vedenoton keskeytyksiin</em>
    </p>
    <p>8) Luvan saajan on pidettävä Turun kaupungin vedenkäsittelylaitos ja osakaskuntien pohjavedenottamot toimintakunnossa tai muulla tavoin huolehdittava siitä, että osakaskuntien välttämätön veden tarve voidaan tyydyttää sinä aikana, jona veden johtaminen Virttaankankaan tekopohjavesilaitokselta on keskeytettynä.</p>
    <p>
      <em>Suojaimeytykset</em>
    </p>
    <p>9) Luvan saajan on imeytettävä suunnitelman mukaisilla suojaimeytysalueilla maaperään tekopohjavettä sellaiset määrät, että Alastaron Myllylähteen ja Kankaanrannan lähteen yhteenlaskettu virtaama ei tekopohjavesilaitoksen toiminnan vuoksi sanottavasti muutu eivätkä pohjavedenkorkeudet Oripäänharjun pohjoisosassa sanottavasti laske.</p>
    <p>
      <em>Tekopohjavesilaitoksen rakentaminen ja käyttäminen</em>
    </p>
    <p>10) Tekopohjavesilaitos on rakennettava ja laitosta käytettävä siten, ettei siitä aiheudu vältettävissä olevaa vahinkoa tai haittaa.</p>
    <p>Mikäli tarkkailuhavaintojen perusteella tai muutoin havaitaan haitallisia vaikutuksia ilmenevän, on imeytyksiä, vedenottoa tai suojaimeytyksiä tarpeellisilta osin muutettava.</p>
    <p>Luvan saajalla on oikeus liikkua laitoksen toimintaa ja tarkkailua suorittaessaan moottoriajoneuvolla laitoksen toiminta-alueen kiinteistöjen alueella. Liikuttaessa maastossa moottoriajoneuvolla on pyrittävä käyttämään olemassa olevia ajouria. Moottoriajoneuvoa on maastossa käytettävä siten, että vältetään vahingon ja haitan aiheuttamista asianomaiselle kiinteistölle ja luonnolle.</p>
    <p>
      <em>Tarkkailut</em>
    </p>
    <p>11) Luvan saajan on Lounais-Suomen ympäristökeskuksen hyväksymällä tavalla tarkkailtava Kokemäenjoen veden laatua, esikäsittelylaitoksen toimintaa sekä imeytettävän veden laatua ja määrää.</p>
    <p>Ottamot on varustettava luotettavilla vesimäärän mittauslaitteilla. Vuorokausittain otettavista vesimääristä on pidettävä kirjaa. Mittaustulokset on Lounais-Suomen ympäristökeskuksen kanssa sovituin määräajoin toimitettava ympäristökeskukselle sekä Alastaron, Oripään ja Säkylän kuntien ympäristönsuojeluviranomaisille.</p>
    <p>Luvan saajan on Lounais-Suomen ympäristökeskuksen hyväksymällä tavalla tarkkailtava laitoksen kaivoista otettavan veden laatua sekä tekopohjavesilaitoksen vaikutuksia pohjaveden korkeuksiin ja laatuun, Kankaanrannan lähteiden veden korkeuksiin ja laatuun sekä niistä lähtevien lähdepurojen virtaamiin.</p>
    <p>Luvan saajan on Lounais-Suomen ympäristökeskuksen hyväksymällä tavalla tarkkailtava imeytyksen vaikutuksia Säkylänharjun Natura 2000 -alueen luonnonarvoihin.</p>
    <p>Ehdotukset tarkkailusuunnitelmiksi on toimitettava ympäristökeskuksen hyväksyttäviksi hyvissä ajoin ennen toiminnan aloittamista.</p>
    <p>Tarkkailutulokset ja niiden vuosiyhteenvedot on toimitettava tarkkailuohjelmissa sanotuin tavoin ympäristökeskukselle sekä Alastaron, Oripään ja Säkylän kuntien ympäristönsuojeluviranomaisille.</p>
    <p>
      <em>Korvaukset</em>
    </p>
    <p>12) Luvan saajan on maksettava ennen tekopohjavesilaitoksen rakentamiseen ryhtymistä, kuitenkin viimeistään kahden kuukauden kuluessa tämän päätöksen saatua lainvoiman laitoksen toimintaa varten tarvittavien alueiden pysyvästä käyttöoikeudesta seuraavat korvaukset:</p>
    <p>ORIPÄÄN KUNTA</p>
    <p>
      <em>Oripään kylä</em>
    </p>
    <p>Tilan nimi: Metsäniinikoski, RN:o 4:111<br/><em>Omistajan nimi: Kulj.liike Kauko Koskinen Ky</em><br/>Alue/koodinro: Imeytysalue VI_IA 200, pinta-ala 22 888 m<sup>2</sup>, korvaus 11 444 euroa<br/>Alue/koodinro: Imeytysalue VI_IA 201, pinta-ala 1 476 m<sup>2</sup>, korvaus 738 euroa<br/>Alue/koodinro: Kaivoalue, pinta-ala 29 815 m<sup>2</sup>, korvaus 14 908 euroa<br/>Alue/koodinro: Tie/johtolinjat, pinta-ala 3 547 m<sup>2</sup>, korvaus 1 774 euroa<br/>Alue/koodinro: Työnaik. käyttöalue, pinta-ala 1 776 m<sup>2</sup>, korvaus 533 euroa<br/>Korvaus yhteensä 29 397 euroa</p>
    <p>Tilan nimi: Tapiomäki, RN:o 10:91<br/><em>Omistajan nimi: Järvinen Aimo</em> ja <em>Salo Terttu</em><br/>Alue/koodinro: Imeytysalue VI_IA 201, pinta-ala 13 280 m<sup>2</sup>, korvaus 6 640 euroa<br/>Alue/koodinro: Imeytysalue VI_IA 202, pinta-ala 5 057 m<sup>2</sup>, korvaus 2 529 euroa<br/>Alue/koodinro: Tie/johtolinjat, pinta-ala 2 717 m<sup>2</sup>, korvaus 1 359 euroa<br/>Alue/koodinro: Työnaik. käyttöalue, pinta-ala 1 499 m<sup>2</sup>, korvaus 450 euroa<br/>Korvaus yhteensä 10 978 euroa</p>
    <p>
      <em>Tanskilan kylä</em>
    </p>
    <p>Tilan nimi: Tienhaara I, RN:o 2:26<br/><em>Omistajan nimi: Järvinen Aimo</em> ja <em>Salo Terttu</em><br/>Alue/koodinro: Imeytysalue VI_IA 202, pinta-ala 12 990 m<sup>2</sup>, korvaus 6 495 euroa<br/>Alue/koodinro: Kaivoalue, pinta-ala 25 005 m<sup>2</sup>, korvaus 12 503 euroa<br/>Alue/koodinro: Tie/johtolinjat, pinta-ala 2 093 m<sup>2</sup>, korvaus 1 047 euroa<br/>Alue/koodinro: Työnaik. käyttöalue, pinta-ala 1 211 m<sup>2</sup>, 363 euroa<br/>Korvaus yhteensä 20 408 euroa</p>
    <p>
      <em>Yhteismetsät, kylä</em>
    </p>
    <p>Tilan nimi: Virttaan yhteismetsä, RN:o 874:2:0<br/><em>Omistajan nimi: Virttaan Yhteismetsän Osakaskunta</em><br/>Alue/koodinro: Imeytysalue VI_IA 202, pinta-ala 5 107 m<sup>2</sup>, korvaus 2 554 euroa<br/>Alue/koodinro: Tie/johtolinjat, pinta-ala 3 755 m<sup>2</sup>, korvaus 1 878 euroa<br/>Alue/koodinro: Työnaik. käyttöalue, pinta-ala 2 639 m<sup>2</sup>, korvaus 792 euroa<br/>Korvaus yhteensä 5 224 euroa</p>
    <p>ALASTARON KUNTA</p>
    <p>
      <em>Virttaan kylä</em>
    </p>
    <p>Tilan nimi: Koivikko, RN:o 5:43<br/><em>Omistajan nimi: Lankinen Aaro oik. om</em><br/>Alue/koodinro: Imeytysalue VI_IA 301, pinta-ala 19 613 m<sup>2</sup>, korvaus 9 807 euroa<br/>Alue/koodinro: Kaivoalue, pinta-ala 7 202 m<sup>2</sup>, korvaus 3 601 euroa<br/>Alue/koodinro: Tie/johtolinjat, pinta-ala 7 178 m<sup>2</sup>, korvaus 3 589 euroa<br/>Alue/koodinro: Työnaik. käyttöalue, pinta-ala 3 921 m<sup>2</sup>, korvaus 1 176 euroa<br/>Korvaus yhteensä 18 173 euroa</p>
    <p>Tilan nimi: Kahila, RN:o 4:77<br/><em>Omistajan nimi: Kuosa Arvo</em> ja <em>Kuosa Reijo</em><br/>Alue/koodinro: Kaivoalue, pinta-ala 5 647 m<sup>2</sup>, korvaus 2 824 euroa<br/>Alue/koodinro: Tie/johtolinjat, pinta-ala 327 m<sup>2</sup>, korvaus 164 euroa<br/>Korvaus yhteensä 2 988 euroa</p>
    <p>Tilan nimi: Ketoheikkilä, RN:o 1:118<br/><em>Omistajan nimi: Kauma Kalevi</em><br/>Alue/koodinro: Imeytysalue VI_IA 300, pinta-ala 20 903 m<sup>2</sup>, korvaus 10 452 euroa<br/>0Alue/koodinro: Imeytysalue VI_IA 302, pinta-ala 37 056 m<sup>2</sup>, korvaus 18 528 euroa<br/>Alue/koodinro: Tie/johtolinjat, pinta-ala 259 m<sup>2</sup>, korvaus 130 euroa<br/>Alue/koodinro: Työnaik. käyttöalue, pinta-ala 151 m<sup>2</sup>, korvaus 45 euroa<br/>Korvaus yhteensä 29 155 euroa</p>
    <p>Tilan nimi: Taimisto, RN:o 5:156<br/><em>Omistajan nimi: Nieminen Olavi ja Reeta</em><br/>Alue/koodinro: Imeytysalue VI_IA 301, pinta-ala 8 064 m<sup>2</sup>, korvaus 4 032 euroa<br/>Alue/koodinro: Tie/johtolinjat, pinta-ala 3 874 m<sup>2</sup>, korvaus 1 937 euroa<br/>Alue/koodinro: Työnaik. käyttöalue, pinta-ala 2 180 m<sup>2</sup>, korvaus 654 euroa<br/>Korvaus yhteensä 6 623 euroa</p>
    <p>Tilan nimi: Soramäki, RN:o 5:192<br/><em>Omistajan nimi: Maanrakennusliike Pauli Peiponen </em><br/>Alue/koodinro: Kaivoalue, pinta-ala 13 326 m<sup>2</sup>, korvaus 6 663 euroa</p>
    <p>Tilan nimi: Ojapelto, RN:o 5:193<br/><em>Omistajan nimi: Salonen Aulis kp.</em><br/>Alue/koodinro: Kaivoalue, pinta-ala 9 230 m<sup>2</sup>, korvaus 4 615 euroa<br/>Alue/koodinro: Tie/johtolinjat, pinta-ala 2 939 m<sup>2</sup>, korvaus 1 470 euroa<br/>Alue/koodinro: Työnaik. käyttöalue, pinta-ala 1 633 m<sup>2</sup>, korvaus 490 euroa<br/>Korvaus yhteensä 6 575 euroa</p>
    <p>Tilan nimi: Puroniitty, RN:o 1:104<br/><em>Omistajan nimi: Vartia Paula</em><br/>Alue/koodinro: Tie/johtolinjat, pinta-ala 424 m<sup>2</sup>, korvaus 212 euroa<br/>Alue/koodinro: Työnaik. käyttöalue, pinta-ala 377 m<sup>2</sup>, korvaus 113 euroa<br/>Korvaus yhteensä 325 euroa</p>
    <p>Tilan nimi: Rekonmaa, RN:o 5:40<br/><em>Omistajan nimi: Kiviranta Matti ja Sylvi</em><br/>Alue/koodinro: Tie/johtolinjat, pinta-ala 1 418 m<sup>2</sup>, korvaus 709 euroa</p>
    <p>Tilan nimi: Kotala, RN:o 1:32<br/><em>Omistajan nimi: Nenonen Arttur ja Eeva oik.om.</em><br/>Alue/koodinro: Imeytysalue VI_IA 400, pinta-ala 24 552 m<sup>2</sup>, korvaus 12 276 euroa<br/>Alue/koodinro: Tie/johtolinjat, pinta-ala 10 160 m<sup>2</sup>, korvaus 5 080 euroa<br/>Alue/koodinro: Työnaik. käyttöalue, pinta-ala 4 213 m<sup>2</sup>, korvaus 1 264 euroa<br/>Korvaus yhteensä 18 620 euroa</p>
    <p>Tilan nimi: Koivikkomäki, RN:o 1:109<br/><em>Omistajan nimi: Pöllänen Toivo</em><br/>Alue/koodinro: Tie/johtolinjat, pinta-ala 691 m<sup>2</sup>, korvaus 346 euroa<br/>Alue/koodinro: Työnaik. käyttöalue, pinta-ala 318 m<sup>2</sup>, korvaus 95 euroa<br/>Korvaus yhteensä 441 euroa</p>
    <p>Tilan nimi: Viitasaari, RN:o 1:126<br/><em>Omistajan nimi: Vartia Tauno oik.om.</em><br/>Alue/koodinro: Tie/johtolinjat, pinta-ala 2 519 m<sup>2</sup>, korvaus 1 260 euroa<br/>Alue/koodinro: Työnaik. käyttöalue, pinta-ala 1 484 m<sup>2</sup>, korvaus 445 euroa<br/>Korvaus yhteensä 1 705 euroa</p>
    <p>SÄKYLÄN KUNTA</p>
    <p>
      <em>Yleiset tiet, kylä </em>
    </p>
    <p>Tilan nimi: Harjun pt., 12705 RN:o 1:2705<br/><em>Omistajan nimi: -</em><br/>Alue/koodinro: Johtolinja, pinta-ala 69 m<sup>2</sup>, korvaus 35 euroa<br/>Alue/koodinro: Työnaik. käyttöalue, pinta-ala 38 m<sup>2</sup>, korvaus 11 euroa<br/>Korvaus yhteensä 46 euroa</p>
    <p>Jos kiinteistö, jonka osalta korvaus on määrätty, on kiinnitettynä, korvaus on edellä sanotussa ajassa talletettava Länsi-Suomen lääninhallitukseen ja jaettava niin kuin ulosmitatun omaisuuden myyntihinnasta säädetään. Tallettamista ei kuitenkaan tarvitse toimittaa, jos panttioikeuden haltija antaa suostumuksensa korvauksen tallettamatta jättämiseen tai korvaus on pienempi kuin 5 000 euroa.</p>
    <p>13) Töiden suorittamisesta mahdollisesti aiheutuva vahinko on korvattava viivytyksettä asianomaiselle oikeudenomistajalle, ellei toisin sovita.</p>
    <p>
      <em>Vedensaannin turvaaminen</em>
    </p>
    <p>14) Mikäli tekopohjavesilaitoksen käyttämisestä on seurauksena, että joltakin alueelta veden saanti estyy tai huomattavasti vaikeutuu, luvan saaja voidaan, jos asianomainen sitä vaatii, velvoittaa rahalla korvaamisen sijasta ryhtymään sellaisiin toimenpiteisiin kuin vedenottamon omistajan velvollisuudesta alueen omistajan tai vettä muun erityisen oikeuden nojalla ottavan oikeuden turvaamiseksi vesilaissa on säädetty.</p>
    <p>
      <em>Ennakoimaton vahinko</em>
    </p>
    <p>15) Mikäli tässä päätöksessä tarkoitetusta hankkeesta aiheutuu sellainen vahinko, haitta tai muu edunmenetys, jota lupapäätöstä annettaessa ei ole edellytetty ja josta luvan saaja on vesilain mukaan vastuussa, edunmenetyksen kärsinyt tai yleisen edun vaatiessa asianomainen viranomainen voi saattaa asian lupapäätöksen lainvoiman estämättä ympäristölupaviraston käsiteltäväksi siinä järjestyksessä kuin hakemusasioista on vesilaissa säädetty.</p>
    <p>
      <em>Rakentamisaika</em>
    </p>
    <p>16) Tämän lupapäätöksen tarkoittamat työt on saatettava olennaisin osin loppuun kahdeksan vuoden kuluessa päätöksen lainvoimaiseksi tulemisesta uhalla, että lupa ja myönnetyt käyttöoikeudet on muutoin katsottava rauenneiksi.</p>
    <p>
      <em>Ilmoitukset</em>
    </p>
    <p>17) Luvan saajan on hyvissä ajoin tarkoitusta vastaavalla tavalla ilmoitettava töiden aloittamisesta asianomaisille maanomistajille, Lounais-Suomen ympäristökeskukselle sekä Alastaron, Oripään ja Säkylän kuntien ympäristönsuojeluviranomaisille.</p>
    <p>18) Töiden valmistumisesta sekä veden imeyttämisen ja vedenoton aloittamisesta on ilmoitettava viivytyksettä kirjallisesti ympäristölupavirastolle, Lounais-Suomen ympäristökeskukselle sekä Alastaron, Oripään ja Säkylän kuntien ympäristönsuojeluviranomaisille.</p>
    <p>
      <em>Lupamääräysten tarkistaminen</em>
    </p>
    <p>19) Luvan saajan on viimeistään 31.12.2018 jätettävä ympäristölupavirastolle lupamääräysten tarkistamista koskeva hakemus, johon on muun ohella liitettävä selvitys velvoitetarkkailussa havaituista, ympäristöön kohdistuneista vaikutuksista sekä selvitys hankkeesta mahdollisesti aiheutuneista vahingoista ja haitoista ja esitys niiden korvaamisesta.</p>
    <p>
      <em>Korvattava päätös</em>
    </p>
    <p>Ympäristölupaviraston päätös korvaa Länsi-Suomen vesioikeuden 8.1.1982 antaman ja korkeimman hallinto-oikeuden 2.11.1983 annetulla päätöksellä eräiltä osin muutetun Virttaankankaan pohjavedenottamoa koskevan lupapäätöksen nro 100/1982 B.</p>
    <p>
      <em>Töidenaloittamislupa</em>
    </p>
    <p>Ympäristölupavirasto on myöntänyt Turun Seudun Vesi Oy:lle vesilain 2 luvun 26 §:n (606/1982) nojalla luvan aloittaa laitosmittakaavaista koetoimintaa varten tarpeelliset työt ennen päätöksen lainvoimaiseksi tulemista. Lupa koskee tarvittavien putkistojen rakentamista ja tarkkailua varten tarvittavien laitteiden asennusta sekä enintään 20 000 m<sup>3</sup>/d:n suuruisen esikäsitellyn vesimäärän sadetusimeytystä ja vedenottoa yhtiön hallitsemilla alueilla.</p>
    <p>Luvan saajan on ennen töihin ryhtymistä talletettava Länsi-Suomen lääninhallitukseen 20 000 euron suuruinen vakuus niiden vahinkojen, haittojen ja kustannusten korvaamisesta, jotka päätöksen kumoaminen tai luvan määräysten muuttaminen voi aiheuttaa.</p>
    <p>
      <em>Perustelut</em>
    </p>
    <p>
      <em>Luparatkaisu</em>
    </p>
    <p>Hankkeen tarkoituksena on turvata hyvälaatuisen veden riittävä saanti Turun kaupungin ja sen ympäristön kuntien tarpeisiin. Nykyisiin, lähinnä pintaveteen perustuviin järjestelmiin verrattuna tekopohjaveteen perustuvan vedenhankintajärjestelmän etuna ovat kuluttajille toimitettavan veden parempi laatu, pienemmät laadun vaihtelut, veden riittävyys sekä veden lämpötilavaihtelujen ja niistä aiheutuvien ongelmien poistuminen. Veden saannin toimintavarmuus on hyvä myös mahdollisten kriisien sattuessa. Hyöty koskettaa väestömäärältään suurta aluetta sekä alueen laajaa palvelutoimintaa ja teollisuutta.</p>
    <p>Hakijan osakaskuntien keskimääräiseksi vedentarpeeksi vuonna 2030 on arvioitu 87 000 m<sup>3</sup>/d. Virttaankankaalla voidaan esikäsitellystä raakavedestä muodostaa tekopohjavettä hakemuksessa tarkoitettu määrä, vuosikeskiarvona 100 500 m<sup>3</sup>/d. Kun tähän lisätään nykyisestä ottamosta saatava vesimäärä 5 000 m<sup>3</sup>/d, saadaan laitoksesta pohja- ja tekopohjavettä vuosikeskiarvona yhteensä 105 500 m<sup>3</sup>/d, mikä määrä riittää tyydyttämään hakijan veden tarpeen pitkälle tulevaisuuteen. Käyttöön saatava tekopohjavesi on lähes luonnollisen pohjaveden kaltaista.</p>
    <p>Laitoksen toiminta-alueella maanpinnan kosteusolot ja kasvillisuus muuttuvat imeytysalueilla. Laitosalueen ympäristössä ei tapahdu mainittavasti haitallisia maan pintavyöhykkeen kosteuden muutoksia. Laitoksen toiminta ei imeytettävän ja otettavan vesimäärän suhteuttamisen ja suojaimeytysten vuoksi aiheuta haitallisia muutoksia pohjaveden korkeuksissa eikä ainakaan sanottavaa pohjaveden virtaamien pienenemistä lähteissä ja muilla purkautumispaikoilla. Hankkeella ei myöskään ole sanottavia vaikutuksia lähteiden ja niistä lähtevien purojen veden laatuun. Hanke ei vesilain 1 luvun 17 a §:ssä tarkoitetulla tavalla vaaranna lähteiden säilymistä luonnontilaisina.</p>
    <p>Alueiden käyttöoikeudesta maksettavaksi määrätyt korvaukset ovat yhteensä noin 158 000 euroa. Tämän lisäksi vesilain 2 luvun 6 §:n mukaista vertailua suoritettaessa huomioon otettavat hakijalle vapaaehtoisesti luovutettujen alueiden hankintakustannukset ovat enintään samaa suuruusluokkaa.</p>
    <p>Lupamääräyksissä tarkoitetulla tavalla esikäsitellyn veden johtamisesta maahan ei aiheudu vesilain 1 luvun 22 §:ssä (467/1987) tarkoitettua seurausta eikä toimenpide ole vesilain 1 luvun 22 a §:n (87/1993) vastainen. Tekopohjavesilaitoksen tekemisestä, esikäsitellyn veden johtamisesta maahan tai pohja- ja tekopohjaveden ottamisesta ei aiheudu asutus- tai elinkeino-oloja huonontavaa vedensaannin estymistä tai vaikeutumista laajalla alueella eikä muuta vesilain 2 luvun 5 §:ssä tarkoitettuun verrattavaa seurausta ympäristön oloissa tai luonnonsuhteissa.</p>
    <p>Hankkeella ei ole vaikutusta Säkylänharjun Natura 2000 -alueella sijaitsevan orsivesiesiintymän Kankaanjärven veden korkeuteen tai laatuun eikä sillä ole merkittäviä vaikutuksia mainitun Natura 2000 -alueen luontotyyppeihin "Fennoskandian lähteet ja lähdesuot" sekä "Puustoiset suot". Hanke heikentää jossain määrin luontotyypin "Harjumetsät" luonnonarvoja. Ottaen huomioon imeytysalojen pieni pinta-ala suhteessa luontotyypin "Harjumetsät" kokonaisesiintymään, luontotyypin vähäisempi edustavuus imeytysalueilla sekä niiden sijainti aivan Natura-alueen rajalla, hanke ei merkittävästi heikennä Säkylänharjun Natura 2000 -alueen luonnonarvoja. Hankkeella ei ole vaikutusta muiden Natura 2000 -alueiden luonnonarvoille.</p>
    <p>Tekopohjavesihanke ei vähennä Virttaankankaan veden antoisuutta eikä hankkeella ole sanottavaa vaikutusta alueelta saatavan veden laatuun. Hankkeella ei ole vaikutusta yhdyskuntien vedenottamoihin. Vastaavanlainen tarve asianomaisella paikkakunnalla voidaan aiempaan tapaan tyydyttää. Edellytykset luvan myöntämiselle veden johtamiseksi paikkakunnan ulkopuolelle ovat siten olemassa.</p>
    <p>Tekopohjavesilaitoksen tekemisestä, esikäsitellyn veden johtamisesta maahan sekä pohja- ja tekopohjaveden ottamisesta saatava hyöty on erityisesti verrattaessa hankkeen ja menetettävän edun merkitystä yleiseltä kannalta katsottuna siitä johtuvaa vahinkoa, haittaa tai muuta edunmenetystä huomattavasti suurempi. Hanke on yleisen tarpeen vaatima.</p>
    <p>Jälkikäsittelylaitos tai siinä käytettävien kemikaalien varastointi ei, ottaen huomioon kyseessä olevien kemikaalien laatu ja määrä, ympäristönsuojelulain 28 §:n, ympäristönsuojeluasetuksen 1 §:n tai kemikaalilain säännösten perusteella edellytä lupaa.</p>
    <p>Hakijan nykyinen Virttaankankaan pohjavedenottamo sijaitsee tekopohjavesilaitoksen toiminta-alueella ja sitä tullaan käyttämään yhtenä laitoksen ottamona. Tämän vuoksi on tarkoituksenmukaista kumota ottamoa koskeva lupa ja sisällyttää ottamo tekopohjavesilaitoksen lupaan. Laitoksesta otettavan veden määrää on tästä syystä lisätty toimitusmiesten esittämästä määrällä 5 000 m<sup>3</sup>/d.</p>
    <p>
      <em>Vahingonkorvaukset</em>
    </p>
    <p>Ympäristölupavirasto hyväksyy toimitusmiesten korvausesityksen. Koska toimitusmiesten esittämä yksikköhinta perustuu Virttaankankaan alueella tehtyihin kauppoihin, pysyvään käyttöön otettavien alueiden yksikköhinnan 0,50 euroa/m<sup>2</sup> on katsottava sisältävän myös pohjaveden saantiin perustuvan maan lisäarvon.</p>
    <p>Laitoksen toiminta-alueella harjoitettava maa-ainesten otto edellyttää kotitarveottoa lukuun ottamatta maa-aineslain mukaista lupaa. Tekopohjavesilaitosta koskevalla päätöksellä ei kielletä käyttöoikeusalueiden ulkopuolella tapahtuvaa maa-ainesten ottoa. Soranoton sallittavuus tekopohjavesilaitoksen toiminta-alueella ratkaistaan maa-aineslain mukaisessa menettelyssä.</p>
    <p>Maa-ainesten otto estyy alueilla, joihin myönnetään pysyvä käyttöoikeus. Saadun selvityksen mukaan käyttöoikeusalueilla ei ole voimassa olevia maa-ainesten ottolupia eikä luvanvaraisen ottamisen osalta siten aiheudu korvattavaa vahinkoa. Kun otetaan huomioon, että käyttöoikeusalueet ovat vain osa asianomaisten tilojen alueesta, ei käyttöoikeuksien myöntäminen estä tilojen kotitarveottoa eikä tältäkään osin aiheudu korvattavaa vahinkoa. Näin ollen käyttöoikeuskorvauksia ei ole perustettava alueiden sora-arvoon.</p>
    <p>Soveltaminaan lainkohtina ympäristölupavirasto on viitannut vesilain 2 luvun 5 ja 8 §:ään, 11 §:n 3 momenttiin ja 12 §:ään (264/1961), 9 luvun 4 §:n 2 momenttiin (264/1961), 5 ja 8 §:ään (750/1996), 11 ja 16 §:ään (87/1993) sekä 11 luvun 3 §:n 1 momenttiin, 12 (264/1961) ja 14 §:ään (264/1961). Lisäksi ympäristölupavirasto on viitannut ympäristönsuojelulainsäädännön voimaanpanosta annetun lain 12 §:ään.</p>
    <p>
      <em>2.2 Suoja-alueen määrääminen Virttaankankaan tekopohjavesilaitokselle, päätös n:o 162/2005/4</em>
    </p>
    <p>Ympäristölupavirasto on päätöksellään n:o 162 määrännyt Turun Seudun Vesi Oy:n omistamalle Virttaankankaan tekopohjavesilaitokselle vesilain 9 luvun 19 ja 20 §:ssä tarkoitetun suoja-alueen, joka käsittää suoja-aluesuunnitelman liitekarttaan nro 00125229-0101 ja päätöksen liitteenä 1 olevaan karttaan merkityt, päätöksessä sanottuihin tiloihin kuuluvat alueet.</p>
    <p>Suoja-alueella on noudatettava päätöksessä mainittuja alueen käyttöä koskevia määräyksiä, ellei ympäristölupavirasto toisin määrää tai ympäristönsuojelulain mukaisen lupa-asian yhteydessä myönnetä lupaa poiketa niistä.</p>
    <p>Suoja-alueen määräämisestä ei ennalta arvioiden aiheudu kenellekään korvattavaa vahinkoa, haittaa tai muuta edunmenetystä.</p>
    <p>Päätökseen sisältyvät seuraavat suoja-aluemääräykset:</p>
    <p>
      <em>Suoja-alue</em>
    </p>
    <p>1) Alueelle ei saa perustaa ympäristönsuojeluasetuksen 1 §:ssä mainittuja laitoksia, tehtaita tai toimintoja. Kielto ei koske edellä mainitussa pykälässä tarkoitettua toimintaa, joka liittyy tekopohjavesilaitoksesta otettavan veden jälkikäsittelyyn.</p>
    <p>2) Alueelle ei saa perustaa kaatopaikkoja. Eläinraatojen hautaaminen alueella on kielletty.</p>
    <p>3) Alueella on kielletty valtioneuvoston päätöksessä 364/94 lueteltujen myrkyllisten aineiden käsittely ja varastointi siten, että niitä voi päästä maaperään haitallisia määriä.</p>
    <p>4) Alueella on kielletty jätteen, saastuneen maan tai saastuneen veden laitos- tai ammattimaiseen hyödyntämiseen, käsittelyyn ja puhdistamiseen tarkoitettu toiminta.</p>
    <p>5) Alueella on kielletty myrkyllisten kasvinsuojeluaineiden, tuhoeläin- ja vesakkomyrkkyjen käyttö ja varastointi sekä lannoitteiden tai muiden vastaavien pohjaveden likaantumisriskiä aiheuttavien aineiden liiallinen käyttö ja varastointi.</p>
    <p>6) Jätevesien maahan imeyttäminen on alueella kielletty. Alueelle rakennettavien rakennusten jätevedet on johdettava tiiviiseen umpisäiliöön tai tiiviissä viemärissä suoja-alueen ulkopuolelle.</p>
    <p>7) Alueelle ei saa perustaa konevarastoja, autokorjaamoja, auto- ja metalliromuttamoja.</p>
    <p>8) Alueella ei saa käyttää masuunikuonaa, lentotuhkia, jätevettä, jätevesilietettä tai lietelantaa kasteluun, sadetukseen, lannoittamiseen, maanparannukseen tai muuhun vastaavaan tarkoitukseen.</p>
    <p>9) Alueelle ei saa perustaa hautausmaata.</p>
    <p>10) Alueella on kielletty tiesuolojen, öljysoran tai muun tienpitoon liittyvien haitallisten aineiden varastointi sekä tiesuolojen tai muiden pohjavedelle haitallisten aineiden liiallinen käyttö suojaamattomilla tieosuuksilla. Suoloja saa käyttää vain yleisen liikenneturvallisuuden niin vaatiessa. Tällöinkin haitallista ainetta saa käyttää vain niin vähän kuin on välttämätöntä. Suolan käyttö pölynsidontaan on kielletty.</p>
    <p>11) Alueella on kielletty maanalaiset öljysäiliöt. Öljysäiliöt tulee sijoittaa siten, että niiden rikkoutuessa öljy ei pääse maaperään ja siten, että niiden kunto myös siirtoputkiston osalta voidaan tarkistaa.</p>
    <p>12) Alueella on kielletty väliaikaiset suojaamattomat öljysäiliöt. Säiliöt on varustettava niiden tilavuutta vastaavalla suoja-altaalla, katoksella, ylitäytönestimellä ja lukolla. Tankkaus tulee tehdä tiivispohjaisella alustalla, josta öljy ei pääse maaperään.</p>
    <p>13) Alueella on kielletty golfkentän rakentaminen.</p>
    <p>14) Alueelle ei saa rakentaa uusia yleisiä liikenneväyliä, ellei niiden luiskiin rakenneta sen hetkisen tietämyksen mukaan pohjavedelle varmimman suojan antavia suojauksia. Liikenneväylien sivuojat on ohjattava suoja-alueen ulkopuolelle turvalliseen paikkaan ja ojat varustettava öljynerotuskaivoin. Paikoitusalueet on asfaltoitava ja sadevedet johdettava öljynerottimen kautta suoja-alueen ulkopuolelle.</p>
    <p>15) Alueella on kielletty sellainen ojien tai muu maankaivu, josta voi aiheutua pohjaveden likaantumisvaaraa, pohjaveden haitallista purkaantumista, pohjaveden määrän vähentymistä tai pohjavettä likaavan pintaveden imeytymistä maaperään.</p>
    <p>16) Alueen tasauksiin ja täyttöihin saa käyttää vain puhtaita kivennäismaalajeja.</p>
    <p>17) Alueelle ei saa perustaa autojen pesupaikkoja eikä leiriytymisalueita ilman Lounais-Suomen ympäristökeskuksen hyväksymiä suojalaitteita.</p>
    <p>
      <em>Vedenottamo- ja imeytysalueet</em>
    </p>
    <p>18) Vedenottamo- ja imeytysalueet voidaan Turun Seudun Vesi Oy:n toimesta aidata. Alueilla sallitaan ainoastaan raakaveden vastaanottoon, käsittelyyn, imeyttämiseen, pohjavedenottoon ja veden käsittelyyn liittyvä toiminta. Pohjaveden käsittely ja sitä varten tarvittavien aineiden ja tarvikkeiden säilytyksen on tapahduttava tarkoitusta varten suunnitelluissa suojatuissa tiloissa niin, että edellä mainitut aineet eivät pääse maaperään.</p>
    <p>
      <em>Muut määräykset</em>
    </p>
    <p>19) Turun Seudun Vesi Oy:n on tarkoituksenmukaisella tavalla merkittävä suoja-alueen rajat maastoon.</p>
    <p>20) Turun Seudun Vesi Oy:n tulee päätöksen saatuaan viipymättä tiedottaa kirjallisesti asianomaisille maanomistajille suoja-alueen rajoista sekä suoja-aluemääräyksistä.</p>
    <p>21) Turun Seudun Vesi Oy:n on viivytyksettä korvattava kullekin asianomaiselle oikeudenomistajalle suoja-alueella suorittamistaan pohjaveden suojaamistoimenpiteistä aiheutuva mahdollinen vahinko, haitta tai muu edunmenetys, ellei oikeudenomistajan kanssa toisin sovita. Mikäli vahingon, haitan tai muun edunmenetyksen suuruudesta ei päästä sopimukseen, on Turun Seudun Vesi Oy:n viipymättä saatettava asia ympäristölupaviraston ratkaistavaksi.</p>
    <p>Mikäli suoja-aluemääräyksistä aiheutuu sellainen vahinko, haitta tai muu edunmenetys, jota nyt ei ole edellytetty ja josta ei voida sopia, on Turun Seudun Vesi Oy:n saatettava asia ympäristölupaviraston ratkaistavaksi.</p>
    <p>Ympäristölupaviraston päätöstä on suoja-alueen käyttöä koskevien rajoitusten osalta vesilain 9 luvun 19 §:n 3 momentin ja 20 §:n 2 momentin nojalla noudatettava, vaikka siihen haettaisiin muutosta.</p>
    <p>
      <em>Perustelut</em>
    </p>
    <p>Virttaankankaan tekopohjavesilaitoksen avulla turvataan Turun seudun suuren kuluttajajoukon vedentarve. Suoja-alueen avulla turvataan laitokselta saatavan pohja- ja tekopohjaveden puhtaana säilyminen. Suoja-alueen määrääminen tekopohjavesilaitokselle on siten terveydellisistä syistä ja myös muutoin tärkeän tarpeen vaatima.</p>
    <p>Suoja-aluemääräykset eivät rajoita alueen nykyistä tai tulevaa käyttöä siten, että tästä ennalta arvioiden aiheutuisi korvattavaa vahinkoa tai haittaa.</p>
    <p>Soveltaminaan lainkohtina ympäristölupavirasto on viitannut vesilain 9 luvun 19 ja 20 §:ään.</p>
    <p>
      <em>2.3 Veden ottaminen Kokemäenjoesta, päätös n:o 163/2005/4</em>
    </p>
    <p>Ympäristölupavirasto on päätöksellään n:o 163 myöntänyt Turun Seudun Vesi Oy:lle vesilain 9 luvun 2 §:ssä tarkoitetun luvan vedenottamon rakentamiseen SCC Viatek Oy:n laatiman 4.5.2001 päivätyn suunnitelman mukaisesti Huittisten kaupungin Sampun kylässä sekä veden johtamiseen Kokemäenjoesta käytettäväksi esikäsittelyn jälkeen Virttaankankaan tekopohjavesilaitoksella maaperään imeytettäväksi vedeksi. Ympäristölupavirasto on myöntänyt pysyvän käyttöoikeuden vedenottokanavaa ja -kaivoa ja raakavesipumppaamoa varten tarvittaviin Huittisten kaupungin Sampun kylässä sijaitseviin lupamääräyksestä 4 ilmeneviin toiselle kuuluviin maa-alueisiin.</p>
    <p>Hankkeesta ei ennalta arvioiden aiheudu muuta kuin lupamääräyksessä 4 korvattavaksi määrättyä vahinkoa, haittaa tai muuta edunmenetystä.</p>
    <p>Luvan saajan on noudatettava vesilain säännöksiä ja seuraavia lupamääräyksiä:</p>
    <p>
      <em>Rakenteet</em>
    </p>
    <p>1) Vedenottamon tulokanava, välppäämö ja pumppaamo rakennetaan 4.5.2001 päivätyn suunnitelman asemapiirroksen n:o 00125208.0108 rev.A mukaiseen paikkaan. Raakavedenottamo rakennetaan 4.5.2001 päivätyn suunnitelman periaatekuvan n:o 00125208-0307 rev.B mukaisesti. Vedenottamoalueelle Kokemäenjoen rantaan on rakennettava veneenpito- ja uimapaikka tilan Ranta RN:o 1:128 tarvetta varten.</p>
    <p>2) Vedenottokanavaan on asennettava välppä, jonka rakoväli on enintään 5 mm tai muu Varsinais-Suomen työvoima- ja elinkeinokeskuksen hyväksymä rakenne tai laite, jonka avulla estetään tai vähennetään kalojen joutumista pumppaamolle.</p>
    <p>
      <em>Vedenotto</em>
    </p>
    <p>3) Kokemäenjoesta saadaan ottaa vettä enintään 110 000 m<sup>3</sup>/d vuosikeskiarvona laskettuna ja enintään 130 000 m<sup>3</sup>/d kuukausikeskiarvona laskettuna.</p>
    <p>
      <em>Korvaukset</em>
    </p>
    <p>4) Luvan saajan on maksettava vedenottamoa varten tarvittavien maa- alueiden pysyvästä käyttöoikeudesta päätöksessä sanotut kertakaikkiset korvaukset.</p>
    <p>Luvan saajan on lisäksi maksettava tilan Ranta RN:o 1:128 omistajille vedenottamon kiinteistön käytölle aiheuttamasta haitasta kertakaikkisena korvauksena 1 000 euroa.</p>
    <p>Korvaukset on maksettava ennen raakavedenottamon rakentamiseen ryhtymistä, kuitenkin viimeistään kahden kuukauden kuluessa tämän päätöksen saatua lainvoiman. Eräpäivästä lähtien korvaukselle on maksettava vuotuista viivästyskorkoa, jonka määrä on kulloinkin voimassa oleva korkolain 12 §:ssä tarkoitettu viitekorko lisättynä seitsemällä prosenttiyksiköllä.</p>
    <p>Korvausten vähäisyyden vuoksi ei vesilain 11 luvun 15 §:ssä tarkoitettua tallettamista tarvitse toimittaa.</p>
    <p>
      <em>Ennakoimaton vahinko</em>
    </p>
    <p>5) Mikäli tässä päätöksessä tarkoitetusta hankkeesta aiheutuu sellainen vahinko, haitta tai muu edunmenetys, jota lupapäätöstä annettaessa ei ole edellytetty ja josta luvan saaja on vesilain mukaan vastuussa, edunmenetyksen kärsinyt tai yleisen edun vaatiessa asianomainen viranomainen voi saattaa asian lupapäätöksen lainvoiman estämättä ympäristölupaviraston käsiteltäväksi siinä järjestyksessä kuin hakemusasioista on vesilaissa säädetty.</p>
    <p>
      <em>Tarkkailu</em>
    </p>
    <p>6) Ottamo on varustettava luotettavalla vesimäärän mittauslaitteella. Luvan saajan on mitattava Kokemäenjoesta otetut vesimäärät ja pidettävä niistä kirjaa. Mitatut vesimäärät on määräajoin ilmoitettava Lounais-Suomen ympäristökeskukselle.</p>
    <p>
      <em>Rakentamisaika</em>
    </p>
    <p>7) Tämän lupapäätöksen tarkoittamat työt on aloitettava neljän ja saatettava olennaisin osin loppuun kahdeksan vuoden kuluessa päätöksen lainvoimaiseksi tulemisesta uhalla, että lupa ja myönnetyt käyttöoikeudet on muutoin katsottava rauenneiksi.</p>
    <p>
      <em>Ilmoitukset</em>
    </p>
    <p>8) Luvan saajan on hyvissä ajoin tarkoitusta vastaavalla tavalla ilmoitettava töiden aloittamisesta asianomaisille maanomistajille, Lounais-Suomen ympäristökeskukselle ja Huittisten kaupungin ympäristönsuojeluviranomaiselle.</p>
    <p>9) Töiden valmistumisesta on 60 päivän kuluessa ilmoitettava ympäristölupavirastolle, Lounais-Suomen ympäristökeskukselle ja Huittisten kaupungin ympäristönsuojeluviranomaiselle.</p>
    <p>
      <em>Töidenaloittamislupa</em>
    </p>
    <p>Turun Seudun Vesi Oy:lle on myönnetty vesilain 2 luvun 26 §:n nojalla lupa aloittaa raakavedenottoa varten tarpeelliset työt ennen päätöksen lainvoimaiseksi tulemista. Lupa koskee vedenottokanavan ja -kaivon ja raakavesipumppaamon rakentamista sekä Virttaankankaalla tapahtuvaa koetoimintaa varten tarvittavan enintään 20 000 m<sup>3</sup>/d:n suuruisen vesimäärän johtamista vesistöstä.</p>
    <p>Luvan saajan on ennen töihin ryhtymistä talletettava Länsi-Suomen lääninhallitukseen 10 000 euron suuruinen vakuus niiden vahinkojen, haittojen ja kustannusten korvaamisesta, jotka päätöksen kumoaminen tai luvan määräysten muuttaminen voi aiheuttaa.</p>
    <p>
      <em>Perustelut</em>
    </p>
    <p>Vedenotto on tarpeen Turun seudun suuren kuluttajajoukon vedentarpeen tyydyttämiseksi. Vedenoton suurin sallittu kuukausikeskiarvo on 0,8 % joen keskivirtaamasta ja 3,8 % keskialivirtaamasta. Hankkeen vaikutukset Kokemäenjoen virtaamiin ja vedenkorkeuksiin ovat vähäiset. Hankkeesta aiheutuvat korvattavat vahingot ovat yhteensä noin 6 800 euroa. Hankkeesta saatava hyöty on erityisesti verrattaessa hankkeen ja menetettävän edun merkitystä yleiseltä kannalta katsottuna siitä johtuvaan vahinkoon, haittaan ja muuhun edunmenetykseen verrattuna huomattava. Hanke on yleisen tarpeen vaatima.</p>
    <p>Ottaen erityisesti huomioon vedenottamon sijoittumisen tien ja siltapenkereen välittömään läheisyyteen, hanke ei vaikeuta huomattavasti rantayleiskaavan toteuttamista.</p>
    <p>Ympäristölupavirasto hyväksyy toimitusmiesten korvausesityksen tilan Riponiemi RN:o 1:85 osalta. Ottaen huomioon, että tilasta Ranta RN:o 1:128 lunastettava käyttöoikeusalue on Kokemäenjoen ranta-aluetta, käyttöoikeuskorvauksen yksikköhinta korotetaan määrään 2 euroa/m<sup>2</sup>. Lisäksi määrätään korvausta vedenottamon kiinteistön Ranta käytölle aiheuttamasta haitasta 1 000 euroa.</p>
    <p>Soveltaminaan lainkohtina ympäristölupavirasto on viitannut vesilain 2 luvun 4 §:ään, 6 §:n 2 momenttiin, 8 §:ään, 11 §:n 3 momenttiin, 12 ja 22 a §:ään, 9 luvun 2 §:ään sekä 11 luvun 14 ja 14 a §:ään.</p>
    <p>
      <em>2.4 Esikäsittelylaitoksen ympäristölupa, päätös n:o 164/2005/4</em>
    </p>
    <p>Ympäristölupavirasto on päätöksellään n:o 164 myöntänyt Turun Seudun Vesi Oy:lle ympäristönsuojelulain mukaisen ympäristöluvan Huittisten kaupungin Sampun kylässä sijaitsevalle SCC Viatek Oy:n laatiman, 4.5.2001 päivätyn suunnitelman mukaiselle esikäsittelylaitokselle.</p>
    <p>Toiminnasta ei ennalta arvioiden aiheudu korvattavaa vahinkoa.</p>
    <p>Luvan saajan on noudatettava ympäristönsuojelulain säännöksiä ja seuraavia lupamääräyksiä:</p>
    <p>
      <em>Päästöt vesistöön</em>
    </p>
    <p>1) Esikäsittelylaitoksen huuhteluvedet johdetaan Loimijokeen 30.11.2004 päivätyn esikäsittelylaitoksen asemapiirroksen n:o 67030074-L0011-R mukaiseen kohtaan.</p>
    <p>2) Loimijokeen johdettavat huuhteluvedet on selkeytettävä. Huuhteluvesien kiintoainepitoisuus saa olla puolivuosikeskiarvoina enintään 35 mg/l.</p>
    <p>
      <em>Melu</em>
    </p>
    <p>3) Häiritsevän melun aiheuttamista on vältettävä. Melua aiheuttavat työvaiheet ja toimintaan liittyvä liikenne on pyrittävä keskittämään sellaisiin ajankohtiin, jolloin meluhaitat ovat vähäisimmät.</p>
    <p>
      <em>Häiriö- ja muut poikkeukselliset tilanteet</em>
    </p>
    <p>4) Häiriötilanteista ja niiden aikaisista poikkeuksellisista vesien johtamisjärjestelyistä on välittömästi ilmoitettava Lounais-Suomen ympäristökeskukselle sekä Huittisten kaupungin ympäristönsuojeluviranomaiselle.</p>
    <p>
      <em>Käyttö- ja päästötarkkailu</em>
    </p>
    <p>5) Toiminnan käyttö- ja päästötarkkailu on toteutettava tämän päätöksen liitteessä 2 esitetyllä tavalla. Käyttö- ja päästötarkkailuohjelmaa voidaan tarkentaa Lounais-Suomen ympäristökeskuksen hyväksymällä tavalla edellyttäen, että muutokset eivät heikennä tulosten luotettavuutta, lupamääräysten noudattamisen valvottavuutta eivätkä tarkkailun kattavuutta.</p>
    <p>
      <em>Vaikutustarkkailu</em>
    </p>
    <p>6) Luvan saajan on tarkkailtava laitokselta Loimijokeen johdettavien vesien vaikutuksia Lounais-Suomen ympäristökeskuksen hyväksymällä tavalla. Tarkkailusuunnitelma on toimitettava ympäristökeskuksen hyväksyttäväksi kolmen kuukauden kuluessa tämän päätöksen lainvoimaiseksi tulosta.</p>
    <p>
      <em>Raportointi</em>
    </p>
    <p>7) Tarkkailujen tulokset on raportoitava Lounais-Suomen ympäristökeskukselle sekä Huittisten kaupungin ympäristönsuojeluviranomaiselle. Käyttö- ja päästötarkkailun vuosiraportti on toimitettava asianomaisille valvontaviranomaisille seuraavan vuoden helmikuun loppuun mennessä ja vaikutustarkkailun vuosiraportti seuraavan vuoden kesäkuun loppuun mennessä, ellei viranomaisten kanssa toisin sovita.</p>
    <p>
      <em>Lietteen käsittely</em>
    </p>
    <p>8) Huuhteluveden käsittelyssä syntyvä liete on kuivattava koneellisesti. Näin muodostuva liete on pyrittävä sijoittamaan hyötykäyttöön. Siltä osin kuin se ei ole mahdollista, liete on kuljetettava sellaiselle kaatopaikalle, jolle tällaisen lietteen sijoittaminen on sallittu.</p>
    <p>
      <em>Ennakoimattomat vahingot</em>
    </p>
    <p>9) Vesistön pilaantumista koskevista vahingoista on vahingonkärsijällä oikeus hakea korvausta ympäristönsuojelulain 72 §:ssä säädetyssä järjestyksessä.</p>
    <p>
      <em>Toiminnan aloittamislupa</em>
    </p>
    <p>Ympäristölupavirasto on ympäristönsuojelulain 101 §:n nojalla määrännyt, että esikäsittelylaitoksen toiminta voidaan aloittaa muutoksenhausta huolimatta edellyttäen, että luvan saaja asettaa 2 000 euron suuruisen vakuuden Länsi-Suomen lääninhallitukseen ympäristön saattamiseksi ennalleen tai mahdollisten vahinkojen korvaamiseksi päätöksen kumoamisen tai lupamääräysten muuttamisen varalta.</p>
    <p>
      <em>Perustelut</em>
    </p>
    <p>
      <em>Luvan myöntämisen edellytykset</em>
    </p>
    <p>Toiminnasta ei, lupamääräykset, toiminnan sijoituspaikka, päästön luonne ja vaikutus Loimijoessa huomioon ottaen, aiheudu yksinään eikä yhdessä alueen muiden toimintojen kanssa terveyshaittaa, merkittävää muuta ympäristön pilaantumista tai sen vaaraa, maaperän tai pohjaveden pilaantumista tai erityisten luonnonolosuhteiden huonontumista, vedenhankinnan tai yleiseltä kannalta tärkeän muun käyttömahdollisuuden vaarantumista toiminnan vaikutusalueella eikä eräistä naapuruussuhteista annetussa laissa tarkoitettua kohtuutonta rasitusta. Toimintaa ei ole sijoitettu asemakaavan vastaisesti.</p>
    <p>Toiminnasta ei aiheudu sellaista ennalta arvioitavissa olevaa, vesistön pilaantumiseen liittyvää vahinkoa, josta nyt olisi määrättävä korvauksia.</p>
    <p>
      <em>Lupamääräysten perustelut</em>
    </p>
    <p>Vesistöön joutuvien päästöjen rajoittamiseksi määrätään käytettäväksi parasta käyttökelpoista tekniikkaa ja käytäntöä, minkä vuoksi on tarpeen määräys 2. Melun osalta annetaan lupamääräys 3.</p>
    <p>Määräykset 5, 6 ja 7 ovat tarpeen toiminnan ympäristövaikutusten tarkkailuun ja valvontaan liittyvistä syistä. Puhdistamolietettä koskeva lupamääräys 8 perustuu ympäristönsuojelulain 45 §:ään ja jätelain 6 §:ään.</p>
    <p>Soveltaminaan oikeusohjeina ympäristölupavirasto on viitannut ympäristönsuojelulain 6, 41, 42, 43, 52, 55, 56, 58 ja 101 §:ään.</p>
    <p>
      <em>2.5 Ympäristövaikutusten arviointimenettelyn huomioon ottaminen</em>
    </p>
    <p>Ympäristölupavirasto on lausunut päätöstensä n:ot 161-164 osalta yhteisesti, että Turun seudun tekopohjavesihanketta koskevan ympäristövaikutusten arviointimenettelyn mukainen ympäristövaikutusten arviointiselostus valmistui 29.6.2001. Yhteysviranomaisena toiminut Hämeen ympäristökeskus antoi lausuntonsa selostuksesta 20.12.2001. Ympäristökeskuksen lausunnossaan esittämien lisäselvitystarpeiden johdosta ympäristövaikutusten arviointia täydennettiin 28.5.2003 valmistuneella raportilla. Vuonna 2003 valmistui myös Suomen Luontotieto Oy:n tekemä "Virttaankankaan luontoselvitykset 2002".</p>
    <p>Ympäristövaikutusten arvioinnista annetun lain mukainen arviointiselostus ja siitä annettu yhteysviranomaisen lausunto sekä arviointiselostuksen täydennykset ovat olleet ympäristölupaviraston käytössä asiaa ratkaistaessa.</p>
    <p>Ympäristölupavirasto on ottanut ympäristövaikutusten arviointimenettelyn tulokset huomioon arvioidessaan lupien myöntämisedellytyksiä ja lupamääräyksiä asettaessaan.</p>
    <p>
      <em>Vastaus muistutuksiin</em>
    </p>
    <p>Ympäristölupavirasto on lausunut päätöstensä n:ot 161-164 osalta yhteisesti muistutuksista ja vaatimuksista muun ohella seuraavaa:</p>
    <p>
      <em>Imeytettävän veden esikäsittely ja imeytysmenetelmä</em>
    </p>
    <p>Hakijan tarkoituksena on, että tekopohjavesilaitoksesta saadaan mahdollisimman hyvälaatuista tekopohjavettä ja että laitos säilyy mahdollisimman kauan toimintakykyisenä. Esikäsittely ja imeytyksen käytännön suorittaminen on jo lähtökohtaisesti suunniteltu siten, että ne täyttävät mainitun tarkoituksen.</p>
    <p>Imeytettävä vesi esikäsitellään hiekkapikasuodatuksella veden laadun parantamiseksi. Kokemäenjoen vedestä ei ole tavattu sellaisia haitta-aineiden pitoisuuksia, jotka aiheuttaisivat vaaraa tekopohjaveden laadulle. Veden laatu on parantunut huomattavasti viimeisten vuosikymmenten aikana.</p>
    <p>Tekopohjavesilaitoksessa imeytettävälle vedelle ei ole olemassa viranomaisen asettamia laatuvaatimuksia. Sekä mekaanisella hiekkapikasuodatuksella että kemiallisella esikäsittelyllä päästään raakaveden normaalin laadunvaihtelun puitteissa sellaiseen veden laatuun, että se täyttää imeytettävälle vedelle asetetut laatutavoitteet. Muodostuva tekopohjavesi täyttää kaikilta osin selvästi talousveden laatuvaatimukset.</p>
    <p>Mekaaninen esikäsittely eli hiekkapikasuodatus on riittävä esikäsittelymenetelmä. Menetelmä on myös kustannuksiltaan kemiallista käsittelyä edullisempi. Virttaankankaan imeytysalueiden maaperän rakeisuutta ja vedenläpäisevyyttä on laajasti tutkittu ja tehty myös koeimeytyksiä. Huokostilan merkittävää pienenemistä ei hiekkapikasuodatuksella käsitellyn raakaveden imeytyksen seurauksena tapahdu. Lupamääräysten mukainen allasimeytyksen osuus on tässä vaiheessa riittävä. Muun muassa esikäsittelyn mahdolliseksi tehostamiseksi luvan saaja velvoitetaan toimittamaan ympäristölupavirastolle lupaehtojen tarkistamista koskeva hakemus tietyn käyttöajan jälkeen. Myös allasimeytyksen mahdollinen laajentaminen voidaan käsitellä lupien tarkistuksen yhteydessä.</p>
    <p>Imeytettävälle vedelle asetettavien muiden pitoisuusvaatimusten osalta ympäristölupavirasto katsoo tekopohjavesilaitoksen lupamääräyksessä 5 mainitut mitoitusvaatimukset riittäviksi.</p>
    <p>
      <em>Vaikutukset pohjaveden laatuun</em>
    </p>
    <p>Laitoksen kaivoista saatava tekopohjavesi on lähes luonnollisen pohjaveden kaltaista. Laatuero voidaan kuitenkin fysikaalisten ja kemiallisten määritysten avulla havaita. Lämpötilan vaihteluväli on tekopohjavedellä noin 6 °C, kun se pohjavedellä on noin 2 °C. Happipitoisuus on tekopohjavedessä 2-3 mg/l alempi kuin pohjavedessä. pH alenee vähän, mutta pysyy kuitenkin emäksisellä puolella eli lähellä arvoa 8. Alkaliniteetti, kloridipitoisuus, COD<a>Mn</a>, TOC ja SO<a>4</a> ovat tekopohjavedessä jonkin verran suurempia kuin pohjavedessä. Merkittävin ero on se, että tekopohjaveteen jää hieman orgaanista ainetta, jonka määrä voidaan mitata esimerkiksi kemiallisena hapen kulutuksena. Kun se imeytettävässä vedessä on 7,2-11 mg/l ja Virttaankankaan pohjavedessä &lt; 0,5 mg/l, niin tekopohjavedessä määrän ennustetaan olevan 1-1,8 mg/l. Hiilidioksidipitoisuus on Virttaankankaan luonnollisessa pohjavedessä &lt;1 mg/l ja tulee tekopohjavedessä olemaan ennusteen mukaan 3-8 mg/l. Nousu voi mahdollisesti olla hieman suurempikin. Suomen harjupohjavesien keskiarvo on noin 20 mg CO<sub>2</sub>/l.</p>
    <p>Suojaimeytyksiin käytetään tekopohjavettä, jonka osuus yksityisten kaivojen ja lähteiden vedessä on Kankaanrannan ja Alastaron Myllylähteen alueella välillä 20-70 % riippuen suojaimeytettävän veden ottokohdasta. Hauenkuonon-Virttaan kylän alueella syväkerroksissa ja itäpuolella olevissa purkautumispaikoissa osuus on 55-65 % siten, että osuus vähenee kaakkoa kohti. Ylimmissä veden kyllästämissä kerroksissa sekoittumista ei tapahdu tai se jää vähäiseksi. Oripään Myllylähteen vedessä tekopohjaveden osuudeksi on arvioitu noin 25 %.</p>
    <p>Vaikka muutoksia luonnonpohjaveteen verrattuna aiheutuukin, on tekopohjavesi veden käyttäjän kannalta tasalaatuista ja suhteellisen hyvää. Tekopohjavesilaitos ei muuta alueen pohjavettä siten, että se pilaantuisi, tulisi terveydelle vaaralliseksi tai kelpaamattomaksi tarkoitukseen, johon sitä voidaan käyttää, tai sen laatu muutoin olennaisesti huonontuisi. Pohjaveden laatua ja esikäsittelyyn liittyviä tekijöitä seurataan velvoitetarkkailun avulla. Lupamääräysten tarkistamishakemusten käsittelyn yhteydessä voidaan antaa laitoksen toimintaa koskevia tarvittavia määräyksiä.</p>
    <p>
      <em>Vaikutukset lähteiden ja lähdepurojen veden laatuun</em>
    </p>
    <p>Suojaimeytysalueilla, joista toinen sijaitsee Kankaanrannan lähteiden itä-koillispuolella, imeytetään maaperään tekopohjavettä. Tehtyjen arvioiden mukaan Kankaanrannan lähteiden veden nykyinen sameus on suurempi, pH vähän alempi ja COD<a>Mn</a> samaa tasoa kuin tekopohjavedellä tulee olemaan. Lähteiden veden fosforipitoisuus ei nouse. Liukoisen typen pitoisuudet saattavat vähän nousta.</p>
    <p>Lähdepurojen erinomainen veden laatu heikkenee nykyisin jo niiden yhtyessä Kahilanojaan, johon tulee vesiä pelloilta ja metsistä. Lähteiden veden joidenkin laatuarvojen vähäinen muutos ei sanottavasti muuta Pyhäjoen veden laatua noin 2,5 km Myllylähteestä alavirtaan sijaitsevan Kahilanojan havaintopisteen alapuolella.</p>
    <p>
      <em>Vaikutukset pohjaveden korkeuteen ja lähdepurojen virtaamiin</em>
    </p>
    <p>Toiminta-alueen kaakkoispään imeytysalueiden välittömässä läheisyydessä (10-40 m imeytyskohdasta) pohjavesipinta nousee 3-4 m. Näistä imeytysalueista noin 100 m:n päässä pohjavedenpinnan nousu on 0,6-2,0 m. Tekopohjavesilaitoksen keski- ja luoteisosissa on pohjavedenpinnan nousu imeytysalueiden lähellä selvästi pienempi, koska maaperän hiekka on suurirakeisempaa.</p>
    <p>Virttaankankaan lounaisreunalla Säkylään johtavan tien kohdalla pohjavedenpinnan alenema on yleensä alle 0,2 m, Myllylähteen itäpuolella se on noin 1 km:n pituudella tien kohdalla 0,2-0,5 m. Suojaimeytys säädetään sellaiseksi, että Kankaanrannan lähteen ja Alastaron Myllylähteen vedenpinnan tasot ja virtaama säilyvät ennallaan. EL Toimintaloma-Systems Oy:n alueella pohjavedenpinnan arvioidaan laskevan noin 0,1 m.</p>
    <p>Kahilanojan virtaaman on arvioitu vähenevän noin 10 %. Kun Kankaanrannan lähteen ja Myllylähteen virtaamien summa on keskimäärin 7 000 m<sup>3</sup>/d ja Kahilanojasta tuleva vesimäärä on noin 800 m<sup>3</sup>/d, on virtaama Kahilanojan ja Kankaanrannan lähteestä tulevan puron yhtymäkohdan länsipuolella keskimäärin 8 000-9 000 m<sup>3</sup>/d. Tähän verrattuna on edellä mainittu virtaaman aleneminen pieni, noin sadasosa puron virtaamasta. Virtaama lähteistä lähtevissä puroissa ei siten tule sanottavasti muuttumaan. Suojaimeytyksen seurauksena lähdepurojen kuivimpien aikojen virtaamat mahdollisesti kasvavat.</p>
    <p>Virttaankankaan koillisreunan koillispuolella, lähinnä Harjunkylän alueella, voi tapahtua vähäistä syväpohjaveden painepinnan kohoamista. Pohjavesimallin mukaan syväpohjaveden pinnan nousu on koillisreunan tuntumassa harjun yli Harjunkylään tulevan tien luoteispuolella 1 km:n pituudella noin 0,2 m. Tämän alueen luoteis- ja itäpuolella nousu on pienempi.</p>
    <p>Pääosa Virttaankankaan koillisreunalla kantatie 41:n länsipuolella olevista lähteistä on selvitysten mukaan todennäköisesti orsivesipurkautumia, joihin ei kohdistu laitoksen vaikutuksia.</p>
    <p>Virttaankankaan eteläosassa tapahtuvalla suojaimeytyksellä pohjavesipinta Virttaan kylän suuntaan pidetään mahdollisimman lähellä luonnontilaista.</p>
    <p>Moottoriurheilukeskuksen ja Kankaanjärven alueella on orsivesialue. Orsiveden pinnankorkeudet vaihtelevat havaintopisteissä välillä 96,2-104,4 m. Pohjaveden pinta vaihtelee välillä 86-95 m. Orsivesikerroksen alla on suhteellisen tiiviin maan muodostama eriste syväpohjavesikerrokseen. Hankkeella ei ole vaikutuksia orsivesikerrosten vedenkorkeuksiin.</p>
    <p>
      <em>Vaikutukset kaivoihin ja muihin vedenottamoihin</em>
    </p>
    <p>Yksityisten kaivojen veden laatu ei sanottavasti muutu eikä niiden vettä Virttaankankaan eteläkärjessä, Virttaan kylässä tai muuallakaan tarvitse desinfioida. Palokankaan itä- ja pohjoisreunalla olevien yhdyskuntien vedenottamoiden veden lisäkäsittelytarvetta ei myöskään tule esiintymään, koska ottamot ovat laajan orsivesikerrostuman ja pohjavedenjakajan toisella puolella yli 3 km:n etäisyydellä eteläisimmistä imeytysalueista. Hanke ei muutoinkaan vaikuta haitallisesti Palokankaan pohjois- ja itäreunalla oleviin vedenottamoihin.</p>
    <p>Taimi-Tapion kaivon Taimitarha 4, jonka etäisyys kaakkoisimmasta imeytysalueesta on noin 400 m, vedenpinta tulee nousemaan noin 0,5 m. Noin 850 metrin etäisyydellä kaakkoisimmasta imeytysalueesta olevan kaivon Taimitarha 3 vedenpinta pysyy suunnilleen ennallaan.</p>
    <p>Virttaankankaan eteläosassa Hauenkuonon alueella ja Virttaan kylässä pohjaveden pinta pidetään mahdollisimman lähellä tähänastista suojaimeytyksellä. Kaakkoissuunnassa Virttaan kylän alueella veden määrän muutoksia ei ennalta arvioiden esiinny.</p>
    <p>Virttaankankaan pohjoisosan ja sen koillispuolella olevan peltoalueen välillä pohjavedenkorkeuden nykyinen vietto (gradientti) on 1,5 km:n matkalla 0,0033. Kun pohjaveden pinta tulee imeytyksen vaikutuksesta nousemaan noin 0,5 m, tulee vietto olemaan 0,0036. Tämä saattaa lisätä Harjunkylän alueella veden juoksua sellaisissa lirikaivoissa, joissa putki on lyöty syvälle maaperään. Lisäys riippuu ratkaisevasti siitä, millainen hydraulinen yhteys on imeytysalueen ja lirikaivoalueen välillä (lirikaivoputkien alapinnan tasolla). Mahdollinen lirikaivojen vesimäärän muutos ulottuu noin 1,5 km:n etäisyydelle harjun koillisreunasta.</p>
    <p>Myös Kankaanrannan alueella on lirikaivoja. Kankaanrannan lähteiden lähellä toteutettavien suojaimeytysten avulla veden ylivuoto säilyy todennäköisesti ennallaan. Muualla Virttaankankaan lounaispuolella alentuvan pohjavedenpinnan vaikutus voi aiheuttaa matalakaivoissa veden vähenemistä. Mahdollisia muutoksia seurataan lupamääräysten mukaisessa tarkkailussa.</p>
    <p>
      <em>Lausunto yksittäisistä muistutuksista</em>
    </p>
    <p>Vastauksenaan yksittäisissä muistutuksissa tehtyihin vaatimuksiin ympäristölupavirasto on edellä selostettujen ratkaisujensa n:o 161-164 osalta lausunut muun ohella seuraavaa:</p>
    <p><em>Pirjo Ervolan ja hänen asiakumppaneidensa (Pro Virttaankangas)</em> toimitusmiesten esteellisyyttä koskevan väitteen osalta ympäristölupavirasto toteaa, ettei asiassa ole tullut esille sellaisia seikkoja, joiden perusteella heidän voitaisiin katsoa tulleen esteellisiksi asiassa. Saadun selvityksen perusteella toimitusinsinööri ei ole osallistunut hankkeen suunnitteluun tai muutoinkaan edistänyt hanketta. Toimitusinsinööri toimii tehtäväänsä suorittaessaan itsenäisesti eikä ole riippuvuussuhteessa ympäristökeskukseen. Vireillä olevat hanketta koskevat lupa-asiat ratkaistaan samanaikaisesti. Hakemusten hylkäämistä koskevat vaatimukset hylätään luparatkaisujen perusteluissa lausutuin perustein. Ympäristövaikutusten arvioinnin puutteellista suorittamista koskevan väitteen osalta ympäristölupavirasto on todennut, ettei ympäristölupavirastolla ole asiassa toimivaltaa. Yhteysviranomaisena hankkeen ympäristövaikutusten arviointimenettelyssä on toiminut Hämeen ympäristökeskus.</p>
    <p>Ympäristölupavirasto hylkää lakiin perustumattomina vaatimukset, jotka koskevat vastuuta koskevan määräyksen asettamista, takausta ja kiinnittämistä koskevaa järjestelyä ja vakuuttamista. Alueiden lunastusta koskevan vaatimuksen osalta ympäristölupavirasto on todennut, että vesilain 11 luvun 7 §:ssä mainituin edellytyksin voidaan alueen omistajan vaatimuksesta määrätä kiinteistö tai alue lunastettavaksi. Luvan siirtymistä koskevan määräyksen asettamista koskeva vaatimus hylätään aiheettomana. Korvausten maksamisesta on määrätty tekopohjavesilaitosta koskevassa päätöksen n:o 161 lupamääräyksessä 12 sekä raakavedenottamoa koskevissa päätöksen n:o 163 lupamääräyksissä 4 ja 5. Yhtiön velvoittamisesta turvaamaan vedensaanti vaikutusalueen vedenottamoista ja kaivoista on määrätty tekopohjavesilaitosta koskevan päätöksen n:o 161 lupamääräyksessä 14. Laitoksen lopettamista koskevien määräysten antamista tarkoittava vaatimus hylätään aiheettomana.</p>
    <p><em>Pirjo Ervolan</em> tekopohjaveden siirtolinjaa koskevia vaatimuksia ei käsitellä nyt puheena olevien hakemusasioiden yhteydessä. Hankkeella ei ole sanottavaa vaikutusta muistuttajan kiinteistöön tai sen käyttöön eikä hanke näin ollen aiheuta muistuttajalle vahinkoa tai haittaa. Hakemusten hylkäämistä koskeva vaatimus hylätään edellä luparatkaisujen perusteluissa lausutuin perustein.</p>
    <p><em>Alastaron ja Oripään kunnanhallitusten</em> lupaedellytysten puuttumista, intressivertailun puutteellisuutta sekä veden käyttötarkoitusta ja tarvetta koskevien väitteiden osalta ympäristölupavirasto on viitannut ratkaisujen perusteluissa lausuttuun. Edellytykset haettujen lupien myöntämiseksi ja suoja-alueen määräämiseksi ovat olemassa. Katselmus- ja hakemusasiakirjoissa on vesiasetuksen edellyttämä ja asioiden ratkaisemiseksi riittävä selvitys. Vireillä olevat hanketta koskevat lupa-asiat ratkaistaan samanaikaisesti. Tekopohjavesilaitoksen lupa-asiaan sovelletaan ympäristönsuojelulainsäädännön voimaanpanosta annetun lain 12 §:n perusteella ennen kokonaisuudistuksen voimaantuloa voimassa ollutta lainsäädäntöä.</p>
    <p>Hanke ei merkittävästi heikennä Säkylänharjun tai muiden Natura 2000 -alueiden luonnonarvoja eikä luonnonsuojelulain 66 §:n 2 momentissa tarkoitettu valtioneuvoston lupa ole tarpeen. Eri vesilajien sekoittumista koskevan väitteen osalta ympäristölupavirasto toteaa, ettei ole mahdollista pitää hankkeen vaikutusalueella luonnollista pohjavettä ja imeytyksen avulla muodostettavaa tekopohjavettä erillään. Luonnollisen pohjaveden ja tekopohjaveden laadullinen ero on niin vähäinen, ettei tästä aiheudu haittaa eikä sille voida määrittää rahallista arvoa. Ympäristölupavirastolla ei ole alueelta nykyisin tapahtuvan vedenoton lisäksi tiedossa kilpailevia vedenottohankkeita. Nyt käsiteltävänä oleva hakemus koskee tekopohjavesilaitoksen rakentamista ja lupaedellytykset harkitaan vesilain mukaisesti. Hankkeella ei ole sanottavaa vaikutusta kuntien maankäytön suunnitteluun tai elinkeino-olosuhteisiin.</p>
    <p>Suoja-alueen mahdollinen laajentaminen on hakijan, ei muistuttajien intressissä. Suoja-alueen rajat ovat tarkoituksenmukaiset. Suoja-alueen jakaminen vyöhykkeisiin ei ole tarpeen. Katselmuskirjan suoja-aluemääräysten 4, 5 ja 9 muuttamista tai poistamista koskevat vaatimukset hylätään aiheettomana. Suoja-aluemääräyksen 6 poistamista ja suoja-aluemääräysten 7, 11 ja 15 muuttamista koskevat vaatimukset otetaan huomioon. Suoja-aluemääräyksen 14 poistamista koskeva vaatimus hylätään. Vesilain 9 luvun 19 §:n nojalla annettavilla suoja-aluemääräyksillä ympäristölupavirasto voi muun ohella kieltää sellaisen toiminnan, joka vahingollisella tavalla voi huonontaa ottamosta saatavan veden laatua. Vaikkakaan golfkentän rakentaminen ei sinänsä vaaranna pohjaveden laatua, kentän ylläpitoon välttämättömästi liittyvä lannoitteiden ja torjunta-aineiden käyttö voi huonontaa ottamosta saatavan veden laatua.</p>
    <p>Tarkkailuja koskevat vaatimukset otetaan huomioon päätöksen n:o 161 lupamääräyksestä 11 ilmenevällä tavalla. Täsmällisesti ilmaistun raja-arvon asettaminen saman päätöksen lupamääräykseen 9 ei pohjavedenkorkeuksien ja virtaamien luonnollisten vaihtelujen vuoksi ole tässä vaiheessa mahdollista.</p>
    <p>Imeytyksen lepoaikoja ja matemaattisen apuvälineen kehittämistä elohopeapitoisuuden selvittämiseksi koskevat vaatimukset hylätään aiheettomina. Hakijan kulkuoikeuden rajoittamista koskeva vaatimus on otettu huomioon tekopohjavesilaitoksen luparatkaisusta ilmenevällä tavalla. Koska Alastaron kunnan alueille suunnitellut imeytys- ja kaivoalueet ovat sittemmin siirtyneet hakijan omistukseen, soravarojen korvaamista koskeva vaatimus jätetään näiltä osin tutkimatta. Suoja-aluemääräykset eivät sinänsä estä soranottoa. Suoja-alueella harjoitettava soranotto edellyttää maa-aineslain mukaista lupaa ja soranoton sallittavuus ratkaistaan sanotun lain mukaisessa menettelyssä. Luvan saajan velvoittamista saattamaan vireille hankkeesta aiheutuneiden vahinkojen selvittämistä koskeva hakemus otetaan huomioon päätöksen n:o 161 lupamääräyksessä 19. Muiden kuin kunnan puolesta esitetyt vahingonkorvausvaatimukset jätetään tutkimatta. Allasimeytyksen mahdollinen laajentaminen voidaan käsitellä lupamääräysten tarkistushakemuksen yhteydessä.</p>
    <p><em>Maanrakennusliike Pauli Peiponen Oy:n, Kuljetusliike Kauko Koskinen Ky:n, Jorma Markkulan, Ari Markkula Oy:n, Juho Lankisen, Kyösti Kivistön, Mika Tattisen, Aino Kivistön, Ossi Kivistön, Matti Kivistön, Olavi Niemisen, Arvo Kuosan, Reijo Kuosan, Väinö Kylä-Heikkilän, Raili Kylä-Heikkilän ja Armi Kyläheikkilä-Kyllästisen</em> muistutusten johdosta ympäristölupavirasto on lausunut, että esitetyt selvitykset veden tarpeesta, käyttötarkoituksesta sekä hankkeen hyödyistä ja haitoista ovat riittävät. Vireillä olevat hanketta koskevat lupa-asiat ratkaistaan samanaikaisesti. Natura-aluetta koskevien vaatimusten osalta viitataan päätöksen perusteluissa lausuttuun. Asian katselmustoimitukseen palauttamista koskeva vaatimus hylätään asian selvitettyyn tilaan nähden aiheettomana. Hankkeella ei ole sanottavaa vaikutusta Myllylähteen veden laatuun tai peltojen ja metsän vesioloihin eikä hanke vaikeuta muistuttajien vedensaantia. Mahdollisista ennakoimattomista vahingoista ja niiden korvaamisesta määrätään päätöksen n:o 161 lupamääräyksessä 15 ja vedensaannin turvaamisesta lupamääräyksessä 14.</p>
    <p>Käyttöoikeusalueilla olevan soran korvaamista koskevien vaatimusten osalta ympäristölupavirasto viittaa tekopohjavesilaitosta koskevan ratkaisun perusteluissa korvauksista lausuttuun. Suoja-aluemääräykset eivät sinänsä estä soranottoa. Alueella harjoitettava soranotto edellyttää maa-aineslain mukaista lupaa ja soranoton sallittavuus ratkaistaan sanotun lain mukaisessa menettelyssä.</p>
    <p><em>Vampulan Vesihuolto Oy:n</em> muistutuksen johdosta ympäristölupavirasto on todennut, ettei tekopohjavesihankkeella ennalta arvioiden ole vaikutuksia muistuttajan vedenottamon veden laatuun tai vesimäärään. Mahdollisista ennakoimattomista vahingoista ja niiden korvaamisesta määrätään päätöksen n:o 161 lupamääräyksessä 15 ja vedensaannin turvaamisesta lupamääräyksessä 14. Laitoksen vaikutuksia tarkkaillaan Lounais-Suomen ympäristökeskuksen hyväksymällä tavalla. Elohopeapitoisen veden imeyttämisen keskeyttämisestä määrätään lupamääräyksessä 6.</p>
    <p><em>Tiina ja Timo Vähäheikkilän</em> hakemusten hylkäämistä koskeva vaatimus hylätään luparatkaisujen perusteluissa lausutuin perustein. Hankkeella ei ennalta arvioiden ole haitallisia vaikutuksia muistuttajien tilalla sijaitsevan lirikaivon tuottoon tai sen veden laatuun eikä muistuttajien pelto- tai metsäalueen tai lammen vesioloihin. Toimitusinsinöörin esteellisyyttä koskevan väitteen osalta ympäristölupavirasto viittaa Pro Virttaankankaan muistutuksesta lausuttuun. Katselmustoimituksesta on tiedotettu vesilain mukaisesti ja hankkeen vaikutuksia riittävästi selvitetty. Laitoksen vaikutuksia muun ohella kaivojen veden laatuun tarkkaillaan Lounais-Suomen ympäristökeskuksen hyväksymällä tavalla.</p>
    <p><em>Loimaan kaupunginhallituksen</em> muistutuksen johdosta ympäristölupavirasto on todennut, että nyt käsiteltävänä oleva hanke koskee tekopohjavesilaitoksen rakentamista. Lupaedellytykset harkitaan vesilain mukaisesti eikä lupaharkinnassa tarkastella mahdollista pintavesivaihtoehtoa. Hankkeella ei ennalta arvioiden ole vaikutusta kaupungin vedenhankinnalle. Mahdollisista ennakoimattomista vahingoista ja niiden korvaamisesta määrätään päätöksen n:o 161 lupamääräyksessä 15 ja vedensaannin turvaamisesta lupamääräyksessä 14.</p>
    <p><em>Vampulan kunnanhallituksen</em> eri vesilajien sekoittumisen estämistä koskevan vaatimuksen osalta ympäristölupavirasto on todennut, ettei ole mahdollista pitää hankkeen vaikutusalueella luonnollista pohjavettä ja imeytyksen avulla muodostettavaa tekopohjavettä erillään. Luonnollisen pohjaveden ja tekopohjaveden laadullinen ero on niin vähäinen, ettei tästä aiheudu haittaa eikä sille voida määrittää rahallista arvoa. Hankkeella ei ole havaittavia vaikutuksia pohjaveden laatuun kunnan alueella. Hanke rajoittaa alueen virkistyskäyttöä vain imeytys- ja kaivoalueilla. Niiden pinta-ala on vähäinen verrattuna koko harjualueen alaan eikä hankkeella ole sanottavaa vaikutusta virkistyskäyttöön. Vampulan kunnan alueella vaikutuksia ei ole. Asiakirjoissa on riittävä selvitys lupaedellytysten harkitsemiseksi ja riskien arvioimiseksi. Nyt käsiteltävänä oleva hanke koskee tekopohjavesilaitoksen rakentamista. Lupaedellytykset harkitaan vesilain mukaisesti eikä lupaharkinnassa tarkastella mahdollista pintavesivaihtoehtoa.</p>
    <p><em>Pyhäjärven suojeluyhdistyksen</em> muistutuksen johdosta ympäristölupavirasto on todennut, ettei tekopohjavesihankkeella lupamääräysten mukaisesti toteutettuna ole havaittavia vaikutuksia virtaamaan tai veden laatuun osakaskuntien tai kalastusalueen vesialueilla eikä muistuttajien tiloihin. Tämän vuoksi esikäsittelymenetelmää, esikäsitellyn veden laatua, imeytettävän veden määrää, suojaimeytyksiä, lähdevirtaamia, lupamääräysten tarkistushakemuksen määräaikaa, kalatalousselvitystä ja arviota hankkeen vaikutuksista Pyhäjoen kalakantoihin koskevat vaatimukset hylätään.</p>
    <p>Hakemusten hylkäämistä koskeva vaatimus hylätään luparatkaisujen perusteluissa lausutuin perustein. Ympäristövaikutusten arvioinnin puutteellista suorittamista koskevan väitteen osalta ympäristölupavirasto on todennut, ettei ympäristölupavirastolla ole asiassa toimivaltaa. Yhteysviranomaisena hankkeen ympäristövaikutusten arviointimenettelyssä on toiminut Hämeen ympäristökeskus. Mahdollisista ennakoimattomista vahingoista ja niiden korvaamisesta määrätään päätöksen n:o 161 lupamääräyksessä 15 ja vedensaannin turvaamisesta lupamääräyksessä 14. Tekopohjavesilaitoksen lupa korvaa hakijan aiemman pohjavedenottoa koskevan luvan. Laitoksen vaikutuksia tarkkaillaan Lounais-Suomen ympäristökeskuksen hyväksymällä tavalla. Tarkkailutulokset on toimitettava myös Säkylän kunnan ympäristönsuojeluviranomaiselle.</p>
    <p><em>Suomen luonnonsuojeluliitto ry:n, Satakunnan luonnonsuojelupiiri ry:n ja Huittisten seudun ympäristöyhdistys ry:n</em> kasvillisuusmuutosten seurantaa koskeva vaatimus otetaan huomioon päätöksen n:o 161 lupamääräyksessä 11. Pohjaveden laadun muuttumista on katselmustoimituksessa riittävästi selvitetty. Hankkeen vaikutusta pohjaveden laatuun tarkkaillaan mainitun lupamääräyksen mukaisesti. Imeytyksen keskeytyksiin liittyvän keskimääräistä suuremman imeytyksen vaikutus pohjavedenkorkeuksiin on vähäinen. Hanke rajoittaa alueen virkistyskäyttöä vain imeytys- ja kaivoalueilla. Niiden pinta-ala on vähäinen verrattuna koko harjualueen alaan eikä hankkeella ole sanottavaa vaikutusta virkistyskäyttöön. Elohopean ja muiden pohjaveden laadulle haitallisten aineiden riskiä on riittävästi selvitetty. Esikäsittelylaitoksella muodostuvan lietteen sijoituksesta määrätään päätöksen n:o 164 lupamääräyksessä 8. Siltä osin kuin liete tai poistettava suodatushiekka sisältää raskasmetalleja tai muita haitallisia aineita, liete on kuljetettava sellaiselle kaatopaikalle, jolle tällaisen lietteen sijoittaminen on sallittu. Esikäsittelylaitokselta Loimijokeen johdettavien vesien vaikutukset veden laatuun, pohjan liettymiseen ja kalastoon ovat vähäiset. Asiaa on riittävästi selvitetty. Vesiä ei käsitellä kemiallisesti. Niiden vaikutusta on tarkkailtava lupamääräyksen 6 mukaisesti.</p>
    <p>
      <em>2.6 Vesijohdon rakentaminen, päätös n:o 166/2005/4</em>
    </p>
    <p>Ympäristölupavirasto on edellä selostetuista päätöksistä erillisellä päätöksellään n:o 166 siitä ilmenevien menettelyvaiheiden jälkeen käsittelyratkaisussaan vesilain 16 luvun 24 §:n 2 momentin nojalla määrännyt, että tilojen Lähde RN:o 7:49, Vähäheikkilä RN:o 11:284, Toivola I RN:o 7:81, Uutela III RN:o 7:82, Metsärinne RN:o 18:1, Korpimaa 1 RN:o 7:61, Järvenkangas RN:o 30:6 ja Lisäranta RN:o 6:42 osalta kokonaistyöalueen puustolle aiheutuvien vahinkojen korvaukset on käsiteltävä erikseen, koska luvan hakija ei ole päässyt kiinteistöjen alueille tekemään arvioita vahingoista ja niiden yksityiskohtainen selvittäminen viivästyttäisi kohtuuttomasti asian ratkaisemista. Ympäristölupavirasto on määrännyt, että Turun Seudun Vesi Oy:n on viimeistään 31.5.2006 haettava korvausratkaisun täydentämistä mainittujen tilojen osalta. Hakemukseen on liitettävä tarvittava selvitys ja vahingonarvio kokonaistyöalueen osalta. Yhtiöllä on selvitystä laatiessaan oikeus liikkua sanottujen tilojen alueella.</p>
    <p>Pääasiaratkaisussaan ympäristölupavirasto on vesilain säännösten nojalla antanut Turun Seudun Vesi Oy:lle seuraavat määräykset, jotka koskevat tekopohjavesihankkeeseen liittyvän vesijohdon rakentamista välille Huittinen-Virttaa:</p>
    <p>1) Johto on sijoitettava 10.8.2004 päivätyn ja 13.9.2004 osittain muutetun suunnitelman liitteenä olevien tilakohtaisten karttojen mukaisesti.</p>
    <p>Johtoalueen leveys on 10 metriä ja työalueen leveys samoin 10 metriä, ellei toisin ole sovittu tai sovita.</p>
    <p>Työalueet palautuvat maanomistajien käyttöön jäljempänä esitetyin rajoituksin.</p>
    <p>2) Johto on rakennettava ja sen kunnossapito hoidettava niin, että siitä aiheutuu mahdollisimman vähän haittaa muille ja että pohjavesiolot johdon varrella säilyvät ennallaan. Työn toteutuksessa ja kunnossapidossa on mahdollisuuksien mukaan otettava huomioon maanomistajien toivomukset.</p>
    <p>3) Töiden päätyttyä rakennuspaikat työalueineen on saatettava asianmukaiseen ja maisemallisesti hyväksyttävään kuntoon.</p>
    <p>Luvan saajalla on oikeus poistaa johto- ja työalueilta kaikki työtä haittaava kasvillisuus. Puut jäävät maanomistajalle.</p>
    <p>Työn aikana kulkuteinä käytettävät ja vesijohdolla alitettavat tiet on pidettävä myös työn aikana ajokunnossa ja kunnostettava työn jälkeen vähintään entisen veroiseen kuntoon. Tukkeutuneet ojat ja rummut on avattava ja kunnostettava ja saatettava entistä vastaavaan kuntoon.</p>
    <p>Rakennustyön jälkeen huolto- ja tarkastuskäynnit on suoritettava siten, ettei teiden ja alueiden käyttöä haitata enempää kuin on välttämätöntä.</p>
    <p>Johtoaluetta ei saa maanomistaja käyttää siten, että siitä aiheutuu vahinkoa tai haittaa vesijohdon toiminnalle.</p>
    <p>4) Turun Seudun Vesi Oy:n on maksettava johdon tekemisestä ja työn suorittamista varten tarvittavan alueen käyttämisestä määräyksessä mainitut kertakaikkiset korvaukset, ellei toisin ole sovittu tai sovita.</p>
    <p>5) Rakennustyöhön on ryhdyttävä neljän vuoden kuluessa ja työt on olennaisilta osiltaan suoritettava loppuun kahdeksan vuoden kuluessa siitä lukien, kun tämä päätös on saanut lainvoiman.</p>
    <p>Työtä ei saa aloittaa käsittelyratkaisussa mainittujen tilojen alueella ennen kuin siinä mainittu korvausratkaisun täydentämistä koskeva selvitys on tehty.</p>
    <p>6) Työn aloittamisesta on hyvissä ajoin ilmoitettava asianomaisille maanomistajille.</p>
    <p>Ympäristölupavirasto on määrännyt, että luvan saajan on ennen toimenpiteeseen ryhtymistä asetettava Länsi-Suomen lääninhallitukseen 5 000 euron suuruinen vakuus toiminnasta käsittelyratkaisussa mainituille tiloille aiheutuvien edunmenetysten korvaamisesta.</p>
    <p>Ympäristölupavirasto on perustellut ratkaisuaan seuraavasti:</p>
    <p>Vesijohdon rakentaminen on tarpeen veden johtamiseksi Kokemäenjoesta esikäsittelylaitokselle siellä käsiteltäväksi ja sieltä edelleen johdettavaksi Virttaankankaan tekopohjavesilaitokselle tekopohjaveden muodostamista varten. Rakentamisesta tilojen omistajille aiheutuva vahinko tai haitta ei ole toimenpiteestä saatavaan hyötyyn verrattuna suhteettoman suuri. Lupamääräyksessä 4) on määrätty korvaukset oikeudesta johtoalueeseen ja korvaukset työalueen käytöstä vesijohdon rakentamisvaiheessa. Ympäristölupavirasto hyväksyy hakijan korvausesityksen. Muuta ennalta arvioitavaa, vesilain mukaan korvattavaa vahinkoa, haittaa tai muuta edunmenetystä ei hankkeesta aiheudu.</p>
    <p>Nyt kysymyksessä olevan vesijohdon rakentamisen vaikutuksia Natura-alueisiin on käsitelty tekopohjavesihankkeen ympäristövaikutusten arviointimenettelyyn liittyvässä Natura-arvioinnissa. Ympäristölupavirasto on katsonut, ettei vesijohdon rakentaminen heikennä merkittävästi Natura 2000 -verkostoon kuuluvien alueiden niitä luonnonsuojeluarvoja, joiden suojelemiseksi alue on sisällytetty Natura 2000 -verkostoon.</p>
    <p>Ympäristölupavirasto on soveltaminaan lainkohtina viitannut vesilain 9 luvun 18 §:ään sekä 11 luvun 3, 14 ja 14 a §:ään ja luonnonsuojelulain 65 §:ään.</p>
    <p>Ympäristölupavirasto on vesilain 2 luvun 26 §:ään viitaten myöntänyt Turun Seudun Vesi Oy:lle oikeuden aloittaa johdon rakentamistyöt päätöksessä mainittujen tilojen alueella ennen päätöksen lainvoimaiseksi tulemista.</p>
    <p>Töidenaloittamislupaa koskevaa ratkaisuaan ympäristölupavirasto on perustellut seuraavasti:</p>
    <p>Vesijohdon rakentaminen kuuluu olennaisena osana tekopohjavesilaitoksen rakentamiseen. Turun Seudun Vesi Oy:lle on myönnetty töidenaloittamisluvat tekopohjavesilaitoksen laitosmittakaavaisten kokeiden edellyttämässä laajuudessa. Yhdysjohdon rakentaminen on välttämätöntä sanottujen kokeiden suorittamiseksi. Töiden kiireellistä aloittamista on siten pidettävä tärkeänä pitkäaikaiseen, hakemuksen perustana olevaan rakentamissuunnitelmaan sisältyvän työn aloittamiseksi. Työt ja toimenpiteet ovat sellaisia, että niiden suorittamisen jälkeen olot voidaan palauttaa entisen veroisiksi siinä tapauksessa, että määräyksiä muutetaan.</p>
    <p>3 Muutoksenhaku ympäristölupaviraston päätöksiin</p>
    <p>
      <em>3.1 Valitukset ja niiden käsittely hallinto-oikeudessa</em>
    </p>
    <p>Muiden ohella Pirjo Ervola ja hänen asiakumppaninsa, Alastaron kunnanhallitus, Oripään kunnanhallitus, Reima Toivonen, MTK-Alastaro ry, MTK-Oripää ry, MTK-Säkylä ry, MTK-Vampula ry, Maanrakennusliike Pauli Peiponen Oy, Kuljetusliike Kauko Koskinen Ky, Jorma Markkula, Ari Markkula Oy, Juho Lankinen, Kyösti Kivistö, Mika Tattinen, Aino Kivistö, Ossi Kivistö, Matti Kivistö, Olavi Nieminen, Arvo Kuosa, Reijo Kuosa, Väinö Kylä-Heikkilä, Raili Kylä-Heikkilä, Armi Kyläheikkilä-Kyllästinen, Vampulan Vesihuolto Oy, Tiina ja Timo Vähäheikkilä, Loimaan kaupunginhallitus, Vampulan kunnanhallitus, Pyhäjärven suojeluyhdistys ry, Suomen luonnonsuojeluliitto ry, Huittisten seudun ympäristöyhdistys ry sekä Satakunnan luonnonsuojelupiiri ry ovat hakeneet muutosta ympäristölupaviraston päätöksiin n:ot 161-164.</p>
    <p>Muiden ohella Pirjo Ervola ja hänen asiakumppaninsa, MTK-Alastaro ry, MTK-Oripää ry, MTK-Säkylä ry, MTK-Vampula ry sekä Tiina ja Timo Vähäheikkilä ovat hakeneet muutosta ympäristölupaviraston päätökseen n:o 166.</p>
    <p>Hallinto-oikeus on ratkaissut valitukset ympäristölupaviraston päätöksistä n:ot 161-164 päätöksellään 07/0092/1 ja valitukset ympäristölupaviraston päätöksestä n:o 166 päätöksellään 07/0093/1.</p>
    <p>Hallinto-oikeus on toimittanut asioissa hallintolainkäyttölain 41 §:ssä tarkoitetun katselmuksen 19.9.-20.9.2006.</p>
    <p>
      <em>3.2 Käsittelyratkaisu päätöksessä n:o 07/0092/1</em>
    </p>
    <p><em>Vaasan hallinto-oikeus</em> on valituksenalaisella päätöksellään 7.3.2007 n:o 07/0092/1 siitä ilmenevien menettelyvaiheiden jälkeen käsittelyratkaisussaan muun ohella jättänyt valitusoikeuden puuttumisen perusteella tutkimatta Loimaan kaupungin valituksen sekä MTK-Alastaro ry:n, MTK-Oripää ry:n, MTK-Säkylä ry:n ja MTK-Vampula ry:n yhteisen valituksen ja hylännyt valitukset sikäli kuin ne on perustettu toimitusinsinöörin ja Lounais-Suomen ympäristökeskuksen esteellisyyteen. Hallinto-oikeus on jättänyt tutkimatta Aarne Pajun vaatimuksen Turun Seudun Vesi Oy:n velvoittamisesta toimittamaan korvaava vesi Pajun tilalla olevaan lampeen.</p>
    <p>Hallinto-oikeus on perustellut käsittelyratkaisuaan Loimaan kaupungin ja Aarne Pajun osalta seuraavasti:</p>
    <p>
      <em>Valitusten ja vaatimusten tutkiminen</em>
    </p>
    <p>Lähin Loimaan kaupungin vedenottamo sijaitsee yli 20 kilometrin päässä tekopohjavesilaitoksen toiminta-alueesta. Loimaan vedenottamoiden ja tekopohjavesilaitoksen toiminta-alueen välissä on vedenjakaja, joka estää pohjaveden virtausyhteyden Loimaan vedenottamoiden suuntaan. Edellä mainittu etäisyys ja vedenjakaja huomioon ottaen laitoksen toiminta ei vaikuta Loimaan kaupungin vedenottoon eikä asiassa ole ilmennyt muutakaan perustetta Loimaan kaupungin asianosaisuudelle. Näin ollen Loimaan kaupungilla ei ole valitusoikeutta asiassa.</p>
    <p>Aarne Paju on esittänyt vaatimuksensa vasta 27.6.2006 hallinto-oikeudelle toimitetussa kirjelmässä eli valitusajan päättymisen jälkeen.</p>
    <p>
      <em>Toimitusinsinöörin esteellisyys</em>
    </p>
    <p>Katselmustoimituksen toimitusinsinöörin esteellisyyden harkinnassa tulevat vesilain 18 luvun 1 §:n 4 momentin ja kiinteistönmuodostamislain 11 §:n 1 momentin nojalla sovellettavaksi oikeudenkäymiskaaren tuomarin esteellisyysperusteet. Lisäksi on otettava huomioon Euroopan ihmisoikeussopimuksen 6 artiklasta johtuvat tuomarin esteellisyyttä koskevat periaatteet. Euroopan ihmisoikeustuomioistuimen ratkaisukäytännön mukaan puolueettomuusvaatimuksella tarkoitetaan toisaalta sitä, että tuomarilla ei saa tosiasiallisesti olla ennakkokäsitystä asiasta tai halua edistää oikeudenkäynnin toisen asianosaisen etua (<em>subjektiivinen puolueettomuus</em>) ja toisaalta sitä, että kaikki oikeutetut epäilyt tässä suhteessa ovat poissuljettuja (<em>objektiivinen puolueettomuus</em>).</p>
    <p>Valituksissa on esitetty, että toimitusinsinööri Achrén olisi ollut esteellinen, koska hän on ollut Lounais-Suomen ympäristökeskuksen virkamies ja koska Lounais-Suomen ympäristökeskus on ilmoittanut olevansa hankkeen suunnittelija, rakennuttaja, rahoittaja ja työn johtaja. Oikeudenkäymiskaaren 13 luvun 4, 5, 6 §:n ja 7 §:n 1 ja 2 momentti eivät sovellu valituksissa väitetyn esteellisyysperusteen arviointiin, vaan valituksissa väitetty esteellisyys tulee arvioitavaksi oikeudenkäymiskaaren 13 luvun 7 §:n 3 momentin eli tuomarin esteellisyyttä koskevan yleislausekkeen nojalla. Vesiasetuksen 74 a §:n mukaan katselmustoimitukseen määrätään toimitusinsinööriksi ympäristöhallinnon palveluksessa oleva virkamies tai työsopimussuhteinen henkilö. Asiakirjoista saatavan selvityksen mukaan Achrén on toimitusinsinöörinä ollessaan työskennellyt Lounais-Suomen ympäristökeskuksen ympäristölupaosastolla. Achrénin työtehtävät ympäristökeskuksessa eivät ole liittyneet tekopohjavesihankkeen suunnitteluun, rakennuttamiseen tai rahoittamiseen. Hänen työtehtävänään on ollut vesilain mukaisten katselmustoimitusten suorittaminen. Toimitusinsinööri toimii tehtäväänsä suorittaessaan itsenäisesti eikä hän ole riippuvuussuhteessa ympäristökeskukseen. Edellä mainitut seikat huomioon ottaen hallinto-oikeus katsoo, että asiassa ei ole perusteltua aihetta epäillä toimitusinsinööri Achrénin puolueettomuutta asiassa eikä hän siten ole ollut esteellinen oikeudenkäymiskaaren 13 luvun 7 §:n 3 momentin yleislausekkeen perusteella eikä muillakaan oikeudenkäymiskaaressa mainituilla tuomarin esteellisyysperusteilla. Luottamuksen Achrénin puolueettomuuteen ei voida myöskään katsoa vaarantuneen arvioitaessa asiaa ihmisoikeussopimuksen puolueettomuusvaatimusten nojalla.</p>
    <p>
      <em>3.3 Pääasiaratkaisu päätöksessä n:o 07/0092/1</em>
    </p>
    <p>Pääasiaratkaisussaan päätöksessä n:o 07/0092/1 hallinto-oikeus on hylännyt Alastaron kunnanhallituksen ja muiden päätöksestä ilmenevien tahojen valitukset siltä osin kuin niissä on vaadittu päätösten kumoamista ja lupahakemusten hylkäämistä.</p>
    <p>Hallinto-oikeus ei ole muuttanut ympäristölupaviraston päätöksiä nrot 162, 163 ja 164.</p>
    <p>Hallinto-oikeus on valituksen enemmälti hyläten muuttanut ympäristölupaviraston päätöksen nro 161 lupamääräyksiä 2, 6, 9, 10, 11 ja 19.</p>
    <p>Hallinto-oikeuden tekemien muutosten jälkeen mainitut lupamääräykset kuuluvat kokonaisuudessaan seuraavasti (muutokset <em>kursiivilla</em>):</p>
    <p>2) Imeytysalueilla saadaan imeyttää vettä tekopohjavedeksi yhteensä enintään 105 000 m<sup>3</sup>/d vuosikeskiarvona laskettuna ja enintään 125 000 m<sup>3</sup>/d <em>kuukausikeskiarvona</em> laskettuna.</p>
    <p>
      <em>Esikäsiteltyä raakavettä on imeytettävä vuosikeskiarvona laskettuna vähintään se määrä, minkä luvan saaja ottaa ja johtaa tarpeisiinsa laitosalueelle rakennettavista kaivoista. Lisäksi luvan saajalla on oikeus ottaa laitosalueen kaivoista suojaimeytyksiin tarvittava vesimäärä.</em>
    </p>
    <p>6) <em>Veden otto imeyttämistä varten</em> on keskeytettävä ajaksi, jolloin Kokemäenjoen veden elohopeapitoisuus ottokohdalla on todennäköisesti yli 0,13 µg/l.</p>
    <p>9) Luvan saajan on imeytettävä suunnitelman mukaisilla suojaimeytysalueilla maaperään tekopohjavettä <em>niin, ettei Pyhäjokeen eikä Alastaron Myllylähteeseen ja Kankaanrannan lähteeseen purkautuvan pohjaveden määrä hankkeen johdosta vähene</em> ja ettei pohjaveden korkeus Oripäänharjun pohjoisosassa sanottavasti laske.</p>
    <p>10) Tekopohjavesilaitos on rakennettava ja laitosta käytettävä siten, ettei siitä aiheudu vältettävissä olevaa vahinkoa tai haittaa.</p>
    <p>Mikäli tarkkailuhavaintojen perusteella tai muutoin havaitaan haitallisia vaikutuksia ilmenevän, on imeytyksiä, vedenottoa tai suojaimeytyksiä tarpeellisilta osin muutettava.</p>
    <p>Luvan saajalla on oikeus liikkua laitoksen toimintaa ja tarkkailua suorittaessaan moottoriajoneuvolla laitoksen toiminta-alueen kiinteistöjen alueella. Liikuttaessa maastossa moottoriajoneuvolla on pyrittävä käyttämään olemassa olevia ajouria. Moottoriajoneuvoa on maastossa käytettävä siten, että vältetään vahingon ja haitan aiheuttamista asianomaiselle kiinteistölle ja luonnolle.</p>
    <p>
      <em>Imeytys ja vedenotto sekä lupamääräyksessä 9 tarkoitettu suojaimeytys on aloitettava vähintään yhden vuoden kestävällä koetoimintavaiheella, jolloin imeytettävän ja poisjohdettavan veden määrä on enintään 20 000 m<sup>3</sup>/d. Koetoimintavaiheen toimenpiteitä koskeva yksityiskohtainen imeytys- ja vedenottosuunnitelma sekä esitys menettelyksi, jolla suunnitelmaan jakson aikana tehtävät muutokset esitetään valvontaviranomaiselle, on toimitettava vähintään kaksi kuukautta ennen koetoimintavaiheen aloittamista Lounais-Suomen ympäristökeskuksen hyväksyttäväksi.</em>
    </p>
    <p>
      <em>Koetoimintavaiheen jälkeistä täysimittakaavaiseen toimintaan siirtymistä koskeva yksityiskohtainen imeytys- ja vedenottosuunnitelma sekä esitys menettelyksi, jolla suunnitelmaan tehtävät muutokset esitetään valvontaviranomaiselle, on toimitettava vähintään kaksi kuukautta ennen toiminnan aloittamista Lounais-Suomen ympäristökeskuksen hyväksyttäväksi.</em>
    </p>
    <p>11) Luvan saajan on Lounais-Suomen ympäristökeskuksen hyväksymällä tavalla tarkkailtava Kokemäenjoen veden laatua, esikäsittelylaitoksen toimintaa sekä imeytettävän veden laatua ja määrää.</p>
    <p>Ottamot on varustettava luotettavilla vesimäärän mittauslaitteilla. Vuorokausittain otettavista vesimääristä on pidettävä kirjaa. <em>Luvan saajan on Lounais-Suomen ympäristökeskuksen hyväksymällä tavalla tarkkailtava laitoksen kaivoista otettavan veden laatua</em>. Mittaustulokset on Lounais-Suomen ympäristökeskuksen kanssa sovituin määräajoin toimitettava ympäristökeskukselle sekä Alastaron, Oripään ja Säkylän kuntien ympäristönsuojeluviranomaisille.</p>
    <p>
      <em>Luvan saajan on Lounais-Suomen ympäristökeskuksen hyväksymällä tavalla tarkkailtava Alastaron Myllylähteen ja Kankaanrannan lähteen virtaamaa ja veden laatua, Penturan, Pruukan, Nuijamaan, Lohensuon ja Taimi-Tapio Oy:n vedenottokaivojen sekä vaikutusalueen talouskäytössä olevien kaivojen veden korkeutta tai antoisuutta.</em>
    </p>
    <p>Luvan saajan on Lounais-Suomen ympäristökeskuksen hyväksymällä tavalla tarkkailtava imeytyksen vaikutuksia Säkylänharjun Natura 2000 -alueen luonnonarvoihin.</p>
    <p>Ehdotukset tarkkailusuunnitelmiksi on toimitettava Lounais-Suomen ympäristökeskuksen hyväksyttäväksi hyvissä ajoin ennen toiminnan aloittamista. <em>Lisäksi tarkkailusuunnitelmat on päivitettävä ja toimitettava eri työvaiheita koskien ympäristökeskuksen hyväksyttäväksi ainakin seuraavasti:</em></p>
    <p>
      <em>- Imeytyksen ja vedenoton koetoimintavaihetta koskeva tarkkailusuunnitelma on toimitettava ympäristökeskuksen hyväksyttäväksi vähintään kaksi kuukautta ennen toiminnan aloittamista.</em>
    </p>
    <p>
      <em>- Täysimittakaavaisen imeytys- ja vedenottotoiminnan käynnistämisvaihetta koskeva päivitetty tarkkailusuunnitelma on toimitettava ympäristökeskuksen hyväksyttäväksi vähintään kaksi kuukautta ennen toiminnan aloittamista.</em>
    </p>
    <p>
      <em>- Tekopohjavesilaitoksen toimintaa koskeva päivitetty tarkkailusuunnitelma on toimitettava kahden vuoden kuluessa täysimittakaavaisen imeytyksen ja vedenoton käynnistymisestä ympäristökeskuksen hyväksyttäväksi.</em>
    </p>
    <p>Tarkkailutulokset ja niiden vuosiyhteenvedot on toimitettava tarkkailuohjelmissa sanotuin tavoin ympäristökeskukselle sekä Alastaron, Oripään ja Säkylän kuntien ympäristönsuojeluviranomaisille.</p>
    <p>19) Luvan saajan on viimeistään 31.12.2018 jätettävä ympäristölupavirastolle lupamääräysten tarkistamista koskeva hakemus, johon on muun ohella liitettävä selvitys velvoitetarkkailussa havaituista ympäristöön kohdistuneista vaikutuksista sekä selvitys hankkeesta mahdollisesti aiheutuneista vahingoista ja haitoista ja esitys niiden korvaamisesta.</p>
    <p>
      <em>Lupamääräysten tarkistamista koskevassa hakemuksessa on esitettävä tarkkailutietoihin perustuva selvitys hankkeen vaikutuksista pohjaveden laatuun sekä arvio pohjaveden pilaantumisriskistä ja selvitys toimenpiteistä, joita on tehty pohjaveden pilaantumisen estämiseksi.</em>
    </p>
    <p>
      <em>Tarkistamishakemuksessa on esitettävä selvitys Alastaron Myllylähteen ja Kankaanrannan lähteen virtaamista, suojaimeytyksistä ja vedenottohankkeen vaikutuksista lähteisiin sekä esitys toimenpiteistä, joilla turvataan lähteiden luonnonarvojen säilyminen ja pohjaveden riittävä purkautuminen Pyhäjoen vesistöön.</em>
    </p>
    <p>
      <em>Tarkistamishakemuksessa on myös esitettävä yhteenveto esikäsittelylaitoksen käyttötarkkailusta ja selvitys mahdollisesta tarpeesta tehostaa imeytettävän veden esikäsittelyä.</em>
    </p>
    <p>
      <em>Lupamääräysten tarkistamista koskevaan hakemukseen on lisäksi liitettävä imeytysalueiden tarkkailuun perustuva selvitys imeytyksen vaikutuksista kasvillisuuteen sekä suunnitelma imeytyksen järjestämisestä niin,  että Natura-alueella olevilla imeytysalueilla imeytystauot ovat pidempiä kuin kaksi kasvukautta. Hakemuksessa on myös esitettävä selvitys siitä, onko Natura-alueella sijaitsevien imeytysalueiden asemasta mahdollista käyttää ensisijaisesti Natura-alueen ulkopuolella sijaitsevia imeytysalueita.</em>
    </p>
    <p>Hallinto-oikeus on perustellut pääasiaratkaisuaan seuraavasti:</p>
    <p>
      <em>I. Hankkeen kuvaus </em>
    </p>
    <p>Hankkeen tarkoituksena on turvata Turun kaupungin ja sen ympäristökuntien veden saannin riittävyys sekä määrältään että laadultaan. Raakavesi otetaan Kokemäenjoesta avokanavalla Huittisissa Karhiniemen sillan luota ylävirran puolelta. Raakavesi esikäsitellään Huittisissa sijaitsevalla esikäsittelylaitoksella hiekkasuodatusmenetelmällä. Esikäsittelyn jälkeen vesi johdetaan vesijohtolinjaa pitkin Virttaankankaan tekopohjavesilaitokselle, josta se johdetaan syöttöputkia pitkin imeytysalueille. Imeytysalueilla vesi imeytetään sadettamalla tai altaiden kautta Virttaanharjuun. Imeytyksen jälkeen tekopohjavesi, jossa on mukana alueen luonnollista pohjavettä, pumpataan pohjavesikaivoista kaivoalueilla, joita on yhteensä seitsemän. Pohjavesikaivoista vesi johdetaan puhdasvesisäiliöön ja edelleen siirtovesilinjaa pitkin Turun seudulle. Laitoksen toiminta-alueelle, jonka pinta-ala on noin 500 hehtaaria, sijoittuvat laitosrakennusalue, imeytysalueet, suojaimeytysalueet, kaivoalueet sekä johtolinja- ja tiealueet. Imeytysalueita on yksitoista ja ne sijoittuvat noin neljän kilometrin pituiselle luode-kaakko suuntaiselle vyöhykkeelle. Lisäksi on kaksi suojaimeytysaluetta, joista toinen sijaitsee Kankaanrannan ja Myllylähteen pohjoispuolella ja toinen toiminta-alueen eteläkärjessä. Suojaimeytysalueiden tarkoituksena on varmistaa virtaamat ja pohjavesiolosuhteiden säilyminen edellä mainittujen lähteiden osalta ja Virttaan kylän suunnalla.</p>
    <p>
      <em>II. Tekopohjavesilaitoksen rakentamista sekä pohja- ja tekopohjaveden ottamista siitä koskevaan hakemukseen sovellettava lainsäädäntö</em>
    </p>
    <p>Ympäristönsuojelulainsäädännön voimaanpanosta annetun lain (113/2000) 1 §:n 1 momentin 1) ja 3) kohtien mukaan ympäristönsuojelulaki (86/2000) ja vesilain muuttamisesta annettu laki (88/2000) ovat tulleet voimaan 1.3.2000. Voimaanpanolain 12 §:n 1 momentin 1) kohdan mukaan ympäristölupavirasto soveltaa 1 §:ssä mainittujen lakien voimaan tullessa voimassa olleita vesilain säännöksiä hakemusasiassa, josta on kuulutettu tai joka on annettu asianosaiselle tiedoksi muulla tavalla taikka määrätty katselmustoimitukseen. Tekopohjavesilaitoksen rakentamista sekä pohja- ja tekopohjaveden ottamista siitä koskeva hakemus on määrätty katselmustoimitukseen 11.3.1993. Hakemukseen sovelletaan näin ollen aikaisempia vesilain säännöksiä, kuten ympäristölupavirasto on tehnyt. Sovellettavan lain kannalta asiassa ei ole merkitystä sillä valituksissa esitetyllä seikalla, onko hakijan katsottava muuttaneen hakemustaan sen jättämisen jälkeen, eikä myöskään sillä valituksissa viitatulla seikalla, että 18.8.1998 annetussa katselmustoimitusmääräyksessä edellytettiin katselmuksen päättymistä 30.10.2000 mennessä.</p>
    <p>
      <em>III. Menettelystä ympäristölupavirastossa</em>
    </p>
    <p>
      <em>1. Väite hakemuksen muuttumisesta ja puutteellisesta kuulemisesta</em>
    </p>
    <p>Siltä osin kuin valituksissa on esitetty, että hanke on hakemusten jättämisen ja YVA-menettelyn jälkeen laajentunut ja muuttunut, hallinto-oikeus toteaa, että hanke on suunnittelun edetessä tarkentunut, mutta se ei ole kuitenkaan muuttunut siten, että kysymys olisi eri hankkeesta kuin mistä alkuperäisissä hakemuksissa on kyse. Hakija on toimittanut suunnitelmien tarkennukset hakemusten täydennyskirjelmissä ympäristölupavirastolle. Ympäristölupaviraston päätökset on tehty voimassa olevien hankesuunnitelmien perusteella.</p>
    <p>Siltä osin kuin valituksissa ja hallinto-oikeuden toimittamassa katselmuksessa on esitetty, että tekopohjavesilaitoksen käyttöoikeusalueiden hakemusmuutoksista ei ole kuultu asianosaisia, hallinto-oikeus toteaa, että ympäristölupavirasto on asianmukaisesti varannut niille asianosaisille, joita muutokset ovat koskeneet, tilaisuuden muistutusten ja vaatimusten tekemiseen muutoshakemusten johdosta. Väitettyä kuulemisvirhettä ei tältä osin ole tapahtunut.</p>
    <p>
      <em>2. Väite hankkeen osalupien erillään käsittelystä</em>
    </p>
    <p>Siltä osin kuin valituksissa on huomautettu, että tekopohjavesihankkeen eri lupaosiot olisi tullut käsitellä yhdessä, hallinto-oikeus toteaa, että ympäristölupavirasto on ratkaissut kaikki siellä yhtä aikaa vireillä olleet hankkeeseen liittyvät lupahakemukset samanaikaisesti. Väitettyä menettelyvirhettä ei tältä osin ole tapahtunut.</p>
    <p>
      <em>3. Väitteet Euroopan ihmisoikeussopimuksen vastaisesta menettelystä</em>
    </p>
    <p>Valituksissa on esitetty, että asian käsittely ympäristölupavirastossa ei ole toteuttanut ihmisoikeussopimuksen takaaman oikeudenmukaisen oikeudenkäynnin periaatteita muun muassa asianosaisten oikeuksien ja menettelyn tasapuolisuuden huomioon ottamisessa jo asian selvittämisvaiheessa. On myös esitetty, että oikeusturvan reaalisuuden vaatimus edellyttää, että kansalliset prosessuaaliset määräajat eivät saa tehdä tyhjäksi ihmisoikeussopimuksen periaatteiden toteutumista.</p>
    <p>Hallinto-oikeus toteaa, että asiassa on toimitettu ympäristövaikutusten arviointimenettely siihen liittyvine tiedotus- ja kuulemismenettelyineen, jotka ajoittuivat vuosille 2000-2001. Hakemus on käsitelty vesilain 18luvun mukaisessa katselmustoimituksessa. Siihen on kuulunut hakemuksen ja suunnitelman pitäminen yleisesti nähtävillä sekä katselmuskokoukset Alastarolla, Oripäässä, Huittisissa ja Säkylässä 28.-29.11.2001, joissa asianosaisilla on ollut tilaisuus saada asiasta tietoa ja tulla kuulluksi suullisesti ja kirjallisesti. Katselmuskirja sekä hakemus ja suunnitelma ovat olleet yleisesti kunnissa nähtävillä 28.7.2003-29.9.2003 ja asianosaisilla on ollut tilaisuus tehdä kirjalliset muistutukset ympäristölupavirastolle tuona aikana. Menettely on ollut vesilain 18 luvun säännösten mukainen. Ympäristölupavirasto on lisäksi toimittanut 1.-2.9.2004 tarkastuksen hankkeen keskeisimmissä kohteissa, joissa asianosaisilla on ollut tilaisuus olla läsnä, saada tietoa ja esittää näkemyksiään.</p>
    <p>Valitusaika hallinto-oikeuteen on ollut asiassa nro 161 (tekopohjavesilaitoksen rakentaminen ja pohja- ja tekopohjaveden otto siitä) 60 päivää ja muissa 30 päivää päätösten antamisesta, kuten vesilain 17 luvun 1 §:n 2 momentissa (646/1992) ja ympäristönsuojelulainsäädännön voimaanpanosta annetun lain 19 §:ssä sekä vesilain 17 luvun 1 §:n 1 momentissa (88/2000), ympäristönsuojelulain 96 §:ssä ja hallintolainkäyttölain 22 §:ssä on säädetty. Hallintolainkäyttölain 27 §:n 2 momentin mukaisesti valittaja saa vielä valitusajan päättymisen jälkeenkin esittää uusia perusteita vaatimustensa tueksi, jollei asia sen johdosta muutu toiseksi. Moni valittaja onkin täydentänyt vaatimuksiaan lisäkirjelmällä. Vaasan hallinto-oikeus on pitänyt asiassa katselmuksen 19.-20.9.2006, jossa muutoksenhakijoilla on ollut tilaisuus esittää näkemyksiään ja käydä vuoropuhelua luvan hakijan kanssa.</p>
    <p>Edellä selostetusta ilmenee, että asiaa on valmisteltu useamman vuoden aikajaksolla, jonka kuluessa asianosaisilla on moneen otteeseen ollut tilaisuus saada tietoa hankkeesta, esittää käsityksiään siitä ja saada näkemyksensä asian valmistelijoiden ja lupaviranomaisten tietoon. Hallinto-oikeus toteaa, että väitteille puutteista menettelyn tasapuolisuudessa asian selvittämisvaiheessa tai oikeusturvan reaalisesta vaarantumisesta muutoin ei ole perusteita. Menettely on näissä suhteissa toteuttanut niin kotimaisen lainsäädännön kuin myös ihmisoikeussopimuksen oikeudenmukaisen oikeudenkäynnin käsitteeseen kuuluvat vaatimukset.</p>
    <p>
      <em>IV. Hakijan tarve veden ottoon ja otettavan veden määrä</em>
    </p>
    <p>Kuivina kausina Turun seudun vesihuolto on kärsinyt raakaveden määrällisestä puutteesta sekä raakavesilähteenä käytettävien pintavesien laatuvaihtelusta. Turun Seudun Vesi Oy:n osakaskuntien veden hankinta perustuu pääosin pintaveden käyttöön. Pintaveden käytöstä raakavesilähteenä on haluttu luopua, koska sen käyttöön liittyy ympäristövahingoista johtuva riski. Hakijayhtiön osakaskunnissa oli vuoden 2002 lopussa yhteensä 275 360 asukasta. Turun seudun asukkaiden lisäksi hankkeella turvataan Turun seudun teollisuuden veden tarve. Osakaskuntien vesilaitosten veden kulutus tällä hetkellä on yhteensä noin 60 000 m<sup>3</sup>/d ja luvan enimmäisottomäärä vastaa arvioitua huippukulutusta mitoitusvuotena 2030. Ottaen huomioon, että hankkeen ennakoitu käyttöikä on 50-100 vuotta, turvaa tekopohjavesihanke riittävän, hyvä- ja tasalaatuisen veden saannin. Hakijalla on tarve veden ottoon.</p>
    <p>
      <em>V. Suoraputkivaihtoehto</em>
    </p>
    <p>Valituksissa on esitetty, että hakemusten mukaista hanketta ei tule toteuttaa vaan Kokemäenjoen vesi on johdettava esikäsittelyn jälkeen suoraan Turun seudulle. Tältä osin hallinto-oikeus toteaa, että lupaa on haettu tekopohjavesilaitokselle. Tämän lupa-asian yhteydessä voidaan tutkia luvan myöntämisen edellytykset vain sille hankkeelle, jolle on lupaa haettu.</p>
    <p>Asiaa arvioitaessa on kuitenkin otettava huomioon vesilaissa oleva haittojen minimoinnin periaate, joka ilmenee vesilain 2 luvun 3 §:stä rakentamishankkeita ja 9 luvun 6 §:stä pohjaveden ottamista koskien. Tuon periaatteen mukaan hankkeet on toteutettava siten, ettei kenellekään aiheuteta enempää vahinkoa ja haittaa kuin on välttämätöntä ilman kohtuuttomaksi katsottavaa kustannusten lisääntymistä. Katselmuskirjassa on tarkasteltu vertailua tekopohjavesihankkeen ja suoraputkivaihtoehdon välillä kustannusten ja käsittelyn tuloksena olevan veden laadun suhteen. Ympäristövaikutusten arviointiselostuksessa on vertailtu tekopohjavesihanketta suhteessa nykykäytäntöön sekä vaihtoehtoon, jossa pääraakavesilähteenä on Aurajoki Tarvasjoen Alikulman ottamosta täydennettynä vedenotolla Paimionjoesta. Kun otetaan huomioon, että hankkeen tarkoituksena on laadultaan hyvätasoisen ja määrältään riittävän talousveden saannin turvaaminen kustannustehokkaalla tavalla ja se, mitä tässä päätöksessä muuten todetaan odotettavissa olevista haittavaikutuksista, hallinto-oikeus katsoo, ettei hakijan valitsema tekopohjavesivaihtoehto ole ristiriidassa haittojen minimoinnin periaatteen kanssa.</p>
    <p>
      <em>VI. Natura-arvioinnin puutteellisuutta koskevat väitteet</em>
    </p>
    <p>Suomen luonnonsuojeluliiton ynnä muiden valituksessa on esitetty, että Natura-arviointi olisi puutteellinen, koska siinä ei ole tarkasteltu haittoja yhdessä muiden alueelle kohdistuvien toimintojen kanssa. Hallinto-oikeus toteaa tältä osin, että jo toteutuneiden hankkeiden ottaminen mukaan Natura-arviointiin ei ole tässä tapauksessa ollut tarpeen, koska alueen muiden toimintojen eli ampumaradan, moottoriurheiluradan ja rakenteilla olevan golfkentän ja puolustusvoimien toiminnan vaikutukset eivät kohdistu tekopohjavesihankkeen Natura-alueella oleville imeytyskentille eikä mainituilla toiminnoilla ole muutakaan yhteisvaikutusta. Valituksessa on väitetty Natura-arviointia puutteelliseksi myös sillä perusteella, että arvioinnissa ei ole selvitetty Natura-aluetta loukkaamattomia vaihtoehtoja. Tältä osin hallinto-oikeus toteaa, että luonnonsuojelulain 65 §:n mukaiselta Natura-arvioinnilta ei edellytetä vaihtoehtotarkastelua. Hallinto-oikeus katsoo, että Natura-arvioinnissa on luonnonsuojelulain 65 §:ssä tarkoitetulla asianmukaisella tavalla arvioitu hankkeen vaikutukset Säkylänharjun Natura 2000 -alueeseen.</p>
    <p>
      <em>VII. Väitteet vesipuitedirektiivin vastaisuudesta</em>
    </p>
    <p>Euroopan parlamentin ja neuvoston 23.10.2000 annettu direktiivi 2000/60/EY yhteisön vesipolitiikan puitteista (vesipuitedirektiivi) on pantu kansallisesti täytäntöön lailla vesienhoidon järjestämisestä (1299/2004) sekä muuttamalla ympäristönsuojelulakia (1300/2004) ja vesilakia (1301/2004). Edellä mainitut lait ovat tulleet voimaan 31.12.2004. Siltä osin kuin asiassa on kyse vesipuitedirektiivin soveltamisesta lupapäätökseen n:o 161, hallinto-oikeus toteaa, että koska asiaan tältä osin sovelletaan ennen 1.3.2000 voimassa ollutta vesilakia, eivät vesipuitedirektiivi ja sen kansallista täytäntöönpanoa koskevat edellä mainitut lait tule sovellettaviksi, koska ne eivät ole olleet tuolloin vielä voimassa.</p>
    <p>Päätösten n:ot 162, 163 ja 164 osalta hallinto-oikeus toteaa, että vesipuitedirektiivin mukaan vesienhoidon tavoitteena on suojella, parantaa ja ennallistaa kaikkia vesiä siten, että pintavesien ja pohjavesien tila ei heikkene ja että niiden tila on vähintään hyvä. Hallinto-oikeus toteaa, että vesienhoidon järjestämisestä annetun lain mukaiset vesienhoitosuunnitelmat ja niissä esitettävät ympäristötavoitteet eivät sellaisenaan ja suoraan vaikuta luvan myöntämisen edellytyksiin tai yksittäisen lupamääräyksen asettamiseen. Edellä mainittuja ympäristölupaviraston päätöksiä annettaessa vesienhoitosuunnitelmia ei ollut vielä edes vahvistettu. Siltä osin kuin valituksissa on vaadittu vesipuitedirektiivin suoraa soveltamista, hallinto-oikeus toteaa, että vesipuitedirektiivi ei täytä suoran soveltamisen edellytyksiä, koska se ei ole selvä, täsmällinen ja ehdoton, vaan yleisluontoinen ja edellyttää toteutuakseen valtion taholta tarkempia toimenpiteitä. Direktiivin tulkintavaikutuksen osalta hallinto-oikeus toteaa, että tekopohjavesihankkeen ei voida katsoa olevan ristiriidassa vesipuitedirektiivin tavoitteiden kanssa. Siltä osin kuin valituksissa on esitetty vesipuitedirektiivin asettavan ankarampia kriteerejä pohjavesien suojelulle kuin pohjavesidirektiivin 80/68/ETY, hallinto-oikeus toteaa lisäksi, että vesipuitedirektiivin 22 artiklan siirtymäsäännösten mukaan nykyinen pohjavesidirektiivi 80/68/ETY tulee kumoutumaan vasta 13 vuoden kuluttua vesipuitedirektiivin voimaantulosta eli vuonna 2013.</p>
    <p>
      <em>VIII. Hankkeen vaikutukset luonnonoloihin</em>
    </p>
    <p>Raakaveden otto ja puhdistaminen, veden imeyttäminen Virttaankankaan maaperään ja tekopohjaveden ottaminen kaikki vaikuttavat paikallisesti luonnonoloihin. Hallinto-oikeus pitää hakijan teettämiä selvityksiä lupaharkinnan kannalta riittävinä. Ottaen huomioon määräykset hankkeen vaiheittaisesta toteutuksesta, luvassa määrätyt tarkkailut ja selvitykset sekä lupamääräysten tarkistaminen vuonna 2018, hankkeen vaikutuksia luonnonoloihin Kokemäenjoessa, Loimijoessa tai Virttaankankaan alueella ei voida pitää luvan myöntämisen esteenä.</p>
    <p>
      <em>1. Veden ottaminen Kokemäenjoesta ja raakaveden puhdistaminen</em>
    </p>
    <p>Luvan mukaan otettava vesimäärä on enintään 110 000 m<sup>3</sup>/d vuosikeskiarvona ja enintään 130 000 m<sup>3</sup>/d kuukausikeskiarvona. Määrä on joen virtaamaan nähden vähäinen eikä vaikuta haitallisesti alapuolisen joen virtaamaan tai veden laatuun. Vedenottamon rakenteet eivät muuta sanottavasti joen luonnonoloja eivätkä vaikuta kalastoon.</p>
    <p>Raakavesi esikäsitellään hiekkasuodatuksella. Esikäsittelyn huuhteluvedet johdetaan selkeytyksen jälkeen Loimijoen alajuoksulle. Veden määrä on noin 5 500 m<sup>3</sup>/d ja kiintoainepitoisuus luvan mukaan enintään 35 mg/l. Vesimäärä on Loimijoen virtaamaan nähden pieni ja kiintoainepitoisuus vastaa jokiveden pitoisuutta runsaan virtaaman aikana. Huuhteluveden johtaminen ei ennalta arvioiden muuta haitallisesti Loimijoen veden laatua.</p>
    <p>Hakijan esittämien koekalastustulosten perusteella esiintyy vedenottopaikalla toutaimenpoikasia. Karhiniemellä vedetyn poikasnuotan saaliissa oli ensimmäisen ja toisen ikävuoden poikasia. Loimijoessa ei poikasten esiintymää ole selvitetty. Toutaimen tunnetut kutupaikat ovat asiakirjojen mukaan Loimijoessa ylempänä ja Kokemäenjoessa sekä ylempänä että alempana, eikä hanke vaikuta toutaimen kutuun. Hallinto-oikeus pitää selvitettynä, että toutaimen poikasia esiintyy säännöllisesti vedenottopaikalla ja todennäköisenä, että poikasia esiintyy myös Loimijoen alaosalla sekä aikuisia kaloja kummallakin alueella. Vedenotto tapahtuu joen rantaan rakennettavasta avokanavasta, johon luvan mukaan asennetaan välppä, jonka rakoväli on enintään 5 mm. Vedenottamon rakenteen ja luvassa määrätyn suojauksen takia ja koska otettava vesimäärä on pieni suhteessa joen virtaamaan, hallinto-oikeus arvioi, että vedenottamoon joutuvien kalanpoikasten määrä on niin pieni, ettei poikasmenetyksellä ole merkitystä joen kalakannoille.</p>
    <p>
      <em>2. Veden imeyttäminen Virttaankankaalla</em>
    </p>
    <p>
      <em>Virttaankankaan alueen nykytila</em>
    </p>
    <p>Virttaankangas on osa Säkylänharjun harjumuodostumaa, johon kuuluu alueen koillisosassa jyrkkä harjuselänne (Porsaanharju), melko jyrkkä harjualueen pohjoisreuna sekä kaakkoa ja etelää kohti tasaantuva laaja kangas. Kasvillisuus on kuivaa mäntykangasta. Säkylänharju ja Virttaankankaan pohjoisosa sekä erillisenä alueena Kankaanjärvi kuuluvat Natura 2000 -verkostoon (FI0200059 Säkylänharju). Alueella suojellaan luontotyyppejä "harjumuodostumien metsäiset luontotyypit" (90 % pinta-alasta), "Fennoskandian lähteet ja lähdesuot" (15 %), "puustoiset suot" (2 %) sekä "hiekkamaiden niukkamineraaliset niukkaravinteiset vedet" (&lt;1 %) sekä useita lintudirektiivissä mainittuja lintulajeja.</p>
    <p>Virttaankankaan alueella esiintyy harjujen ja kuivan kangasmaan harvinaisia kasveja (keltalieko, kangasajuruoho) ja hyönteisiä (palosirkka, ruususiipisirkka). Tekopohjavesihankkeen toiminta-alueella lintudirektiivin lajeista (liite I) esiintyvät metso, palokärki, kehrääjä ja kangaskiuru.</p>
    <p>Virttaankankaan alueella on runsaasti ihmistoimintaa. Alueen luoteisosassa on useita hiekka- ja sorakuoppia, alueella on teitä ja ulkoilureittejä, golfrata, moottoriurheilurata ja ampumarata. Suunnitellun tekopohjavesilaitoksen imeytysalueista osa sijoittuu Natura-alueelle ja laitoksen toiminta edellyttää myös putkitöitä ja kulkuteitä Natura-alueella. Tekopohjavesilaitoksen laitosalue sijaitsee Natura-alueen ulkopuolella lähellä golfrataa, ja imeytysaltaat on luvan mukaan tehtävä myös Natura-alueen ulkopuolelle.</p>
    <p>
      <em>Imeytyksen vaikutukset kasvillisuuteen ja eläimistöön</em>
    </p>
    <p>Veden imeytystä varten rakennettava putkisto aiheuttaa fyysisen muutoksen maastossa ja imeytysalueiden rakentaminen, käyttö ja huolto kuluttavat jonkin verran maastoa. Veden imeytys muuttaa kokonaan imeytysalueen maaperän hydrologiaa ja tämän seurauksena kasvillisuus muuttuu. Kuivan ja happaman kankaan tyypillinen jäkälä-, sammal- ja varpulajisto muuttuu sadetuksen seurauksena heinä- ja ruohovaltaiseksi. Puuston kasvua sadetus todennäköisesti lisää. Kasvillisuuden muutoksen seurauksena muuttuu myös linnusto ja muu eläimistö. Muutos rajoittuu imeytysalueeseen.</p>
    <p>Imeytysalueiden pinta-ala on yhteensä noin 15 ha, josta 7-8 ha sijaitsee Natura-alueella. Kunkin imeytysalueen pinta-alasta on vuosittain käytössä kolmasosa. Suunnitellut imeytysalueet sijaitsevat varsinaisen harjualueen liepeillä ja niiden suojeluarvo on verraten pieni. Tähän nähden, vaikka Natura-alueella sijaitsevien imeytysalueiden käyttö heikentää alueella suojellun luontotyypin "harjumuodostumien metsäiset luontotyypit" arvoa, ei heikennystä voida pitää merkittävänä. Hallinto-oikeus on tämän takia hylännyt vaatimukset luvan kumoamiseksi hankkeen Natura-alueen luonnonarvoihin kohdistuvien haitallisten vaikutusten takia.</p>
    <p>Hakijan teettämien selvitysten ja arvioiden mukaan hanke ei vaikuta haitallisesti toiminta-alueella tavattaviin lintudirektiivin liitteessä I mainittuihin lajeihin (metso, kehrääjä, palokärki ja kangaskiuru) eikä luonnonsuojelulain nojalla erityisesti suojeltaviin hyönteisiin (harjusinisiipi, palosirkka, ruususiipisirkka) tai kasveihin (lähdesara, harjukeltalieko). Hallinto-oikeus pitää selvityksiä luotettavina ja katsoo, ettei hankkeella ole vaikutusta alueen uhanalaisiin tai erityisesti suojeltaviin lajeihin.</p>
    <p>Sadetusimeytyksen vaikutuksista kasvillisuuteen tai eläimistöön pitkällä, tekopohjavesihankkeen 50-100 vuoden käyttöikää vastaavalla aikavälillä ei ole saatavissa varmaa tietoa. Hallinto-oikeus toteaa, että luvassa määrätty kasvillisuuden ja muun luonnon tarkkailu on riittävä, jotta haitalliset muutokset voidaan havaita ja välttää imeytysalueiden ja imeytystavan muutoksilla.</p>
    <p>
      <em>Hankkeen vaikutukset pohjaveden laatuun</em>
    </p>
    <p>Imeytettävä vesi poikkeaa koostumukseltaan ja lämmöltään sekä sadevedestä että luonnollisesta pohjavedestä. Asiakirjoissa olevien tutkimusten ja mallilaskelmien perusteella esikäsitellyn veden imeyttäminen ei aiheuta imeytysalueen maaperän tukkeutumista pitkälläkään aikavälillä. Imeytyksen seurauksena alueen pohjavesi muuttuu niin, että veden pH-arvo laskee sekä orgaanisen aineen määrä (muun muassa väriluku ja hapenkulutus) ja liukoisen typen määrä nousevat. Muutokset ovat kuitenkin pieniä, eivätkä vaikuta pohjaveden juomakelpoisuuteen. Hallinto-oikeus pitää selvityksiä riittävinä ja luotettavina.</p>
    <p>Pohjaveden ravinnepitoisuuden nousu saattaa vaikuttaa rehevöittävästi alueen lähteisiin. Ennalta arvioiden vaikutus on lyhyellä aikavälillä vähäinen. Pitkän ajan kuluessa mahdollisesti tapahtuva muutos voidaan havaita luvassa määrätyn seurannan avulla ja torjua suojaimeytyksen ja vedenoton järjestelyillä. Luvassa annetut määräykset ovat tässä suhteessa riittävät.</p>
    <p>
      <em>Vaikutukset pohjaveden määrään, lähteisiin ja kaivoihin</em>
    </p>
    <p>Virttaankankaan pohjavettä purkautuu harjualueen liepeillä oleviin lähteisiin ja sitä hyödynnetään lukuisista kaivoista. Erityisesti Pyhäjärveen laskevan Pyhäjoen latvoille purkautuu pohjavettä sellainen määrä, jolla on merkitystä joen virtaamalle ja veden laadulle. Tekopohjavesihanke ei kokonaisuutena muuta alueella olevan pohjaveden määrää nykyisestään, koska imeytettävä ja otettava vesimäärä ovat yhtä suuret. Imeytys ja vedenotto kuitenkin vaikuttavat paikallisesti pohjaveden korkeuteen ja virtaukseen.</p>
    <p>
      <em>IX. Imeytettävän veden laatu</em>
    </p>
    <p>Kokemäenjoen veden laatua on tutkittu usean kymmenen vuoden ajan. Veden laatu on parantunut huomattavasti viimeisten vuosikymmenten aikana. Kokemäenjoen vedestä ei ole tavattu sellaisia haitta-ainepitoisuuksia, jotka aiheuttaisivat vaaraa tekopohjaveden laadulle. Tekopohjavesilaitoksessa imeytettävälle vedelle ei ole olemassa viranomaisen asettamia laatuvaatimuksia. Kokemäenjoesta otettavan raakaveden merkittävin haitta on veden korkea kiintoainepitoisuus. Asiakirjoissa on raportti Kokemäenjoen veden esikäsittelykokeista vuosilta 1997-1998, joka osoittaa, että esikäsittelykokeiden perusteella raakaveden kiintoaine saatiin huomattavasti alenemaan mekaanisella suodatuksella. Biota BD Oy:n laatimassa Kokemäenjoen sedimenttitutkimuksessa 2001 on määritelty Kokemäenjoen sedimenteistä Huittisen Karhiniemen alueella tapahtuvalle raakaveden otolle aiheutuvia riskejä. Sedimenttitutkimuksen riskitarkastelussa todettiin, että elohopean likaamien sedimenttien sekoittuminen veteen esimerkiksi tulvan yhteydessä ei nosta veden elohopeapitoisuutta raakavedelle asetetun raja-arvon yli.</p>
    <p>
      <em>X. Pohjaveden pilaamis- ja muuttamiskielto</em>
    </p>
    <p>Hankkeen vaikutuksista tehdyn mallinnuksen perusteella voidaan todeta, että siltä ajalta, kun vaikutuksia voidaan ennakoida, pohjavedessä tapahtuvat muutokset ovat pieniä ja ne ovat hallittavissa. Nykytiedon mukaan muutettu pohjavesi on edelleen laadultaan hyvää ja käyttövedeksi kelpaavaa. Mallinnuksesta puuttuu mahdollinen pitkän ajan kuluessa tapahtuva maaperän ja veden laadun hidas muuttuminen, vaikka hanke sinänsä on suunniteltu 50-100 vuoden käyttöajalle. Riittävän luotettavaa mallinnusta pitkäaikaisista vaikutuksista ei ole mahdollista tehdä. Hanke on kuitenkin jatkuvan tarkkailun alaisena ja lupamääräysten tarkistamishakemusten yhteydessä kiinnitetään huomiota siihen, onko pilaantumista tapahtunut, ja tarpeen vaatiessa lupa on mahdollista tuolloin kumota. Edellä olevan perusteella lupaa ei kumota sillä perusteella, että se olisi pohjaveden pilaamiskiellon vastainen. Poikkeus- ja häiriötilanteiden riskeihin on varauduttu jatkuvalla veden laadun seurannalla, riskienhallintasuunnitelmilla ja viimeisessä suunnitteluvaiheessa tehtävällä laitekohtaisella vika- ja vaikutusanalyysillä. Hallinto-oikeus katsoo, että edellä mainituin toimenpitein pohjaveden pilaantumisen vaara voidaan tehokkaasti ehkäistä. Hankkeesta ei myöskään aiheudu vesilain 1 luvun 18 §:n mukaista pohjaveden muuttamiskiellon vastaista seurausta.</p>
    <p>
      <em>XI. Korvaukset</em>
    </p>
    <p>
      <em>Korvausvaatimukset soravarojen hyödyntämisen estymisestä</em>
    </p>
    <p>Ympäristölupavirasto on hyväksynyt toimitusmiesten korvausesityksen ja määrännyt laitoksen toimintaa varten tarvittavien alueiden pysyvästä käyttöoikeudesta korvausta 0,50 euroa/m<sup>2</sup>.</p>
    <p>Laitoksen toiminta-alueella harjoitettava maa-ainesten otto edellyttää kotitarveottoa lukuun ottamatta maa-aineslain mukaisen luvan. Maa-aineslupahakemuksia käsiteltäessä tulevat sovellettavaksi maa-aineslain 3 §:n sisältämät yleiset maa-ainesten ottamista koskevat rajoitukset. Valituksenalaisilla päätöksillä ei ole asetettu lisärajoituksia maa-ainesten otolle. Saadun selvityksen mukaan tekopohjavesilaitoksen toiminta-alueella on soranottotoimintaa, joka perustuu voimassa oleviin maa-aineslupiin. Käyttöoikeuskorvauksia ei siten ole perustettava alueiden sora-arvoon.</p>
    <p>Valituksissa on perusteltu korvausvaatimuksia soravarojen hyödyntämisen estymisestä viittaamalla korkeimman oikeuden ennakkopäätökseen KKO 1998:126. Tältä osin hallinto-oikeus toteaa, että mainitussa päätöksessä oli kyse tilanteesta, jossa tienpitäjä ei maa-aineslain säännösten nojalla tarvinnut lupaa soran ottamiseen tiealueelta, koska maa-ainesten ottaminen perustui tiesuunnitelmaan. Sen sijaan Virttaankankaan alueella ei maa-aineksia voida hyödyntää ilman maa-ainesten ottolupaa. Näin ollen nyt käsillä olevassa asiassa tilanne on erilainen kuin edellä mainitussa korkeimman oikeuden päätöksessä. Hallinto-oikeus katsoo siten, ettei valittajien tarkoittama korkeimman oikeuden päätös sovellu nyt käsillä olevaan tapaukseen.</p>
    <p>(= = = )</p>
    <p>
      <em>XII. Intressivertailu</em>
    </p>
    <p>Intressivertailun osalta hallinto-oikeus viittaa ympäristölupaviraston päätöksen perusteluihin ja hyväksyy siinä esitetyn intressivertailun ja sen lopputuloksen.</p>
    <p>
      <em>XIII. Perustelut siltä osin kuin päätöstä nro 161 on muutettu</em>
    </p>
    <p>
      <em>Lupamääräys 2</em>
    </p>
    <p>Hankkeessa käytetään harjua tekopohjaveden valmistamiseen tavalla, joka vaikuttaa koko harjun vesitaseeseen. Harjun kokonaisvesitaseen ja erityisesti harjualueelta purkautuvan vesimäärän säilyttämiseksi ja pohjaveden antoisuuden turvaamiseksi lupamääräykseen 2 on lisätty määräys siitä, että raakavettä on imeytettävä vähintään se määrä, mikä alueelta johdetaan pohjavetenä ja tekopohjavetenä luvan hakijan tarpeisiin.</p>
    <p>Hakemuksen mukaan suojaimeytyksiin käytetään tekopohjavettä siten, että suojaimeytyksillä tasataan pohjavesialueen muuttuvia vesiolosuhteita. Hallinto-oikeus on selvyyden vuoksi lisännyt lupamääräykseen 2 oikeuden ottaa laitosalueen kaivoista suojaimeytyksiin tarvittava vesimäärä, jolloin tähän tarkoitukseen otettava ja imeytettävä vesimäärä ovat yhtä suuret.</p>
    <p>
      <em>Lupamääräys 6</em>
    </p>
    <p>Hallinto-oikeus on selvyyden vuoksi täsmentänyt lupamääräystä 6.</p>
    <p>
      <em>Lupamääräys 9</em>
    </p>
    <p>Pyhäjoen riittävän virtaaman sekä Alastaron Myllylähteen ja Kankaanrannan lähteen virtaamien turvaamiseksi hallinto-oikeus on täsmentänyt lupamääräystä 9.</p>
    <p>
      <em>Lupamääräys 10</em>
    </p>
    <p>Hakija on ympäristölupavirastolle toimittamassaan täydentävässä selvityksessä 30.11.2005 esittänyt muun muassa, että tekopohjavesihankkeen toteuttamisessa jokivedellä tehtävien koeimeytysten merkitys on suuri. Vain imeyttämällä Kokemäenjoen vettä harjuun voidaan tarkasti saada selville, miten jokivesi harjussa käyttäytyy ja miten jokiveden laatu muuttuu tekopohjavedeksi. Myös pohjavesipurkautumien säilyttämistä suojaimeytyksen avulla on tarpeen kokeilla lopullista vesimäärää pienemmällä vesimäärällä ennen hankkeen täysimittaista toteuttamista. Jokivedellä tehtyjen koeimeytysten tulosten perusteella voidaan määrittää tekopohjavesilaitoksen lopulliset mitoitus- ja toiminta-arvot. Hallinto-oikeus katsoo, että koetoiminnasta on tarpeen esittää yksityiskohtaisempi suunnitelma, joka sisältää ensinnäkin hankkeen käynnistämisaikatauluun sidotun suunnitelman imeytettävistä vesimääristä imeytysalueittain sekä ottamokohtaisen suunnitelman vedenotosta, joka määrältään ylittää nykyisen pohjavedenottoluvan mukaisen määrän. Myöhemmin uusien imeytys- ja ottamoalueiden käyttöönotosta on tarpeen ilmoittaa ja saada ympäristökeskuksen hyväksyntä.</p>
    <p>Koska vedenotto vaikuttaa Oripäänharjun pohjoisosan pohjavedenkorkeuksiin tietyllä viiveellä, suunnitelmaan on tarpeen sisällyttää myös esitys suojaimeytettävän veden määrästä Virttaan suunnan suojaimeytysalueelle sekä esitys siitä, milloin ja minkä suuruisena suojaimeytys on tarkoitus aloittaa suhteessa vedenoton aloittamiseen. On tarpeen arvioida vedenoton todennäköisellä vaikutusalueella kulloistakin vedenottomäärää vastaavan tarpeellisen suojaimeytettävän veden määrä eri olosuhteissa niin luotettavasti, etteivät pohjavedenkorkeudet Oripäänharjun pohjoisosassa lupamääräyksessä 9 sanotulla tavalla sanottavasti laske. Edellä olevan perusteella hallinto-oikeus katsoo tarpeelliseksi määrätä toiminnanharjoittajan esittämään ennen koetoimintavaiheen aloittamista koetoimintavaihetta koskevan yksityiskohtaisen imeytys- ja vedenottosuunnitelman sekä esityksen menettelyksi, jolla suunnitelmaan tehtävät muutokset esitetään valvontaviranomaisen Lounais-Suomen ympäristökeskuksen hyväksyttäväksi. Tämän vuoksi lupamääräykseen 10 on lisätty neljäs kappale.</p>
    <p>Hallinto-oikeus katsoo, että koetoimintavaiheen jälkeistä hankkeen varsinaista täysimittakaavaiseen toimintaan siirtymistä koskeva yksityiskohtainen imeytys- ja vedenottosuunnitelma on myös tarpeen. Suunnitelmassa tulee esittää ainakin, mitkä imeytysalueet ensi vaiheessa otetaan käyttöön ja millä imeytysvesimäärillä sekä mitkä vedenottamot ensi vaiheessa otetaan käyttöön ja millä vesimäärillä. Uusien imeytys- ja ottamoalueiden käyttöönotosta myöhemmin on tarpeen erikseen tehdä vastaavat ilmoitukset ja suunnitelmat valvontaviranomaisen hyväksymällä tavalla. Edelleen suunnitelman tulee sisältää ehdotus, minkä suuruisilla vesimäärillä ja milloin suojaimeytykset kummallakin alueella aloitetaan suunniteltuun vedenoton aloitusajankohtaan nähden. Edellä olevan perusteella hallinto-oikeus katsoo tarpeelliseksi määrätä toiminnanharjoittaja esittämään ennen täysimittakaavaisen toiminnan aloittamista täysimittakaavaiseen toimintaan siirtymistä koskeva yksityiskohtainen imeytys- ja vedenottosuunnitelma sekä esitys menettelyksi, jolla suunnitelmaan tehtävät muutokset esitetään valvontaviranomaisen Lounais-Suomen ympäristökeskuksen hyväksyttäväksi. Tämän vuoksi lupamääräykseen 10 on lisätty viides kappale.</p>
    <p>
      <em>Lupamääräys 11</em>
    </p>
    <p>Hallinto-oikeus katsoo, että Alastaron Myllylähteen ja Kankaanrannan lähteiden lisäksi on tarpeen tarkkailla vaikutusalueella olevien kaivojen veden laatua ja määrää. Tämän vuoksi lupamääräyksessä 11 annetun tarkkailumääräyksen kolmatta kappaletta on muutettu.</p>
    <p>Hallinto-oikeus toteaa, että hankkeen laajuus huomioon ottaen sekä pohjavesi- että vesistövaikutustarkkailu on tarpeen järjestää hankkeen eri vaiheissa eri sisältöisenä.</p>
    <p>Koetoimintavaihetta koskevan tarkkailusuunnitelman osalta hallinto-oikeus toteaa, että koska töidenaloittamislupa oikeuttaa toiminnan aloittamiseen yhtiön hallitsemilla alueilla Virttaankankaan kaakkoisosalla sekä nykyisellä pohjavedenottamolla, on tarkkailu tarpeen erityisesti Virttaan suunnalla eli asiantuntija Esko Mälkin lausunnossa tarkoitetulla vaikutusalueella H.</p>
    <p>Täysimittakaavaisen toiminnan käynnistämisvaihetta koskevan tarkkailusuunnitelman osalta hallinto-oikeus toteaa, että hankkeen YVA-selostuksessa on seurannan piiriin tuleva alue jaettu laitoksen seuranta-alueeseen, joka käsittää imeytys- ja kaivoalueet (A-G), lähiseuranta-alueeseen, joka käsittää Mälkin lausunnon liitteessä 28 olevat alueet H, J, K sekä "Koillis- ja Lounaisreuna" -alueet ympäristöineen sekä kaukoseuranta-alueeseen, joka käsittää edellisen ulkopuoliset alueet YVA-selostuksessa esitettyyn rajaan saakka. Täysimittaisen vedenoton käynnistämisvaihetta koskevan tarkkailusuunnitelman tulee sisältää toimenpiteet, joilla voidaan seurata muun muassa suojaimeytysten vaikutusta Alastaron Myllylähteen ja Kankaanrannan lähteen yhteenlaskettuun virtaamaan sekä pohjavedenkorkeuksiin Oripäänharjun pohjoisosassa sekä vedenoton vaikutusta käytössä oleviin kaivoihin vaikutusalueilla J ja H.</p>
    <p>Kankaanrannan lähteen ja Kankaanrannan Myllylähteen mittapadoilla havaittujen virtaamien summa on hakemuksen mukaan vaihdellut välillä 5 500-9 900 m<sup>3</sup>/d. Poikkeuksellisen kuivan kauden jälkeen vuoden 2002 lopulla virtaamat olivat yhteensä vähän yli 4 000 m<sup>3</sup>/d. Kankaanrannan lähteiden lähellä tapahtuvan suojaimeytyksen avulla veden ylivuoto on mahdollista säilyttää todennäköisesti entisellään. Muualla Virttaankankaan lounaispuolella alentuvan pohjavedenpinnan vaikutus voi aiheuttaa kaivoissa veden vähenemistä. Tarkkailu on tarpeen ulottaa myöskin tänne.</p>
    <p>Edelleen tarkkailusuunnitelmassa on tarpeen esitys siitä, mihin yksityiskohtaisiin tarkkailutuloksiin tai hydrologiseen vertailuaineistoon perustuen lupamääräyksessä 9 mainittujen lähteiden virtaamaa sekä pohjavedenkorkeutta koskevien ehtojen toteutuminen tullaan arvioimaan, sekä esitys siitä, miten suojaimeytysten määrää veden ottomäärään nähden vastaisuudessa muutetaan, ja mihin yksityiskohtaisiin tarkkailutuloksiin tai selvitykseen muutokset tullaan perustamaan.</p>
    <p>Hakemussuunnitelmassa on arvioitu hankkeen vaikuttavan myös Kahilanojaan ja Pyhäjoen yläosaan (Kahilanoja, Kahilansuo-Myllylammen osavaluma-alue) purkautuvan pohjaveden määrään sekä sitä kautta vesistön veden laatuun. Kahilanojan virtaaman on arvioitu vähenevän hankkeen seurauksena noin 10 %. Hakija on arvioinut, ettei tekopohjavesilaitos muuttaisi havaittavasti Pyhäjoen tai Yläneenjoen virtaamia tai veden laatua. Pyhäjoen havaintopisteeltä 3400140 on virtaamahavaintoja vuosilta 1972-2000. Tarkastelu on kuitenkin varsin suppea ja hallinto-oikeus arvioi, että esitetyt virtaamatiedot ovat riittämättömät, kun arvioidaan tekopohjavesihankkeen vaikutusta nykyisiin virtaamiin. Tarkkailusuunnitelmassa on tältä osin esitettävä yksityiskohtaisesti, miten mahdolliset muutokset vesistön virtaamiin ja veden laatuun olisivat arvioitavissa tavanomaisessa pohjavesilaitoksen käyttötilanteessa vedenoton sekä suojaimeytysten määrän sekä muun hydrologisen tiedon perusteella. Erityisesti on selvitettävä nykyiset virtaamat sekä nykyinen veden laatu vastaisten mahdollisten muutosten toteamiseksi.</p>
    <p>Luvan hakija on laatinut hanketta varten pohjavesimallin. Mallitarkastelun laajentamista niin, että sitä voitaisiin käyttää myöskin Pyhäjoen suunnan vesistövaikutusten arviointiin, on tarpeen selvittää.</p>
    <p>Edellä olevan perusteella lupamääräyksen 11 viidettä kappaletta on muutettu siten, että toiminnanharjoittaja on velvoitettu toimittamaan ympäristökeskuksen hyväksyttäväksi eri vaiheiden tarkkailusuunnitelmat.</p>
    <p>
      <em>Varovaisuusperiaate (lupamääräykset 10 ja 11)</em>
    </p>
    <p>Hallinto-oikeus toteaa, että koska koetoimintavaiheen ja myöhemmin hankkeen varsinaisen täysimittakaavaisen toiminnan aloittamisesta aiheutuvia kaikkia mahdollisia seurauksia ei voida etukäteen täysin ennakoida, on hallinto-oikeus myös varovaisuusperiaate huomioon ottaen pitänyt tarpeellisena tehdä lupamääräyksiin 10 ja 11 edellä mainitut lisäykset koskien koetoimintavaihetta, eri vaiheista tehtäviä suunnitelmia ja eri vaiheiden tarkkailuohjelmia.</p>
    <p>
      <em>Lupamääräys 19</em>
    </p>
    <p>Hallinto-oikeus katsoo, että asiassa nyt käytettävissä olevien selvitysten ja mallinnusten perusteella hanke ei aiheuta pohjaveden pilaantumista. Hankkeen pitkäaikaisvaikutuksista pohjaveden laatuun ei kuitenkaan ole tietoa. Tämän vuoksi on aina lupamääräysten tarkistamishakemusten yhteydessä hankkeen toiminnasta ja vaikutuksista siihen saakka kertyneen tiedon perusteella arvioitava, onko pohjaveden pilaantumisen vaara olemassa, ja hakijan on esitettävä selvitykset toimenpiteistä, joita on tehty pohjaveden pilaantumisen estämiseksi. Mikäli selvitykset osoittavat, että pohjaveden pilaantumista aiheutuu eikä sitä voida toimenpitein estää, on tuolloin ratkaistava, voidaanko tekopohjaveden muodostamista tässä laajuudessa jatkaa ja millä edellytyksillä. Tämän vuoksi lupamääräysten tarkistamista koskevaan lupamääräykseen 19 on lisätty toinen kappale.</p>
    <p>Hakijan hallinto-oikeudelle toimittamien virtaamatietojen mukaan Myllylähteen ja Kankaanrannan lähteiden yhteenlaskettu virtaama on vuosina 1995-2006 vaihdellut 3 000-10 000 m<sup>3</sup>/d. Tarkkailujakso on kuitenkin liian lyhyt siihen, että voitaisiin antaa täsmälliset määräykset lähdepurkaumien säilyttämiseksi tarpeellisista suojaimeytyksistä ja muista toimista. Tämän vuoksi hakija on mainittujen lähteiden virtaamien ja sitä kautta myös Pyhäjoen riittävän virtaaman turvaamiseksi määrätty esittämään tarkistamishakemuksen yhteydessä virtaamia koskeva selvitys ja arvio siten kuin lupamääräykseen 19 lisätyssä kolmannessa kappaleessa on todettu.</p>
    <p>Koska esikäsittelystä laitoksella käytännössä saatujen kokemusten perusteella saattaa osoittautua tarpeelliseksi tehostaa esikäsittelyä, hallinto-oikeus on lisännyt lupamääräykseen 19 toiminnanharjoittajalle velvoitteen esittää esikäsittelylaitoksen käyttötarkkailutietoihin perustuva selvitys tarpeesta tehostaa imeytettävän veden esikäsittelyä.</p>
    <p>Sadetusimeytysalueilla tapahtuvien kasvillisuusmuutosten pienentämiseksi ja koska pitkäaikaisen sadetuksen vaikutuksista ei ole olemassa tutkimustietoa, on tarpeen asettaa selvitysvelvoitteet koskien imeytystaukojen rytmittämistä ja vaihtoehtoisia imeytysalueita Natura-alueella.</p>
    <p>
      <em>XIV. Perustelut hylättyjen vaatimusten osalta</em>
    </p>
    <p>(= = =)</p>
    <p>
      <em>Esikäsittelymenetelmä</em>
    </p>
    <p>Lupamääräyksessä 4 on raakaveden esikäsittelymenetelmäksi määrätty hiekkasuodatus. Kokemäenjoen veden esikäsittelykokeista laaditun raportin mukaan hiekkasuodatus soveltuu käsittelymenetelmäksi erittäin hyvin. Hallinto-oikeus toteaa, että hiekkasuodatus on vanha ja käytännössä hyväksi koettu menetelmä. Siltä osin kuin valituksissa on esitetty että hiekkasuodatus ei olisi parasta käytettävissä olevaa tekniikkaa (BAT), hallinto-oikeus toteaa, että hiekkasuodatus edustaa oikein mitoitettuna BAT-tekniikkaa. Mitoitusarvoina lupamääräyksessä 4 on mainittu suodatuspintakuorma, suodatinhiekan enimmäisraekoko ja suodatinkerroksen paksuus. Asetettujen mitoitusarvojen osalta hallinto-oikeus toteaa niiden olevan yleisesti käytettyjä ja oikein mitoitettuja. Asiakirjoissa olevien selvitysten mukaan maaperän huokostilavuus ei pienene merkittävästi hiekkasuodatuksella käsitellyn raakaveden imeytyksen seurauksena. Esko Mälkki on asiantuntijalausunnossaan päätynyt siihen, että maaperän tukkeutumista ei tapahdu ja hänen mukaansa harjun tukkeutuminen ei ole teoriassakaan mahdollista tekopohjavesilaitoksen suunniteltuna käyttöaikana. Edellä olevan perusteella hallinto-oikeus pitää ennalta arvioiden hiekkasuodatusta riittävänä esikäsittelymenetelmänä eikä siten ole perusteita määrätä valituksissa vaadittua kemiallista esikäsittelymenetelmää. Esikäsittelyä koskevaa lupamääräystä 4 ei ole syytä muuttaa.</p>
    <p>
      <em>Imeytysmenetelmä</em>
    </p>
    <p>Luvan mukaan vesi imeytetään maaperään sadettamalla ja altaista niin, että Natura-alueella saa käyttää vain sadetusta ja altaista on imeytettävä neljäsosa vuosittain imeytettävästä vesimäärästä. Allasimeytys on menetelmänä toimiva ja teknisesti helposti hallittava. Virttaankankaan ympäristössä, missä riski että allas pilaantuu tai saastuu onnettomuuden tai muun ulkoisen tapahtuman seurauksena on pieni, allasimeytystä on pidettävä turvallisena. Altaan rakentaminen muuttaa alueen luontoa peruuttamattomasti, eikä allasimeytystä tämän takia voi sallia Natura-alueella. Ei ole syytä muuttaa imeytysmenetelmien osalta lupamääräystä 3.</p>
    <p>
      <em>Vaatimus imeytettävälle vedelle elohopeapitoisuuden lisäksi asetettavista muista raja-arvoista ja vaatimus matemaattisen apuvälineen kehittämisestä elohopeapitoisuuden mittaamiseksi</em>
    </p>
    <p>Hallinto-oikeus katsoo, ettei valituksissa vaadittujen muiden raja-arvojen asettaminen imeytettävälle vedelle ole tarpeen. Luvassa ei myöskään ole tarpeen antaa määräyksiä vaaditun matemaattisen apuvälineen kehittämisestä Kokemäenjoen veden elohopeapitoisuuden mittaamiseksi.</p>
    <p>
      <em>Vaatimus imeytysalueiden minimilepoajoista</em>
    </p>
    <p>Tältä osin hallinto-oikeus viittaa lupamääräykseen 19 tekemäänsä lisäykseen, jonka perusteella tarkistamishakemuksen yhteydessä esitettävien selvitysten perusteella tullaan arvioimaan imeytysalueiden lepoaikoja.</p>
    <p>
      <em>Vaatimus lupamääräysten 14 ja 15 muuttamisesta</em>
    </p>
    <p>Hallinto-oikeus katsoo, että vedensaannin turvaamista koskeva lupamääräys 14 ja ennakoimatonta vahinkoa koskeva lupamääräys 15 ovat riittäviä eikä siten ole perustetta niiden muuttamiseen Vampulan Vesihuolto Oy:n valituksessa vaaditulla tavalla.</p>
    <p>
      <em>Lupamääräysten tarkistamista koskevat vaatimukset</em>
    </p>
    <p>Siltä osin kuin valituksissa on vaadittu, että lupamääräysten tarkistamishakemus on jätettävä jo viiden vuoden kuluttua toiminnan aloittamisesta, hallinto-oikeus toteaa, että perusteita jättää tarkistamishakemus niin pian ei ole, koska niin lyhyessä ajassa ei ole vielä saatu riittävän pitkältä ajalta tietoja laitoksen toiminnasta ja sen vaikutuksista.</p>
    <p>Oripään kunta on vaatinut lupamääräysten tarkistamista koskevaa lupamääräystä 19 muutettavaksi siten, että siinä on edellytettävä hakija jättämään lupamääräysten tarkistamista koskeva hakemus välittömästi, mikäli Säkylänharjun Natura 2000 -kohteen suojeltuihin luonnonarvoihin saattaa kohdistua ennakoimattomia vaikutuksia. Hallinto-oikeus katsoo, että vaaditun määräyksen asettaminen ei ole tarpeellista kun otetaan huomioon, että tarkkailua koskevan lupamääräyksen 11 neljännen kappaleen mukaan luvan saajan on Lounais-Suomen ympäristökeskuksen hyväksymällä tavalla tarkkailtava imeytyksen vaikutuksia Säkylänharjun Natura 2000 -alueen luonnonarvoihin. Mikäli tämän tarkkailun perusteella havaitaan ennakoimattomia vaikutuksia, voi ympäristökeskus hakea vesilain 2 luvun 28 §:n nojalla lupamääräysten muuttamista.</p>
    <p>
      <em>Suoja-aluemääräysten muuttamista koskevat vaatimukset</em>
    </p>
    <p>
      <em>Alastaron ja Oripään kuntien valitukset</em>
    </p>
    <p>Suoja-aluemääräys 1 on tarpeen otettavan pohja- ja tekopohjaveden puhtauden säilyttämiseksi. Määräyksen poistamiseen valituksissa vaaditulla tavalla ei ole perusteita. Hallinto-oikeus toteaa, että kyseinen suoja-aluemääräys ei vaikuta alueella jo olemassa oleviin toimintoihin, vaan se koskee uusia alueelle perustettavia toimintoja. Suoja-aluemääräysten tarkoituksena on täsmentää laissa jo muutoinkin olevia yleisiä pohjaveden pilaamis- ja muuttamiskieltoja hankkeen toiminta-alueella. Mikäli kielto perustaa ympäristönsuojeluasetuksen 1 §:ssä mainittuja toimintoja liitettäisiin valituksessa vaaditulla tavalla pohjaveden laadun tai antoisuuden heikentymiseen, ei määräys antaisi sitä suojaa, mitä sillä tavoitellaan. Näin ollen perusteita suoja-aluemääräyksen 1 muuttamiseksi valituksissa vaaditulla tavalla ei ole.</p>
    <p>Siltä osin kuin suoja-aluemääräystä 6 on vaadittu täsmennettäväksi siten, että jätevesien maahan imeyttämisen kielto liitetään jäteveden haitallisuuteen, hallinto-oikeus toteaa, että lupamääräyksen ilmaisu "Jätevesien maahan imeyttäminen on alueella kielletty" on suoja-aluemääräyksissä vakiintuneesti käytetty sanamuoto. Määräyksen täsmentämiseen vaaditulla tavalla ei ole perusteita.</p>
    <p>Suoja-aluemääräystä 7, 8 ja 13 koskevien muutosvaatimusten osalta hallinto-oikeus toteaa, että määräykset ovat tarpeen otettavan pohja- ja tekopohjaveden puhtauden säilyttämiseksi. Määräysten muuttamiseen valituksissa vaadituin tavoin ei ole perusteita.</p>
    <p>(= = =)</p>
    <p>Aitaamista koskevan suoja-aluemääräyksen 18 osalta hallinto-oikeus toteaa, että määräyksessä ei ehdottomasti määrätä vedenottamo- ja imeytysalueita aidattaviksi, vaan määräyksen mukaan ne voidaan aidata. Valituksen johdosta antamassaan vastineessa Turun Seudun Vesi Oy on ilmoittanut, että imeytys- ja vedenottoalueita ei aidata eikä suoja-alueen määrääminen siten estä harjureitistön käyttöä.</p>
    <p>
      <em>Maanrakennusliike Pauli Peiponen Oy:n asiakumppaneineen ja Armi Kyläheikkilä-Kyllästisen asiakumppaneineen tekemät valitukset</em>
    </p>
    <p>Suoja-aluemääräykset eivät estä maa-ainesten ottamista.</p>
    <p>(= = = )</p>
    <p>
      <em>Muut perustelut</em>
    </p>
    <p>Muilta osin hallinto-oikeus viittaa ympäristölupaviraston päätösten perusteluihin.</p>
    <p>Soveltaminaan oikeusohjeina hallinto-oikeus on viitannut perusteluissaan ja ympäristölupaviraston päätöksissä mainittuihin lainkohtiin.</p>
    <p>
      <em>Päätösten n:ot 161 ja 163 töidenaloittamisluvat ja päätöksen n:o 164 toiminnanaloittamislupa</em>
    </p>
    <p>Hallinto-oikeus katsoo, että ympäristölupavirasto on voinut päätöksissä n:ot 161 ja 163 vesilain 2 luvun 26 §:n 1 momentin 1) kohdan nojalla myöntää Turun Seudun Vesi Oy:lle ympäristölupaviraston päätöksissä mainituilla perusteilla luvan aloittaa työt ennen päätösten lainvoimaiseksi tulemista. Samoin ympäristölupavirasto on voinut päätöksessä n:o 164 ympäristönsuojelulain 101 §:n nojalla myöntää yhtiölle ympäristölupaviraston mainitussa päätöksessä olevilla perusteilla luvan aloittaa toiminta muutoksenhausta huolimatta. Näin ollen hallinto-oikeus on hylännyt vaatimukset töidenaloittamislupien ja toiminnanaloittamisluvan kumoamisesta.</p>
    <p>
      <em>Oikeudenkäyntikulut</em>
    </p>
    <p>Hallinto-oikeus on hylännyt valituksissa tehdyt vaatimukset oikeudenkäyntikulujen korvaamisesta.</p>
    <p>(= = =)</p>
    <p>
      <em>3.4 Käsittelyratkaisu päätöksessä n:o 07/0093/1</em>
    </p>
    <p><em>Vaasan hallinto-oikeus</em> on valituksenalaisella päätöksellään 7.3.2007 n:o 07/0093/1, joka koskee ympäristölupaviraston päätöstä n:o 166, käsittelyratkaisussaan muun ohella jättänyt valitusoikeuden puuttumisen perusteella tutkimatta MTK-Alastaro ry:n ja sen asiakumppaneiden valituksen ja todennut, että lausuminen Heikki Simolan peruutetun valituksen osalta raukeaa.</p>
    <p>
      <em>3.5 Pääasiaratkaisu päätöksessä n:o 07/0093/1</em>
    </p>
    <p><em>Vaasan hallinto-oikeus</em> on valituksenalaisella päätöksellään 7.3.2007 n:o 07/0093/1 pääasiaratkaisussaan hylännyt Tiina ja Timo Vähäheikkilän sekä Pirjo Ervolan ja hänen asiakumppaneidensa valitukset.</p>
    <p>Hallinto-oikeus on perustellut ratkaisuaan seuraavasti:</p>
    <p>
      <em>Tiina ja Timo Vähäheikkilän esittämät väitteet menettelystä ympäristölupavirastossa</em>
    </p>
    <p>1. Väite hankkeen osalupien erillään käsittelystä</p>
    <p>Siltä osin kuin Vähäheikkilöiden valituksessa on huomautettu, että tekopohjavesihankkeen eri lupaosiot olisi tullut käsitellä yhdessä, hallinto-oikeus toteaa, että ympäristölupavirasto on ratkaissut kaikki siellä yhtä aikaa vireillä olleet hankkeeseen liittyvät lupahakemukset samanaikaisesti. Ympäristölupaviraston päätöksen kohdan "MERKINTÄ" mukaan kaikkia muita tekopohjavesihankkeeseen liittyviä asioita koskevat hakemusasiakirjat ovat olleet esillä käsiteltäessä nyt kysymyksessä olevaa vesijohdon rakentamista. Väitettyä menettelyvirhettä ei tältä osin ole tapahtunut.</p>
    <p>2. Muistutuksen vaatimusten siirtäminen lupapäätökseen</p>
    <p>Vähäheikkilät ovat esittäneet, että kaikkia heidän muistutuksessaan esittämiään vaatimuksia ei ole siirretty ympäristölupaviraston päätökseen. Tältä osin hallinto-oikeus toteaa, että päätöksen kertoelmaosasta tulee käydä ilmi muistutusten pääasiallinen sisältö. Ympäristölupaviraston päätöksestä käyvät ilmi Vähäheikkilöiden muistutuksen pääasialliset vaatimukset. Väitettyä menettelyvirhettä ei tältä osin ole tapahtunut.</p>
    <p>3. Väitteet lupahakemuksen puutteellisuudesta ja hakemuksessa mainitun lainkohdan virheellisyydestä</p>
    <p>Vähäheikkilät ovat esittäneet, että hakemussuunnitelma on puutteellinen. Tältä osin hallinto-oikeus toteaa, että hakemuksessa on asian ratkaisun kannalta tarpeelliset selvitykset. Siltä osin kuin Vähäheikkilät ovat vaatineet päätöstä kumottavaksi sillä perusteella, että hakemuksessa lupaa on haettu vesilain 10 luvun 18 §:n nojalla ja ympäristölupavirasto on myöntänyt luvan vesilain 9 luvun 18 §:n nojalla, hallinto-oikeus toteaa, että kysymyksessä on hakemuksen kirjoitusvirhe, jonka hakija on ympäristölupavirastolle antamassaan selityksessä korjannut. Kun otetaan huomioon, että kyseisellä hakemuksen virheellä ei ole merkitystä asian ratkaisun kannalta ja että lupaviraston päätöksessä on sovellettuna lainkohtana mainittu oikea lainkohta eli vesilain 9 luvun 18 §, ei päätöksen kumoamiseen Vähäheikkilöiden esittämällä perusteella ole syytä.</p>
    <p>
      <em>Luvan myöntämisen edellytykset</em>
    </p>
    <p>Hankkeen kuvaus</p>
    <p>Turun Seudun Vesi Oy:n hakemus tarkoittaa Turun seudun tekopohjavesihankkeeseen liittyvän vesijohdon rakentamista välille Huittinen-Virttaa hakemuksen liiteasiakirjoista ilmenevien tilojen alueelle Vampulan, Säkylän ja Alastaron kunnissa. Vesijohtolinja käsittää kaksi osuutta, joilla molemmilla johdon halkaisija on 1 200 millimetriä. Ensimmäisen osuuden muodostaa noin 2 250 metriä pitkä raakavesilinja Kokemäenjoen vedenottamolta esikäsittelylaitokselle. Toinen osuus käsittää 26 700 metriä pitkän esikäsitellyn veden siirtolinjan esikäsittelylaitokselta Virttaan tekopohjavesilaitokselle.</p>
    <p>Pirjo Ervolan ja hänen asiakumppaneidensa väitteet luonnonarvojen ja Naturan vastaisuudesta</p>
    <p>Vesijohtolinja kulkee noin 2 kilometrin pituisen matkan korkeintaan 20 metrin levyisenä linjana Säkylänharjun Natura 2000 -alueella. Vesijohtolinja kulkee koko tuon matkan olemassa olevaa ajouraa myöten, minkä vuoksi vaikutukset luontoon jäävät vähäisiksi. Vesijohtolinja ja sen rakentaminen ei muuta luontotyypin ominaispiirteitä, koska vaikutukset kohdistuvat olemassa olevalle tieuralle. Natura-alueella kulkevan johtolinjan sijaintireitillä ei ole geologisesti eikä lajistollisesti merkittävää harjuluontoa. Edellä olevan perusteella hallinto-oikeus katsoo, että vesijohtolinjan rakentaminen ei merkittävästi heikennä Säkylänharjun Natura 2000 -alueen niitä luonnonarvoja, joiden perusteella alue on liitetty Natura 2000 -verkostoon. Tämän vuoksi ei ole perustetta kumota päätöstä sillä perusteella, mitä Ervolan ja hänen asiakumppaneidensa valituksessa on esitetty hankkeen Naturan ja luonnonarvojen vastaisuudesta.</p>
    <p>Johtopäätökset</p>
    <p>Hallinto-oikeus katsoo, että vesijohdon rakentamisesta muutoksenhakijoille aiheutuva vahinko tai haitta ei ole toimenpiteestä saatavaan hyötyyn verrattuna suhteettoman suuri. Näin ollen vesilain 9 luvun 18 §:n mukaiset luvan myöntämisen edellytykset ovat täyttyneet. Ympäristölupaviraston päätöksen kumoamiseen ei ole syytä.</p>
    <p>
      <em>Lupamääräysten riittävyys</em>
    </p>
    <p>Vähäheikkilöiden esittämät vaatimukset lupamääräysten puutteellisuudesta</p>
    <p>Vähäheikkilät ovat esittäneet, että vesijohtolinjan työalue pitää määritellä tarkemmin päätöksessä. Tältä osin hallinto-oikeus toteaa, että valituksenalaisessa päätöksessä on Vähäheikkilän tilan RN:o 11:284 osalta määrätty korvaus pysyvästä käyttöoikeudesta, joka muodostuu vesijohdon sijoittumisesta Vähäheikkilän tilan rajalle. Vähäheikkilän tilan osalta ei valituksenalaisessa päätöksessä ole vielä arvioitu palautuvaa työaluetta eikä puustoa, vaan ympäristölupavirasto on päätöksessään määrännyt ne käsiteltäviksi erikseen ja velvoittanut hakijan liittämään korvausratkaisun täydentämistä koskevaan hakemukseen tarvittavan selvityksen ja vahingonarvion kokonaistyöalueen osalta. Kokonaistyöalue tullee siten täsmentymään tuossa yhteydessä. Edellä olevan perusteella hallinto-oikeus katsoo, että lupamääräyksessä 1 oleva työalueen määrittely on riittävä.</p>
    <p>Siltä osin kuin Vähäheikkilät ovat vaatineet, että luvassa olisi tullut määrätä yksityiskohtaisesti muun muassa vesijohdon materiaali, vesijohtoa suojaavat maakerrokset ja pohjaveden haitalliset liikkeet estävät rakenteet, hallinto-oikeus toteaa, että annetussa vesijohtojen sijoittamista koskevassa päätöksessä ei ole tarpeen antaa valittajien vaatimia yksityiskohtaisia määräyksiä. Myöskään yksityiskohtaisten määräysten antaminen maisemoinnista ei ole tarpeen, vaan hallinto-oikeus pitää lupamääräyksessä 3 annettua määräystä maisemoinnista riittävänä.</p>
    <p>Vähäheikkilät ovat esittäneet, että luvassa pitäisi määrätä vesijohdon teknisen kunnon varmistamiseksi tarkistamisehtoja. Hakijan vastineen mukaan vesijohtolinja varustetaan jatkuvatoimisella automaattisella vuotojen valvontajärjestelmällä. Hallinto-oikeus toteaa, että yksityiskohtaisten määräysten antaminen valvontajärjestelmän toteuttamisesta ei ole tarpeen.</p>
    <p>Vähäheikkilät ovat vaatineet, että luvassa tulee määrätä vesijohtolinja purettavaksi toiminnan loputtua. Hakijan vastineen mukaan sopimuksen, jonka suurin osa vesijohtolinjan maanomistajista on yhtiön kanssa tehnyt, mukaan vesijohdon tai sen osan käytöstä poistamisen jälkeen johdon omistaja purkaa tarpeettomaksi jääneet rakenteet, ennallistaa siihen tarvitut alueet, huolehtii kiinteistörekisteriin merkittyjen rasitteiden poistamisesta ja ilmoittaa maankäytön muutoksesta. Yhtiö on ilmoittanut toimivansa samoin myös niiden maanomistajien osalta, jotka eivät ole sopimusta tehneet. Edellä olevan perusteella hallinto-oikeus ei pidä määräystä putkilinjan purkamisesta toiminnan loputtua tarpeellisena.</p>
    <p>Johtopäätös</p>
    <p>Edellä olevan perusteella hallinto-oikeus katsoo, että ympäristölupaviraston päätöksen lupamääräysten muuttamiseen tai täydentämiseen ei ole syytä.</p>
    <p>Hallinto-oikeus on soveltaminaan lainkohtina viitannut vesilain 9 luvun 18 §:ään ja luonnonsuojelulain 65 §:ään.</p>
    <p>
      <em>Töidenaloittamislupa</em>
    </p>
    <p>Kysymyksessä olevan vesijohtolinjan rakentaminen on osa Turun Seudun Vesi Oy:n tekopohjavesilaitoshanketta. Länsi-Suomen ympäristölupavirasto on päätöksessään 30.12.2005 nro 161 myöntänyt töidenaloittamisluvan laitosmittakaavaista koetoimintaa varten koskien tarvittavien putkistojen rakentamista ja tarkkailua varten tarvittavien laitteiden asennusta sekä enintään 20 000 m<sup>3</sup>/d:n suuruisen esikäsitellyn vesimäärän sadetusimeytystä ja vedenottoa yhtiön hallitsemilla alueilla. Ympäristölupavirasto on päätöksessään 30.12.2005 nro 163 myöntänyt töidenaloittamisluvan vedenottokanavan ja -kaivon ja raakavesipumppaamon rakentamista sekä Virttaankankaalla tapahtuvaa koetoimintaa varten tarvittavan enintään 20 000 m<sup>3</sup>/d:n suuruisen vesimäärän johtamiseen vesistöstä sekä päätöksessään 30.12.2005 nro 164 määrännyt, että esikäsittelylaitoksen toiminta voidaan aloittaa muutoksenhausta huolimatta. Hallinto-oikeus on 7.3.2007 antamallaan päätöksellä 07/0092/1 pysyttänyt edellä mainitut ympäristölupaviraston myöntämät töidenaloittamisluvat. Nyt kysymyksessä olevan vesijohdon rakentaminen liittyy edellä mainittuihin aloitusluvan saaneisiin työvaiheisiin ja on tarpeen hankkeen toteuttamiseksi. Hallinto-oikeus katsoo, että ympäristölupavirasto on voinut vesilain 2 luvun 26 §:n 1 momentin 1) kohdan nojalla myöntää Turun Seudun Vesi Oy:lle ympäristölupaviraston päätöksessä mainituilla perusteilla luvan aloittaa työt ennen päätöksen lainvoimaiseksi tulemista. Näin ollen hallinto-oikeus on hylännyt vaatimukset töidenaloittamisluvan kumoamisesta.</p>
    <p>Töidenaloittamisluvan osalta hallinto-oikeus on soveltaminaan lainkohtina viitannut vesilain 2 luvun 26 §:n 1 momentin 1 kohtaan ja 2 momenttiin.</p>
    <p>
      <em>3.6 Muutoksenhaku hallinto-oikeuden päätöksiin</em>
    </p>
    <p>Hallinto-oikeuden päätökseen n:o 07/0092/1 siltä osin kuin se koskee ympäristölupaviraston päätöstä n:o 161 ei ympäristönsuojelulainsäädännön voimaanpanosta annetun lain 19 §:n ja vesilain 17 luvun 4 §:n 2 momentin (467/1987) mukaan saanut päätökseen liitetyn valitusosoituksen mukaan hakea muutosta varsinaisin muutoksenhakukeinoin, ellei korkein hallinto-oikeus myönnä valituslupaa. Muutoksenhakukirjelmä oli toimitettava hallinto-oikeudelle viimeistään 7.5.2007.</p>
    <p>Hallinto-oikeuden päätökseen n:o 07/0092/1 siltä osin kuin se koskee ympäristölupaviraston päätöksiä n:ot 162-164 sai valitusosoituksen mukaan hakea muutosta valittamalla korkeimpaan hallinto-oikeuteen. Valituskirjelmä oli toimitettava ympäristölupaviraston päätösten n:o 162 ja 163 osalta hallinto-oikeudelle ja päätöksen n:o 164 osalta korkeimpaan hallinto-oikeuteen viimeistään 10.4.2007.</p>
    <p>Hallinto-oikeuden päätökseen n:o 07/0093/1, joka koskee ympäristölupaviraston päätöstä n:o 166, sai valitusosoituksen mukaan hakea muutosta valittamalla korkeimpaan hallinto-oikeuteen. Valituskirjelmä oli toimitettava hallinto-oikeudelle viimeistään 10.4.2007.</p>
    <p>4 Käsittely korkeimmassa hallinto-oikeudessa</p>
    <p>
      <em>4.1 Muutoksenhakemukset</em>
    </p>
    <p>1. <em>Pirjo Ervola ja hänen asiakumppaninsa</em> ovat pyytäneet lupaa valittaa hallinto-oikeuden päätöksestä sikäli kuin se koskee ympäristölupaviraston päätöstä n:o 161.</p>
    <p><em>Pirjo Ervola ja hänen asiakumppaninsa</em> ovat muutoksenhakemuksessaan uudistaneet kaiken asiassa aikaisemmin ympäristölupavirastossa ja hallinto-oikeudessa lausumansa ja vaatineet kirjelmissään ilmoittamillaan perusteilla, että hallinto-oikeuden ja ympäristölupaviraston päätökset kumotaan ja hakemukset hylätään. Asian käsittelyssä on sovellettava vuonna 2001 voimassa olleita säännöksiä ja hakemuksia on käsiteltävä yhtenä kokonaisuutena. Muutoksenhakijat ovat yhtyneet muiden valittajien hallinto-oikeudessa esittämiin vaatimuksiin.</p>
    <p>He ovat lisäksi vaatineet, että päätökset on kumottava menettelyvirheiden vuoksi.</p>
    <p>Turun seudun vedenhankinta on järjestettävä hakemuksissa tarkoitetun järjestelyn sijasta joko johtamalla Kokemäenjoesta otettava vesi suoraan putkella Turkuun tai ottamalla vettä Päijänteestä ja johtamalla se Turkuun vesijohdolla, joka asennetaan samaan kaivantoon Gasum Oy:n suunnitteleman Mäntsälästä Turkuun ja Naantaliin rakennettavan putken kanssa.</p>
    <p>Muutoksenhakijat ovat vaatineet, että vesilain 2 luvun 26 §:n mukainen töidenaloittamislupa ja ympäristönsuojelulain 101 §:n mukainen toiminnan aloittamislupa kumotaan.</p>
    <p>Muutoksenhakijat ovat vaatineet, että heiltä ei tule periä oikeudenkäyntimaksua.</p>
    <p>Turun Seudun Vesi Oy:llä ei ole katsottava olevan asiavaltuutta, vaan yhtiötä on pidettävä Turun Seudun Vesi Oy:n osakkaina olevien kuntien asiamiehenä. Hakijan edustaja Aki Artimo on esteellinen, koska hän on aikaisemmin ollut Lounais-Suomen ympäristökeskuksen palveluksessa.</p>
    <p>Ympäristölupaviraston päätöksen nro 161 osalta Ervola asiakumppaneineen on lausunut muun muassa, että lupahakemuksen mukainen otettavan veden määrä on tarpeettoman suuri. Alastaron ja Oripään kunnille on annettava oikeus tarkkailla otetun ja imeytetyn veden määrää.</p>
    <p>Päätösten nrot 162 ja 163 osalta muutoksenhakijat ovat lausuneet muun muassa, että suoja-aluetta ei tule määrätä. Jos se kuitenkin määrätään, on suoja-aluemääräykset 1 ja 13 poistettava ja määräys 6 liitettävä jätevesien haitallisuuteen, Lounais-Suomen ympäristökeskukselle on asetettava kaivojen tarkkailuvelvoite ja Turun Seudun Vesi Oy velvoitettava huolehtimaan kaivojen veden antoisuudesta ja sen laadusta, vedenotto on rajoitettava tekopohjaveden ottamiseen sekä suoja-alue on määrättävä vain sen suuruiseksi kuin välttämätön tarve vaatii ja alue on kuvattava kartalla oikein. Jos lupa veden ottamiseen Kokemäenjoesta myönnetään, on vedenotto ja veden esikäsittelylaitos sijoitettava toiseen kohtaan joen alajuoksulle.</p>
    <p>Päätöksen nro 164 osalta muutoksenhakijat ovat muun muassa lausuneet, että vesijohdosta ja sen mahdollisesta rikkoutumisesta aiheutuvia vaaroja ei voida täysin poistaa.</p>
    <p>Päätöksen nro 166 osalta muutoksenhakijat ovat muun muassa lausuneet, että määrätyt korvaukset ovat liian alhaisia, johto- ja työalueen leveys on määriteltävä, kunnossapidosta ja työalueiden ennalleen palauttamisesta on annettava yksityiskohtaisempi määräys. Lisäksi työn aloittamisesta ilmoittamiselle on asetettava täsmällinen määräaika.</p>
    <p>Ervolan asiakumppanit ovat tehneet seuraavia muutoksenhakijakohtaisia vaatimuksia:</p>
    <p><em>Aarne Paju</em> on vaatinut, että hänen valituksensa tutkitaan. Hän on valittanut hallinto-oikeudelle Pirjo Ervolan asiakumppanina, joka valitus on toimitettu ajoissa. Hallinto-oikeuden ei olisi tullut jättää hänen valitustaan myöhään tehtynä tutkimatta. Paju on vaatinut, että Turun Seudun Vesi Oy:n on toimitettava vesi hänen kiinteistöllään olevaan tekolampeen tai maisemoitava tekopohjavesihankkeen koetoiminnan seurauksena kuivunut lampi. Myös kaivon kuivumisesta aiheutunut vahinko on korvattava.</p>
    <p><em>Pirjo Raitanen</em> on vaatinut, että Turun Seudun Vesi Oy velvoitetaan syventämään hänen omistamallaan Alastaron kunnan Mälläisten kylässä sijaitsevalla kiinteistöllä Velikettula RN:o 1:42 oleva lammikko tai tekemään tilalle riittävän syvä kaivo tai toissijaisesti, että yhtiö velvoitetaan korvaamaan hänelle vesijohtoverkkoon liittymisestä aiheutuvat kustannukset. Lammikko on kuivunut yhtiön tekopohjavesilaitoksen koetoiminnan seurauksena. Lisäksi Raitanen on vaatinut, että koetoiminta on heti lopetettava ja lupa töiden aloittamiseen muutoksenhausta huolimatta on evättävä. Hanketta koskevat lupahakemukset on hylättävä.</p>
    <p><em>Irja Larikko ja Osmo Mattila</em> ovat vaatineet, että Turun Seudun Vesi Oy velvoitetaan syventämään heidän omistamallaan Alastaron kunnan Virttaan kylässä sijaitsevalla kiinteistöllä Mikola RN:o 6:122 oleva kaivo porakaivoksi, ja toissijaisesti, että yhtiö velvoitetaan korvaamaan heille vesijohtoverkkoon liittymisestä aiheutuvat kustannukset. Kaivo on kuivunut yhtiön tekopohjavesilaitoksen koetoiminnan seurauksena. Lisäksi he ovat vaatineet, että koetoiminta on heti lopetettava ja lupa töiden aloittamiseen muutoksenhausta huolimatta on evättävä. Hanketta koskevat lupahakemukset on hylättävä.</p>
    <p>2. <em>Alastaron kunnanhallitus</em> on muutoksenhakemuksessaan vaatinut, että suoja-alueen määräämistä koskevia ympäristölupaviraston päätöksen n:o 162 määräyksiä 1, 6, 7, 8 ja 13 muutetaan.</p>
    <p>Ympäristölupavirasto on antaessaan sanotut määräykset ylittänyt asiallisen toimivaltansa ottamalla määräyksissä kantaa muiden lakien nojalla ja toisissa menettelyissä ratkaistaviin asioihin. Määräyksissä on asetettu yleisiä kieltoja tietyille toiminnoille, vaikka suoja-aluemääräysten tulisi vesilain 9 luvun 19 ja 20 §:n nojalla liittyä kiinteästi pohjaveden pilaantumisen ehkäisemiseen. Vaasan hallinto-oikeus on perustellut suoja-aluemääräysten pysyttämistä lähinnä siten, että ne ovat tarpeen otettavan pohja- ja tekopohjaveden puhtauden säilyttämiseksi. Hallinto-oikeus ei ole kuitenkaan ottanut kantaa siihen, millä edellytyksillä suoja-aluemääräyksissä voidaan puuttua muiden lakien nojalla ratkaistaviin asioihin tai asettaa toimintojen vaikutuksiin perustumattomia kieltoja.</p>
    <p>Suoja-aluemääräys 1 on poistettava tai toissijaisesti sitä on muutettava siten, että määräyksen sisältämä kielto liitetään pohjaveden laadun tai antoisuuden heikentymiseen. Kielto perustaa suoja-alueelle ympäristönsuojeluasetuksen 1 §:ssä tarkoitettuja laitoksia, tehtaita tai toimintaa on voitu asettaa korkeintaan siltä osin kuin suunniteltu toiminta vaikuttaa pohjaveden laatuun tai sen antoisuuteen. Toisaalta tällainen vaikuttamiskielto aiheutuu jo ympäristönsuojelulaista, jonka mukaisessa järjestyksessä ympäristönsuojeluasetuksen 1 §:ssä tarkoitettuja hankkeita koskevat ratkaisut tulee tehdä.</p>
    <p>Hallinto-oikeus on katsonut, että määräyksen tarkoituksena on täsmentää yleisiä pohjaveden pilaamis- ja muuttamiskieltoja alueella ja että määräyksen liittäminen pohjaveden laadun tai antoisuuden heikentymiseen ei antaisi määräyksellä tavoiteltavaa suojaa. Hallinto-oikeuden perustelut ovat ristiriitaisia, sillä ympäristönsuojeluasetuksen 1 §:ssä tarkoitettujen toimintojen vaikutukset arvioidaan ympäristölupaprosessissa perusteellisesti. Pilaamis- ja muuttamiskieltojen tarkoituksena ei puolestaan ole asettaa kieltoja tietyille toiminnoille, vaan estää haitallisten vaikutusten syntyminen.</p>
    <p>Ympäristölupaviraston mukaan suoja-aluemääräykset eivät rajoita alueen nykyistä käyttöä siten, että tästä ennalta arvioiden aiheutuisi korvattavaa vahinkoa tai haittaa. Hallinto-oikeus on puolestaan todennut, että suoja-aluemääräys 1 ei vaikuta alueella jo oleviin toimintoihin, vaan se koskee uusia alueelle perustettavia toimintoja. Kyseisestä suoja-aluemääräyksestä johtuen myös sellaisten suoja-alueella jo harjoitettavien toimintojen, joille tulee hakea ympäristönsuojelulain mukaista ympäristölupaa, oikeudellinen asema on vaarassa hämärtyä.</p>
    <p>Suoja-aluemääräystä 6 on muutettava siten, että jätevesien maahan imeyttämisen kielto liitetään jäteveden haitallisuuteen. Jätevedet voivat haitallisuudeltaan olla hyvin erilaisia. Periaatteessa myös puhdas vesi voi jätelain mukaisen määritelmän mukaisesti olla jätevettä. Näin ollen määräystä tulisi täsmentää ja liittää se jäteveden haitallisuuteen. Hallinto-oikeus on hylännyt suoja-aluemääräystä 6 koskevan vaatimuksen sillä perusteella, että suoja-aluemääräyksissä on vakiintuneesti käytetty ilmaisua "Jätevesien maahan imeyttäminen on alueella kielletty". Ilmaisun mahdollinen vakiintuneisuus ei poista sen harhaanjohtavuutta.</p>
    <p>Suoja-aluemääräystä 7 on muutettava siten, että määräyksen sisältämät kiellot liitetään tekopohjaveden pilaantumiseen tai sen vaaraan. Kiellot ovat liian ehdottomia, eikä niitä ole liitetty tekopohjavedelle aiheutuvaan haittaan tai sen vaaraan. Esimerkiksi konevarastot voidaan suojata siten, että tekopohjaveden pilaantumisen vaaraa ei aiheudu.</p>
    <p>Suoja-aluemääräystä 8 on muutettava siten, että määräyksessä mainittujen aineiden levitys mainittuihin tarkoituksiin suoja-alueella sallitaan, mutta asetetaan kyseisten aineiden levityksille ainekohtaiset enimmäismäärät. Määräys on liian ehdoton ja siinä on irtauduttu toimintojen haittavaikutuksista. Asetettavien enimmäismäärien kautta määräys tulee sitoa kiinteämmin määräyksessä mainittujen aineiden levityksen vaikutuksiin.</p>
    <p>Suoja-aluemääräys 13 on poistettava. Määräys golfkentän rakentamisen kieltämisestä on lainvastainen. Alueen maankäyttöratkaisut tehdään maankäyttö- ja rakennuslainsäädännön mukaisessa järjestyksessä eikä tätä toimivaltaa voida siirtää vesilain mukaan toimivaltaiselle viranomaiselle. Golfkentänkin osalta ratkaisevia ovat arvioidut vaikutukset, ei hanketyyppi itsessään.</p>
    <p>Alastaron kunnanhallitus on lisäksi vaatinut, että hallinto-oikeuden päätös on kumottava ja Turun Seudun Vesi Oy:n hakemus on hylättävä. Mikäli korkein hallinto-oikeus kuitenkin katsoo luvan myöntämisen edellytysten olevan olemassa, on ympäristölupaviraston päätöksen n:o 161 lupamääräyksiä 2, 4, 7 ja 19 muutettava ja annettava jäljempänä mainitut täydentävät lupamääräykset.</p>
    <p>Vaasan hallinto-oikeus on soveltanut asiassa ympäristönsuojelulainsäädännön voimaanpanosta annetun lain 12 §:n 1 momentin 1 kohdan nojalla ennen kokonaisuudistuksen voimaantuloa voimassa ollutta lainsäädäntöä. Ratkaisu on liittynyt ainoastaan tekopohjaveden muodostamista, ottoa ja käsittelyä Virttaankankaalla koskevaan asiaan. Muut hankekokonaisuuden osat, joita koskevat hakemukset oli jätetty 23.8.2001, on käsitelty uudistetun lainsäädännön mukaisesti.</p>
    <p>Lainsoveltamisratkaisu on ollut virheellinen kahdessa suhteessa. Ensinnäkin tekopohjavesihankkeessa on kysymys laajasta hankekokonaisuudesta, jonka yhden osahankkeen tarkastelua vanhan lainsäädännön mukaisesti ei voida pitää ympäristönsuojelulainsäädännön kokonaisuudistuksen siirtymäsäännösten systematiikan mukaisena ratkaisuna. Hankekokonaisuutta koskevaa ratkaisua ei voida pilkkoa osiin niin, että yhdestä osahankkeesta tehdystä päätöksestä valittaminen on valitusluvan alaista, kun taas muiden hankekokonaisuuden osien osalta muutoksenhaku tapahtuu normaalisti. Toiseksi hankkeen nyt käsiteltävänä oleva tekopohjavesilaitoksen rakentamista sekä pohja- ja tekopohjaveden ottamista siitä koskeva osio on saanut muotonsa vuoden 1993 sijaan elokuussa 2001, jolloin myös sitä koskeva katselmustoimitusmääräys on annettu. Hanke on kuulutettu lokakuussa 2001.</p>
    <p>Turun Seudun Vesi Oy:n tekopohjavesihanketta olisikin tullut tarkastella kokonaisuudessaan ympäristönsuojelulainsäädännön kokonaisuudistuksen voimaantulon jälkeistä lainsäädäntöä noudattaen. Vaasan hallinto-oikeuden ja ympäristölupaviraston lainsoveltamisvirheellä voidaan arvioida olleen merkittäviä käytännön seurauksia. Mikäli koko tekopohjavesihanketta olisi käsitelty yhtenäisenä toimintakokonaisuutena, olisi esimerkiksi ympäristönsuojelulain mukainen lupa tullut vaadittavaksi koko tekopohjavesihankkeelle.</p>
    <p>Hakijalla ei ole vesilaissa edellytettyä tarvetta pohjaveden ottamiseen. Pintaveden imeyttämisen ja pohjaveden ottamisen edellytyksissä on yhtäältä kysymys hakijan tarpeesta kyseisen toiminnan suorittamiseen ja käyttötarkoituksen merkityksestä kilpaileviin käyttötarpeisiin nähden (vesilain 9 luvun 4 §) ja toisaalta hankkeen toteuttamisen edellytyksistä (vesilain 9 luvun 8 §).</p>
    <p>Hankkeen sallittavuuden arviointi lähtee liikkeelle hakijan vedenottointressin tarpeellisuuden arvioinnista. Hakijan on esitettävä riittävä selvitys otettavan veden käyttötarkoituksesta ja todellisesta tarpeesta. Milloin hakijan osoittama käyttötarkoitus vedenottoon (tai veden imeyttämiseen) on perusteltu, on hakijan vedenottointressin tärkeyttä tutkittava ja arvioitava sitä suhteessa muihin kyseistä pohjavesiesiintymää koskeviin hakemuksiin.</p>
    <p>Nyt käsiteltävänä olevaa hanketta lienee arvioitava vesilain 9 luvun 4 §:n 2 momentin mukaisena suurehkon kuluttajajoukon tarpeita palvelevana hankkeena, vaikka hakijan edustamien kuntien vesilaitosten asiakkaina epäilemättä on myös huomattavia teollisuusyrityksiä, joiden pohjaveden ottamisen sallittavuuden edellytyksiä olisi tarkasteltava 1 momentin mukaisena hankkeena.</p>
    <p>Suoraputkivaihtoehtoa ei voida pitää teknis-taloudellisesti kannattamattomana, vaan todellisena tarkasteltavana vaihtoehtona tekopohjavesihankkeelle. Suoraputkivaihtoehdon kustannukset eivät merkittävästi eroa tekopohjavesilaitoksen vastaavista eikä kuluttajille toimitettavan veden laadussa näiden vaihtoehtojen välillä ole merkittäviä eroja.</p>
    <p>Tekopohjavesihankkeen tarkoituksenmukaisuuden arvioinnissa ei puolestaan voida jättää ottamatta huomioon hankkeen haitallisia vaikutuksia luontoon sekä Virttaankankaan luonnollisen pohjaveden laatuun. Veden ottaminen Virttaankankaan pohjavesialueelta ei edellä mainituin perustein täytä vesilain 9 luvun 4 §:n 2 momentissa asetettua teknisen ja taloudellisen tarkoituksenmukaisuuden vaatimusta.</p>
    <p>Hallinto-oikeus tuo päätöksessään esille hakijan tarvetta puoltavina seikkoina Turun seudun vesihuoltoa vaivanneita ongelmia, kuten raakaveden määrällisen puutteen, raakavesilähteinä käytettävien pintavesien laatuvaihtelut sekä pintaveden käyttöön liittyvän ympäristövahingoista johtuvan riskin. Näiden puutteiden korjaamiseen tekopohjaveden muodostamisella veden käsittelytapana ei ole juuri merkitystä. Pintaveden imeyttäminen ei vaikuta saatavan veden määrään, sillä tekopohjavettä ei ole tarkoitus varastoida maaperään. Toiseksi pintaveden laatuvaihteluihin voidaan reagoida suoraputkivaihtoehdossa ehkä paremmin, sillä laatuvaihtelut muodostavat tekopohjavesihankkeessa uhkan myös harjuluonnolle. Kolmanneksi mahdollisesti realisoituvat ympäristövahingot muodostavat yhtälailla riskin myös tekopohjaveden varassa toimivalle vesihuollolle ja estävät kokonaisuudessaan Kokemäenjoen käytön imeytysveden lähteenä.</p>
    <p>Hankkeen hyötyjen ja haittojen vertailua ei ole suoritettu asianmukaisesti. Vesilain 9 luvun 8 §:ssä säädyn intressivertailun osalta hallinto-oikeus on tukeutunut ympäristölupaviraston päätökseen ja sen perusteluihin. Ympäristölupaviraston päätöksessä ei ole arvioitu pohjaveden ottamisesta aiheutuvia hyötyjä muutoin kuin lähinnä toistamalla tekopohjavesihanketta koskevan hakemuksen sanalliset perustelut. Päätöksen perusteluina mainitut, hankkeen toteuttamista puoltavat näkökohdat veden paremmasta laadusta, pienemmästä laadunvaihtelusta, riittävyydestä ja lämpötilavaihteluiden tasaantumisesta ovat intressivertailussa huomioon otettavia seikkoja, mutta niille annettava painoarvo jää tapauskohtaisesti harkittavaksi.</p>
    <p>Intressivertailun toimittamisen kannalta on ongelmallista, ettei valituksenalaisessa päätöksessä pyritä arvioimaan hyötyjen rahallista arvoa edes likimääräisesti. Myös veden saannin toimintavarmuutta kriisiaikoina koskeva argumentti jää vaille perusteluja. Mikäli tällä viitataan veden riittävyyteen myös kuivina aikoina, sisältyy tämä asiallisesti ottaen jo veden yleiseen riittävyyteen. Veden toimitusvarmuuteen todellisina kriisiaikoina tekopohjavesilaitos ei tarjoa juurikaan pintavesilaitosta varmempaa vaihtoehtoa.</p>
    <p>Hankkeen toteuttamisesta aiheutuvien vahinkojen ja haittojen arvioinnin osalta ympäristölupavirasto asettaa pysyvään käyttöön otettavien alueiden yksikköhinnaksi 0,50 euroa/m<sup>2</sup> Virttaankankaalla tehtyihin kauppoihin vedoten. Voidaan kysyä, onko käyttöoikeuskorvausten suuruudessa otettu huomioon mahdollisesti menetettävät maa-ainesten ottamismahdollisuudet, joiden huomioon ottamista perustuslain omaisuudensuojasäännöksestä johtuva täyden korvauksen periaate edellyttää. Tämä seikka on vahvistettu useammassakin korkeimman oikeuden lunastuskorvauksen määräämistä koskevassa ratkaisussa.</p>
    <p>Toimintakokonaisuuden pilkkominen osahankkeisiin heijastuu myös ympäristölupaviraston suorittamaan intressivertailuun. Tekopohjavesihankekokonaisuuden tuottamat hyödyt kohdistuvat valituksenalaisessa päätöksessä käsiteltävään hankeosaan. Haittoja sen sijaan aiheutuu kustakin osahankkeesta. Ympäristölupavirasto ei ole kuitenkaan ottanut näitä haittoja valituksenalaisessa päätöksessä huomioon. Sen sijaan muita osahankkeita koskevissa vesilain mukaisissa päätöksissä osahankkeiden hyötynä on tuotu esiin Turun seudun suuren kuluttajajoukon vedentarpeen tyydyttäminen. Toimintakokonaisuudesta johtuvien haittojen pois jättäminen valituksenalaiseen päätökseen liittyvästä intressivertailusta ei ole korkeimman hallinto-oikeuden oikeuskäytännön valossa vesilain hengen mukainen ratkaisu.</p>
    <p>Intressivertailun suorittamisen kannalta ehkä suurimman vaikeuden muodostaa kuitenkin se, että tekopohjavesihankkeen toteutuminen estää käytännössä pysyvästi eräiden Alastaron kuntaan kuuluvien alueiden kehittämismahdollisuudet. Hankkeesta seuraaviin erilaisiin muodollisiin ja tosiasiallisiin maankäyttörajoituksiin joudutaan kiinnittämään huomiota kunnallisessa päätöksenteossa, jolloin rajoitukset vaikuttavat kunnan mahdollisuuksiin päättää oman alueensa maankäytön suunnittelusta. Kyseinen haitta on hankkeen intressivertailuun vaikuttava olennainen tekijä, vaikka ympäristölupavirasto ei ole sitä merkittäväksi katsonutkaan.</p>
    <p>Ympäristölupavirasto ei ole pyrkinyt antamaan useimmille aiheutuville haitoille edes likimääräistä rahassa mitattavaa arvoa. Erityisesti tämä puute koskee veden luonnonpohjaveden luonteen muuttumista pohjaveden runsaalla purkautumisalueella Alastaron Myllylähteen ja Oripään Juvankosken enklaavialueen Tanskilan ja Oripään kylien kohdalla harjun reuna-alueella. Mainittu veden imagokysymys on otettava huomioon eräänä keskeisimpänä hankkeen muotoutumista ohjaavana seikkana.</p>
    <p>Ympäristölupaviraston kanta, jonka mukaan ainoastaan pohjaveden pilaamiskiellon vastaisille vaikutuksille tulisi antaa varsinaisesti merkitystä, on myös yksioikoinen. Tätä pienemmänkin muutoksen pohjaveden laadussa tulisi johtaa heikentymisen huomioon ottamiseen intressivertailussa.</p>
    <p>Siitä huolimatta, että osa hankkeen vaikutuksista ilmenee Natura 2000 -verkostoon kuuluvilla alueilla, ei päätöksessä ole myöskään tehty vahingonarviota imeytysalueiden kasvilajiston muuttumisesta, ja siitä aiheutuvasta yleiseen etuun vaikuttavasta luontoarvojen menetyksestä.</p>
    <p>Edellä esitetyn perusteella ympäristölupaviraston suorittama intressivertailu asiassa ei täytä vesilaissa sille asetettuja vaatimuksia. Myöskään ympäristölupaviraston perusteluissaan esittämä kommentti siitä, että hanke on yleisen tarpeen vaatima, ei ole sovellettavaksi ilmoitetun vesilain 9 luvun 8 §:n (750/1996) mukainen eikä näin ollen voi itsessään korottaa hankkeesta saatavan hyödyn merkitystä.</p>
    <p>Intressivertailussa esiintyvien puutteellisuuksien vuoksi muutoksenhakijan on vaikeaa esittää yksilöityä arviota siitä, onko tekopohjavesilaitoksesta saatava hyöty vesilain 9 luvun 8 §:ssä vaaditulla tavalla siitä aiheutuvaa haittaa huomattavasti suurempi. Edellä esitetyt näkökohdat huomioon ottaen näin ei näyttäisi olevan.</p>
    <p>Hankkeen toteuttamistapa ei ole vahinkojen minimoinnin periaatteen mukainen. Muiden vesitaloushankkeiden tavoin myös kysymyksessä oleva Turun seudun vesihuolto on järjestettävä siten, ettei siitä aiheudu enempää vahinkoa ja haittaa kuin yrityksen toteuttamiseksi ilman kohtuuttomaksi katsottavia kustannuksia on välttämätöntä. Vahinkojen minimoinnin periaate edellyttää, että hankkeelle myönnetty lupa on kokonaisuudessaan kumottava, koska kysymyksessä oleva vesihuolto olisi järjestettävissä vähemmän haitallisen suoraputkivaihtoehdon mukaisena ilman, että kustannukset lisääntyisivät kohtuuttomasti.</p>
    <p>Mikäli luvan myöntämisen edellytysten katsotaan olevan käsillä, tulee arvioida, onko tekopohjavesihankkeen toteuttaminen suunniteltu siten, että siitä aiheutuvat vahingot ja haitat ovat mahdollisimman vähäisiä. On esimerkiksi punnittava, millä tekniikkayhdistelmällä saavutetaan ympäristön kannalta paras lopputulos, kun huomioon otetaan kaikki ympäristövaikutukset. Arviointia ei ole tältä osin suoritettu Vaasan hallinto-oikeuden päätöksessä täsmällisesti. Näin ollen lupamääräykset ovat jääneet monin paikoin vaillinaisiksi.</p>
    <p>Lupamääräystä n:o 7 on muutettava siten, että muodostettua tekopohjavettä ja pohjavettä saadaan ottaa laitosalueelle rakennettavista kaivoista yhteensä enintään 70 000 m<sup>3</sup>/d vuosikeskiarvona laskettuna. Samalla tulee harkita kuukausikeskiarvon muuttamista.</p>
    <p>Myös lupamääräystä n:o 2 on muutettava siten, että imeytysalueilla saadaan vastaavasti imeyttää vettä tekopohjavedeksi yhteensä enintään 70 000 m<sup>3</sup>/d vuosikeskiarvona laskettuna. Samalla tulee harkita kuukausikeskiarvon muuttamista.</p>
    <p>Vedenottamislupia ei oikeuskäytännössä ole katsottu voitavan voimassa olevan lain mukaan hakea varastoon mahdollisesti aktualisoituvia käyttötarpeita silmällä pitäen eikä myöskään todellista tarvetta suurempina. Myönnetyt ottamistoiminnan vesimäärät perustuvat hakijayhteisön osakkaiden subjektiivisiin ja osin perustelemattomiin käsityksiin vedenkulutuksen tulevasta kasvusta. Hakijan vedenottamistarve lähitulevaisuuden tarpeita silmällä pitäen on enintään 70 000 m<sup>3</sup>/d vuosikeskiarvon mukaan mitattuna. Tätä suurempi tarve saattaisi olla selitettävissä ainoastaan sillä, että Turun Seudun Vesi Oy johtaisi entistä enemmän vettä alueen teollisuuden tarpeisiin. Vesilain 9 luvun 4 §:n 2 momentin mukainen pohjaveden ottaminen, josta kiistanalaisessa hankkeessa on kysymys, voi kuitenkin tapahtua ainoastaan yleiseen tarpeeseen. Siten otettavan veden määrän mitoituksessa ei ole hyväksyttävää antaa merkitystä teollisuuden mahdollisesti kasvaville tarpeille.</p>
    <p>Kyseisten lupamääräysten muutosten avulla estyy ensinnäkin vedenottoluvan myöntäminen varastoon. Toiseksi vahinkojen minimoinnin periaate tulisi näin otetuksi lupamääräyksiä asetettaessa huomioon.</p>
    <p>Lupamääräyksessä 4 on määrättävä esikäsittelytavaksi kemialliseen esikäsittelyyn perustuva laitos. Veden kemialliseen esikäsittelyyn perustuva laitos olisi tehokkaampi menettelytapa, jolloin harjun kuormitus jäisi vähäisemmäksi. Hakemusasiakirjojen mukaan raskasmetallien ja kemikaalien kulkeutuminen harjuun on tehokkaimmin ehkäistävissä raakaveden esikäsittelyvaiheessa. Kun otetaan huomioon hankkeen massiivisuus, ei veden kemiallista esikäsittelyä liene pidettävä taloudellisesti toteuttamiskelvottomana puhdistusmenetelmänä.</p>
    <p>Lupamääräyksessä 19 tarkoitettu hakemus tulee määrätä jätettäväksi viimeistään viiden vuoden kuluessa lupapäätöksen lainvoimaistumisesta. Lisäksi on asetettava lupamääräys, jonka mukaan lupapäätöstä tulee voida tarkistaa ympäristölupaviraston uudella päätöksellä, mikäli tekopohjavesihanke aiheuttaa vaikutusalueen luonnonoloissa olennaisia haitallisia vaikutuksia. Tätä koskeva asia on voitava saattaa vireille vesilain 17 luvun 1 §:n 2 momentissa tarkoitetun henkilön, yhteisön tai viranomaisen ympäristölupavirastolle tekemällä hakemuksella. Korkeimman hallinto-oikeuden on asetettava takaraja sille, kuinka pitkään toimintaa voidaan harjoittaa ilman tarkistettua lupaa.</p>
    <p>Korkeimman hallinto-oikeuden tulee lisäksi antaa vesitalousasioissa sovellettava vahinkojen minimoinnin periaate huomioon ottaen täydentävät lupamääräykset imeytysalueiden minimilepoajoista ja katselmuskirjan sivulla 91 mainittujen matemaattisten apuvälineiden kehittämisestä elohopeapitoisuuden nopeaksi mittaamiseksi.</p>
    <p>Töidenaloittamislupa on kumottava. Kysymys on varsin laajaan hankekokonaisuuteen liittyvien töiden ja toiminnan aloittamisesta, jossa rakennustyöt ovat mittavia ja suuritöisiä. On kyseenalaista, voidaanko olot palauttaa vesilain 2 luvun 26 §:n 2 momentissa tarkoitetulla tavalla olennaisilta osin entisen veroisiksi, mikäli lupa evätään tai sen ehtoja muutetaan. Käytännössä töiden aloittaminen uhkaa myös rajoittaa muutoksenhakuviranomaisen harkintavaltaa.</p>
    <p>Hankkeen kiireellisyyteen ei puolestaan viittaa se, että vuonna 1993 tehty ensimmäinen hakemus odotti täsmentymistään kahdeksan vuotta aina syksyyn 2001 saakka. Hakijan menettelystä johtuvalle kiireelle ei puolestaan liene tarvetta antaa oikeussuojaa.</p>
    <p>3. <em>Oripään kunnanhallitus</em> on muutoksenhakemuksessaan tehnyt samansisältöiset vaatimukset kuin Alastaron kunnanhallitus. Oripään kunnanhallitus on lisäksi esittänyt vaatimustensa tueksi seuraavaa:</p>
    <p>Hankkeen vaikutukset Natura 2000 -verkoston alueisiin ovat luonnonsuojelulain 66 §:ssä tarkoitetun heikentämiskiellon vastaisia eikä luvan myöntämisen edellytyksiä ole olemassa ilman luonnonsuojelulain 66 §:n 2 momentin mukaista valtioneuvoston poikkeuslupaa.</p>
    <p>Tekopohjavesihankkeen imeytysalueilla on voimakkaita vaikutuksia Säkylänharjun Natura 2000 -alueen suojeluarvoihin kuuluvalle luontotyypille "harjumetsät". Säkylänharjun Natura-alueella on harjumetsien luontotyyppiä 1 180 hehtaaria. Merkittävästi heikentävät vaikutukset kohdistuvat noin 7-8 hehtaarin alueelle. Toteutettavalla hankkeella tai  sen laadulla ei ole merkitystä, kun arvioidaan luontotyypille aiheutuvaa heikentymistä. Ratkaisevassa asemassa ovat ainoastaan luontotyyppiin kohdistuvat vaikutukset. Vaikutusalue on laaja. Hankkeen vaikutuksia voitaisiin verrata esimerkiksi omakotitaloalueen rakentamiseen alueelle.</p>
    <p>Lupapäätöstä tulee voida tarkistaa ympäristölupaviraston uudella päätöksellä, mikäli tekopohjavesihanke aiheuttaa vaikutusalueen Natura 2000 -kohteen suojeluarvoissa olennaisia haitallisia vaikutuksia. Lupamääräyksen perusteella on voitava erityisesti puuttua niihin hankkeen mahdollisiin ennakoimattomiin vaikutuksiin, jotka kohdistuvat Natura 2000 -kohteen Säkylänharju suojeluarvoihin. Vesilain ja luonnonsuojelulain suhde on epäselvä, eikä ole varmuutta, onko ympäristökeskuksella mahdollisuus hakea hallinto-oikeuden esittämällä tavalla vesilain 2 luvun 28 §:n nojalla lupamääräysten muuttamista hankkeen Natura-alueen suojeluarvoihin kohdistuvien vaikutusten vuoksi. Lupamääräyksessä 19 on edellytettävä hakijan jättävän lupamääräysten tarkistamista koskevan hakemuksen välittömästi, mikäli Säkylänharjun Natura 2000 -kohteen niihin luonnonarvoihin, joiden suojelemiseksi alue on sisällytetty Natura 2000 -verkostoon, saattaa kohdistua ennakoimattomia vaikutuksia. Lisäksi hakijan on edellytettävä estävän suojeluarvoihin kohdistuvat ennakoimattomat vaikutukset välittömästi niiden ilmetessä.</p>
    <p>4. <em>Reima Toivonen</em> on muutoksenhakemuksessaan vaatinut, että hallinto-oikeuden päätös kumotaan siltä osin kuin se koskee ympäristölupaviraston päätöksiä n:ot 161 ja 162 ja että Turun Seudun Vesi Oy:n lupahakemukset hylätään. Toivonen on uudistanut asiassa aikaisemmin esittämänsä. Mikäli lupahakemuksia ei hylätä, Toivosen esittämät korvausvaatimukset on hyväksyttävä täysimääräisesti korkoineen. Joka tapauksessa asia on palautettava kokonaan uudelleen käsiteltäväksi esteettömän toimitusinsinöörin johdolla.</p>
    <p>Toivonen on vaatimustensa tueksi lausunut seuraavaa:</p>
    <p>Toivonen on ilmoittanut omistavansa Alastaron kunnan Virttaan kylässä sijaitsevat tilan Paukkula RN:o 1:125 ja määräalan tilasta Viitasaari RN:o 1:126.</p>
    <p>Toivonen on viitannut omassa valituslupahakemuksessaan sekä Maanrakennusliike Pauli Peiponen Oy:n asiakumppaneineen että Armi Kyläheikkilä-Kyllästisen asiakumppaneineen tekemissä valituslupahakemuksissa ja valituksissa esitettyyn. Koska suoja-aluemääräykset estävät alueen soravarojen hyödyntämisen, korvaukset tulee määrittää soravarojen arvon perusteella. Soravarojen hyödyntäminen estyy tämän hankkeen johdosta.</p>
    <p>Toivosen omistama määräala sijaitsee hankkeen toiminta- ja suoja-alueella ja sen halki on merkitty kulkemaan vesijohto. Johtolinjan käyttöoikeudesta on määrätty suoritettavaksi korvaus, joka ei vastaa menetyksen todellista arvoa. Korvausta on korotettava ja lisäksi suoritettava korvaus johtolinjan kiinteistölle aiheuttamasta haitasta. Alueella on lisäksi soravaroja, joista tulee suorittaa täysi korvaus.</p>
    <p>Korvausten määrän selvittäminen tapahtuu parhaiten toimituksessa. Asia tulee siksi palauttaa korvausta koskevilta osin toimitusmiehille Toivosen korvausvaatimusten käsittelemiseksi ja korvausten määräämiseksi.</p>
    <p>Toivosen kiinteistö on merkitty tekopohjavesilaitoksen toiminta-alueelle ja suoja-alueeksi. Suoja-alueen laajuus on ylimitoitettu. Hankkeen vaatimat toiminnot tulisi sijoittaa niin, että hankealuetta ja suoja-aluetta ei tarvitse ulottaa varsinaisen harjualueen ulkopuolelle. Molemmat määräykset rajoittavat kiinteistön kehittämistä ja käyttöä. Kiinteistön järkevälle käytölle aiheutuu vahinkoa ja edunmenetystä.</p>
    <p>Töiden aloittamiselle ennen päätöksen lainvoimaiseksi tuloa ei ole esitetty perusteluja. Tarvetta töiden kiireelliselle aloittamiselle ei ole.</p>
    <p>5. <em>Maanrakennusliike Pauli Peiponen Oy, Kuljetusliike Kauko Koskinen Ky, Jorma Markkula ja Ari Markkula Oy, Juho Aatos Lankinen, Kyösti Kivistö ja Mika Tattinen, Aino Kivistö, Ossi Kivistö, Tarja Kivistö ja Matti Kivistö, Olavi Nieminen sekä Arvo Kuosa ja Reijo Kuosa</em> ovat muutoksenhakemuksessaan vaatineet, että hallinto-oikeuden päätös kumotaan siltä osin kuin se koskee ympäristölupaviraston päätöksiä n:ot 161 ja 162 ja että Turun Seudun Vesi Oy:n lupahakemukset hylätään. Mikäli lupahakemuksia ei hylätä, muutoksenhakijoiden esittämät korvausvaatimukset on hyväksyttävä täysimääräisesti korkoineen. Yhtiö on velvoitettava korvaamaan muutoksenhakijoiden oikeudenkäyntikulut täysimääräisesti laillisine korkoineen, asian aikaisemmilta vaiheilta jo vaaditun mukaisesti.</p>
    <p>Joka tapauksessa asia on palautettava kokonaan uudelleen käsiteltäväksi ja esteettömän toimitusinsinöörin valmisteltavaksi. Korkeimman hallinto-oikeuden on, mikäli lupahakemuksia ei muutoinkin hylätä tai korvausvaatimuksia hyväksytä, toimitettava katselmus ja varattava muutoksenhakijoille tilaisuus perustella vaatimuksiaan myös maastossa.</p>
    <p>Koska asian käsittelyssä on tapahtunut virheitä, joiden johdosta asia on palautettava toimitusinsinöörille uudelleen valmisteltavaksi, Turun Seudun Vesi Oy:n kaikki toiminta hankealueella on heti kiellettävä, kunnes lupahakemukset ja korvaukset on lainvoimaisesti ratkaistu.</p>
    <p>Korkeimman hallinto-oikeuden on tehtävä asiassa ennakkoratkaisupyyntö Euroopan yhteisöjen tuomioistuimelle. Asia on mittava ja alue luonnonsuojeluarvoiltaan huomattava. Siinä puututaan yksityisen kansalaisen perusoikeuksiin. Asiassa noudatettua menettelyä, erityisesti toimitusinsinöörin esteellisyyttä ja puolueettomuutta, kohtaan on esitetty kritiikkiä. Asiassa on kysymys myös siitä, onko vesi- ja ympäristölainsäädäntö näiltä osin sopusoinnussa Euroopan yhteisön lainsäädännön kanssa.</p>
    <p>Vaatimustensa tueksi muutoksenhakijat ovat esittäneet seuraavaa:</p>
    <p>Ympäristökeskuksella virastona on useita tehtäviä: Se suunnittelee, johtaa, rakennuttaa ja rahoittaa hanketta, se tekee vahingonkorvausesitykset, antaa hanketta koskevia lausuntoja lupaviranomaisille ja myös valitusinstansseille. Ympäristökeskuksella on huomattavan suuri intressi asiassa. Toimitusinsinööri Achrén on kyseisen viraston virkamies ja hänellä on ollut keskeinen asema katselmustoimituksessa. Tämä on ollut omiaan antamaan ulkopuoliselle ja asianosaisille sellaisen kuvan, joka vaarantaa hänen puolueettomuutensa. Häntä on pidettävä esteellisenä toimimaan puheenjohtajana katselmustoimituksessa ja ylipäätään toimitusinsinöörinä asiassa sekä tekemään esityksiä ja ratkaisuehdotuksia koko vesihankkeen edellytyksistä ja sen johdosta suoritettavista korvauksista. Ihmisoikeussopimuksen 6 artiklan vaatimus puolueettomasta asian käsittelystä puolueettomassa viranomaisessa on unohtunut.</p>
    <p>Pilaantunutta pohjavettä ei saada uudelleen puhtaaksi. Juuri siksi luvan epäämiseen riittää se, että on olemassa vaara pohjaveden pilaantumisesta. Jo nyt tehdyissä uusissa tutkimuksissa on havaittu siksi korkeita elohopealukemia, että pilaantumisvaara on todellinen.</p>
    <p>Hankkeessa on Natura 2000 -verkostoon merkitylle alueelle osoitettu imeytysalueita. Nämä alueet ympäristöineen muuttuvat imeytyksen johdosta luonnoltaan pysyvästi.</p>
    <p>Päätös on Euroopan parlamentin ja neuvoston vesienhoidon järjestämisestä antaman direktiivin 2000/60/EY vastainen. Suomen eduskunta on säätänyt lain vesienhoidon järjestämisestä (1299/2004). Tämä laki ei kaikilta osin täytä direktiivin määräyksiä ja on siksi direktiivin vastainen. Näin ollen direktiiviä on noudatettava tässä asiassa.</p>
    <p>Hallinto-oikeuden ja ympäristölupaviraston päätökset eivät perustu oikeaan vesilain tulkintaan sen enempää lupien myöntämisen kuin korvaustenkaan osalta.</p>
    <p>Hallinto-oikeus ei ole muuttanut ympäristölupaviraston suoja-aluepäätöstä. Hankkeen suoja-alue on ylimitoitettu. Suoja-alueen määrääminen päätöksen mukaisessa laajuudessa on tarpeetonta, osoittaa harkintavallan väärinkäyttöä ja on suhteellisuusperiaatteen vastainen.</p>
    <p>Alueen korkeuskäyrät jo osoittavat, että mahdollinen pohjavettä pilaava aines ei kulkeudu alhaalta suojavyöhykkeen reunoilta ylöspäin, koska pohjavesikin kulkeutuu suojavyöhykkeeltä alas ja poispäin. Suojavyöhyke rajoittaa monin tavoin normaalia ja sinänsä hyväksyttyä yritystoimintaa. Kun Turun Seudun Vesi Oy ei näytä joutuvan juurikaan vastuuseen tuottamistaan vahingoista, tulee tarkoin harkita suojavyöhykkeen todellinen tarve. Ne edut, joihin suojavyöhykkeellä pyritään, ovat saavutettavissa muutoinkin huomattavasti pienemmällä suoja-alueella. Tässäkin on verrattava maanomistajien menetyksiä vesiyhtiön todellista tarvetta vastaan.</p>
    <p>Turun Seudun Vesi Oy:n vuosikymmeniä vireillä ollut vedenottohanke Virttaalta on ollut ohjaamassa alueen seutukaavoitusta, mikä näkyy kaavamerkinnöistäkin. Vesihanke on todellinen syy sille, että harjualueella nyt käynnissä oleva soranotto aikaa myöten estyy. Tämä tulee erityisesti ottaa huomioon arvioitaessa Turun Seudun Vesi Oy:n vastuuta, korvausperusteita ja korvausta alueen maiden ja soravarojen omistajille.</p>
    <p>Muutoksenhakijat ovat vedonneet korkeimman oikeuden ratkaisun 1998:126 sisältämään oikeusohjeeseen. Hallinto-oikeus on virheellisesti katsonut, ettei korkeimman oikeuden päätös sovellu nyt käsillä olevaan tapaukseen. Lähtökohtana pakkotoimikorvauksissa tulee olla korvauksen määräytyminen vahinkoseuraamusten vakavuuden eikä muodollisten seikkojen perusteella. Valittajien omistamille kiinteistöille on merkitty imeytysalueita, vedenottoalueita, vesijohtolinjoja ja osa alueista on merkitty tekopohjavesilaitoksen toiminta-alueeksi tai suoja-alueeksi. Riippumatta omistajien alueidensa käyttömahdollisuuksien menettämisestä korvaus on määrätty kaikille samaksi 0,50 euroa/m<sup>2</sup>. Yksikköhinta on selvästi liian alhainen eikä vastaa käypää arvoa.</p>
    <p>Se, minkälaiseen käyttöön alue on Turun Seudun Vesi Oy:lle määrätty otettavaksi, rajaa myös maanomistajalle jäävän käyttömahdollisuuden. Jos alue määrätään tekopohjavesilaitoksen imeytysalueeksi tai vedenottoalueeksi, maanomistajalle ei jää mitään käyttömahdollisuutta omaisuuteensa. Kyseessä on käyttöoikeuden lunastus, josta tulee määrätä täysi korvaus pitäen lähtökohtana luovuttajan menetystä, mikä sisältää juuri vastaisen käyttömahdollisuuden menetyksen. Vastainen käyttömahdollisuus on arvioitava tila- ja kohdekohtaisesti.</p>
    <p>Hallinto-oikeus on jättäessään korvaamatta lunastettujen alueiden soravarojen menetyksen perustellut päätöstään sillä, että valituksenalaisella päätöksellä ei ole asetettu lisärajoituksia maa-ainesten otolle ja että alueilla olevia maa-aineksia ei voi hyödyntää ilman ottolupaa.</p>
    <p>Eräiden valittajien kiinteistöille on merkitty muun muassa pohjavedenottamoja ja imeytysalueita. Kun kyseisten alueiden käyttöoikeus siirtyy yhtiölle, maanomistaja menettää mahdollisuuden hyödyntää alueiden soravaroja. Käyttöoikeuden määrääminen yhtiölle asettaa ehdottoman rajoituksen soravarojen käytölle.</p>
    <p>Korkeimman oikeuden ratkaisussa 1998:126 annetun oikeusohjeen mukaan korvaus määrätään alueella olleen käyttömahdollisuuden perusteella sen mukaan, mitä luovuttaja menettää ja riippumatta siitä, mitä lunastaja saa.</p>
    <p>Ratkaisevaa ei ole se, onko maanomistajalla maa-ainesten ottolupa vai ei. Toimitusmiesten tulee tutkia, täyttyvätkö luvan saamisen edellytykset. Jos lainmukaisia esteitä luvan saamiseen ei ole, soranottomahdollisuus saattaa vaikuttaa kiinteistön arvoon. Tämä on ratkaisun mukaan otettava huomioon täyttä korvausta määrättäessä. Maanomistajan mahdollisuutta saada maa-ainesten ottolupaa ei mainitussa ratkaisussa tutkittu ja ratkaistu ensi asteena valitusasteessa, vaan asia palautettiin toimitusmiehille korvausvaatimusten uudelleen käsittelemiseksi ja korvausten määräämiseksi. Alueen arvon selvittäminen odotusarvoisena ainestenottoalueena tapahtuu parhaiten toimituksessa. Hallinto-oikeuden päätös perustuu vastoin korkeimman oikeuden ratkaisun selväsanaista oikeusohjetta siihen, mitä lunastaja saa, ei siihen, mitä luovuttaja menettää.</p>
    <p>Valittajat, joiden maa-alueille on sijoitettu imeytys- tai vedenottoalueita tai vedenottoputkia, ovat oikeutettuja saamaan korvauksen myös menetetyistä soravaroista riippumatta siitä, onko heillä voimassa olevaa maa-ainesten ottolupaa alueelle. Korvausharkinnassa olisi tullut selvittää, onko maanomistajilla mahdollisesti oikeus saada lupa. Alueen arvon selvittäminen ainestenottoalueena tapahtunee parhaiten toimituksessa, ellei valittajien korvausvaatimuksia sitten sellaisenaan hyväksytä. Asia tulee tarvittaessa palauttaa korvausta koskevilta osin toimitusmiehille valittajien korvausvaatimusten käsittelemiseksi ja korvausten määräämiseksi.</p>
    <p>Korkein hallinto-oikeus voinee tarvittaessa hankkia selvitystä alueen maa-ainestilanteesta ja maa-aineslupien saantimahdollisuuksista.</p>
    <p>Maapohjan omistajalla on vallintaoikeus alueensa pohjavesiin. Tällä oikeudella on rahallinen arvo. Vallintaoikeus on vesilain mukaan pysyvä omistusoikeuteen kuuluva elementti. Mikäli vallintaoikeutta rajoitetaan, siitä tulee määrätä suoritettavaksi korvaus ottaen huomioon vallintaoikeuden määräajattomuus, joka nostaa sen arvoa. Samoin tulee korvata pohjaveden pilaaminen tai sen laadun heikkeneminen. Kun vallintaoikeuden kohteen rahallinen arvo laskee, tulee maanomistajan saada siitä kompensaatio.</p>
    <p>Metsämaalla käytönrajoitus merkitsee yleensä puiden kasvattamisen estymistä. Jos käytönrajoitus on pitkäaikainen, vastaa käyttöhaitta omistusoikeuden menetystä. Tällöin korvaus maapohjasta ja puustosta arvioidaan kuten lunastettavasta alueesta.</p>
    <p>Sora-alueiden käyttömahdollisuuksien estyminen tulee korvata täysimääräisesti. Maa-aineslaki edellyttää maanomistajalle kohtuullista hyötyä omaisuudestaan. Tämän hyödyn estyessä kaavasta tai maankäyttömääräyksestä aiheutuvan rajoituksen vuoksi maanomistajan menetys on korvattava täysimääräisesti. Tämä kynnyssäännös vastaa yleisesti eurooppalaista oikeutta ja EU-direktiivien vaatimuksia.</p>
    <p>Vaikka lupaharkintaa tehtäessä annettaisiin muodollisesti merkitystä alueen osittaiselle kuulumiselle harjuseutukaavassa arvokkaaksi harjualueeksi kuuluvaan alueeseen, jolla ei saisi tehdä maankaivuuta, todellinen syy ottoluvan epäämiseen on alueen kuuluminen vesihankkeen toiminta- ja suoja-alueeseen. Harjuseutukaavalla ei ole oikeudellisesti sitovaa vaikutusta, ja vuonna 1992 laadittu kaava on selvästi laadittu silmällä pitäen Turun Seudun Vesi Oy:n hanketta, joka on ollut vireillä ainakin jo 1980-luvun alkupuolelta. Mahdollinen soran oton estyminen johtuu yhtiön hankkeesta ja on siten sen korvattavaa vahinkoa.</p>
    <p>Muutoksenhakijat ovat varanneet tilaisuuden täydentää korvausvaatimustaan ja esittää lisäselvitystä ja lisävaatimuksia sen mukaan kuin Virttaankankaalle pumpattava ja imeytettävä vesi ja yhtiön toimenpiteet muutoin antavat aihetta.</p>
    <p>Korvausvelvollisuudet tulee määrätä mahdolliseen lupaan sisältyvien suoja-aluemääräysten, niin teoreettisten kuin tosiasiallistenkin vaikutusten perusteella. Käyttövallan laajuus määrää korvausvelvollisuuden. Maa-alueiden määrääminen kaivo-, tie- ja johtolinja-alueiksi muodostaa ehdottoman esteen maa-ainesluvan saamiselle. Kun alue on rakennettu kaivoalueeksi tai johtoalueeksi, ei ole mahdollista saada siihen maa-ainesten ottolupaa.</p>
    <p>Alueen määrääminen kaivoalueeksi tai tie- ja johtoalueeksi tarkoittaa sitä, että sitä ei voida käyttää muuhun tarkoitukseen. Tällaisella määräyksellä sallitaan alueen rakentaminen kyseisenlaiseksi alueeksi ja estetään se, että maanomistaja voi käyttää aluetta soranottoalueena. Maanomistajalta otetaan tällä tavalla pois oikeus käyttää aluetta haluamallaan tavalla. Tämän oikeuden korvaamisesta on nyt kysymys.</p>
    <p>Maanrakennusliike Pauli Peiponen Oy ja sen asiakumppanit ovat lisäksi esittäneet seuraavat muutoksenhakija- ja tilakohtaiset vaatimukset perusteluineen:</p>
    <p>Maanrakennusliike Pauli Peiponen Oy:n Soramäen tila RN:o 5:192 sijaitsee Virttaa-Säkylä maantiestä noin 0,5 kilometrin etäisyydellä. Tilan pinta-ala on 12,27 hehtaaria ja se on soranottokäytössä.</p>
    <p>Yhtiön vireillä oleva lupahakemus koskee 500 000 kuutiometriä. Kun kuutiometrin arvona alueella on 1 euro, on yhtiön vahinko 500 000 euroa edellyttäen, että vesihankkeesta ei aiheudu muuta haittaa ja vahinkoa, jota nyt ei osata ennakoida. Korvausvaatimus on tässä vaiheessa sanotut 500 000 euroa, jolle tulee määrätä laillinen korko.</p>
    <p>Kysymys on maanrakennusliikkeen raaka-aineesta, jonka käytön estyminen väistämättä johtaa elinkeinotoiminnan huomattavaan supistumiseen ja tulon menetykseen.</p>
    <p>Ympäristölupaviraston päätöksen mukaan Turun Seudun Vesi Oy saa käyttöoikeuden Soramäen tilan 13 326 neliömetrin alueeseen kaivoalueena käytettäväksi. Tästä on määrätty korvaukseksi toimitusmiesten esittämän hinnan mukaan 0,5 euroa neliömetriltä. Edelleen ympäristölupavirasto on katsonut, että tältäkään alueelta ei ole perustetta määrätä sorakorvausta eikä edes korvausta kotitarvekäytön estymisestä. Ainakin tästä alueesta tulee määrätä korvaus sen sora-arvon mukaan. Kun oikeus ei voi asiaa tältä osin ensimmäisenä asteena ratkaista, asia tulee ainakin tältä osin palauttaa uudelleen käsiteltäväksi soran määrän ja korvauksen selvittämiseksi.</p>
    <p>Soramäen tila sijaitsee kokonaan suoja-alueella ja hakijalle on annettu käyttöoikeus edellä sanottuun alueeseen. Suoja-aluemääräysten johdosta myös kotitarvekäyttö tilalta estyy.</p>
    <p>Turun Seudun Vesi Oy ottaa käyttönsä yhteensä 5 395 m<sup>2</sup> tilan alueesta. Tästä alasta on merkitty johtolinjojen alle jääväksi 1 278 m<sup>2</sup>. Tämän johdosta ottamatta jäävän soran määrä on vähintään 63 900 kiintokuutiometriä ja arvo 63 900 euroa. Alueen määrääminen johtoalueeksi ja käyttöönotto sellaisena estää alueiden muunlaisen käytön, ei yksin sen käyttöä maa- tai metsätalousmaana, vaan myös sen käytön soranottoalueena.</p>
    <p><em>Kuljetusliike Kauko Koskinen Ky:n</em> Metsäniinikosken tila RN:o 4:111 sijoittuu maantien Virttaa-Säkylä molemmille puolille niin, että suurin osa tilasta sijaitsee Säkylänharjun puolella tietä. Tilan harjunpuoleinen pää kuuluu kokonaisuudessaan vesilaitoshankkeen suoja- ja toiminta- alueeseen. Tilan harjualueelle on ympäristölupaviraston päätöksellä annettu lupa sijoittaa yksi imeytysalue 22 888 neliömetriä ja yksi kaivoalue 29 815 neliömetriä sekä lisäksi muita pienempiä käyttöalueita niin, että käyttöalueiden pinta-ala on yhteensä 59 492 neliömetriä. Korvaukseksi on määrätty pääosin 0,5 euron neliömetrihinnan mukaan yhteensä 29 397 euroa. Korvaus ja korvausperusteet ovat asian kantavuuteen sekä merkitykseen ja haittaan valittajalle nähden mitättömät. Esimerkiksi haitankorvausta muun alueen käytön estymisestä ei ole määrätty.</p>
    <p>Metsäniinikosken tilalla kuten muillakin alueen tiloilla on huomattavan suuret soravarat. Soraa ei ole vain harjun puoleisessa päässä, vaan tilan koko alueella alkaen Virttaa-Säkylä maantiestä harjualueen loppuun saakka. Tehtyjen selvitysten perusteella voidaan arvioida, että tilalla on soravaroja vähintään neljä miljoonaa kuutiometriä. Näistä soravaroista ainakin kolme miljoonaa kuutiometriä voidaan arvioida olevan nyt Turun Seudun Vesi Oy:n vesihankkeen käyttö- ja suoja-alueeksi joutuneella alueella. Valittajayhtiö on viitannut insinööri Marjatta Siron selvitykseen, jonka mukaan imeytysalueiden 200 ja 201 johdosta hyödyntämättä jäävä soramäärä on noin 1 300 000 kiintokuutiometriä ja kaivoalueen johdosta hyödyntämättä jäävä määrä on noin 300 000 kiintokuutiometriä. Kysymys on maanomistajan kannalta poikkeuksellisen arvokkaasta alueesta, jonka arvottomaksi tekemisestä on saatava vahingon aiheuttajalta kunnon korvaus. Asiaan ei ole paneuduttu viranomaisissa sen edellyttämällä vakavuudella, vaan korvausvaatimukset on käsitelty ylimalkaisesti ja hylätty sora-arvon menettämiseen perustuva korvaus riittämättömillä perusteilla.</p>
    <p>Sora-alueen joutuminen hankealueen piiriin johtaa siihen, että vesihankkeesta johtuvista syistä soran ottamismahdollisuus estyy. Vaikka maa-aineslupaharkinnassa annettaisiin merkitystä alueen osittaiselle kuulumiselle harjuseutukaavassa arvokkaaksi harjualueeksi kuuluvaan alueeseen, jolla ei saisi tehdä maankaivuuta, todellinen syy ottamisluvan epäämiseen on alueen kuuluminen vesihankkeen toiminta- ja suoja-alueeseen.</p>
    <p>Kun sorakuutiometrin arvo alueella on yksi euro, valittajayhtiölle soran hyödyntämisen estymisestä aiheutuva vahinko on vähintään kolme miljoonaa euroa laillisine korkoineen.</p>
    <p>Joka tapauksessa soran hyödyntäminen on menetetty vesihankkeesta johtuvasta syystä vesilaitoskäyttöön otetuilta imeytys- ja kaivo- ynnä muilta alueilta. Näiden alueiden soravarat ovat insinööri Siron laskelmien mukaan ainakin 1 600 000 kiintokuutiota. Korvaus näiltä käyttöoikeusalueilta tulee korottaa vähintään 1 600 000 euroon laillisine korkoineen.</p>
    <p>Maaperän jatkuva kasteleminen ja sen luonnontilan voimakas muuttaminen saanee pitkällä aikavälillä aikaan haitallisia muutoksia myös metsän kasvuolosuhteissa. Tilan alueella olevan suoalueen hyödyntäminen estyy tai ainakin vaikeutuu. Ojitustarve lisääntyy. Tilan suuri koko huomioon ottaen vaadittu haittakorvaus tältä osin 50 000 euroa laillisine korkoineen ei ole liiallinen. Tätäkään vaatimusta ei ole kunnolla käsitelty.</p>
    <p>Maa-alueiden määrääminen kaivo-, tie- ja johtolinja-alueiksi muodostaa ehdottoman esteen maa-ainesluvan saamiselle.</p>
    <p><em>Jorma Markkula ja Ari Markkula Oy:n</em> Kangassuon tilan RN:o 7:50 omistaa Jorma Markkula ja tilan soranottoalue on vuokrattu Ari Markkula Oy:lle. Tilan kokonaispinta-ala on 105 hehtaaria, josta soranottopinta-ala on noin 9,15 hehtaaria. Tila on metsätalouskäytössä lukuun ottamatta kartoiltakin näkyvää yhtenäistä sora-aluetta. Asiassa hankitun ja asiakirjoihin liitetyn lausunnon mukaan maa-ainesta on vielä jäljellä noin 1,43 miljoonaa kuutiometriä. Soran markkinoinnista ja toimittamisesta huolehtii Ari Markkula, jolla on myös omaa sorakuljetuskalustoa.</p>
    <p>Tilan sora-alueet sijaitsevat tekopohjavesilaitoksen suoja-alueella, minkä vuoksi soran lisäottaminen estyy. Vaikka on väitetty, että soran otto riippuu seutukaavasäännöksistä ja maa-aineslain edellytyksistä, tosiasiassa syy luvan epäämiseen on alueen kuuluminen vesihankkeen suoja-alueeseen. Tämän ymmärtämiseksi ei tarvitse kuin lukea ympäristölupaviraston määräämän suoja-alueen lupamääräykset 15 ja 18. Lisäksi harjuseutukaavalla ei ole oikeudellisesti sitovaa vaikutusta ja kaava on laadittu vesihanketta silmällä pitäen.</p>
    <p>Markkulan alueen pohjoispään vieressä sijaitsevalle Kuljetusliike Kauko Koskinen Ky:n alueelle aivan Markkulan alueen tuntumaan on tulossa kaksi imeytysaluetta ja kaivoalue ja lähialueille muutenkin useita imeytysalueita. Nämä alueet tulevat lähes korkeimmalle kohdalle harjua. Tästä on pääteltävissä, että myös Markkulan alue tosiasiassa muuttuu imeytysalueeksi ja kelvottomaksi. Vesi kulkeutuu Markkuloiden jo kaivettuihinkin soramonttuihin.</p>
    <p>Menetetyn soran määrä on 1,43 miljoonaa kuutiota ja korvausvaatimus on tässä vaiheessa 1,43 miljoonaa euroa laillisine korkoineen.</p>
    <p>Tilan muu osa on metsätalouskäytössä. Maaperän jatkuva kasteleminen saa aikaan haitallisia muutoksia metsän kasvuolosuhteissa ja myös tilalla olevan suoalueen hyödyntäminen turvetuotantoon ainakin vaikeutuu ellei esty. Ojitustarve lisääntyy. Tilan suuri koko huomioon ottaen haittakorvausvaatimus tällä hetkellä näköpiirissä olevasta haitasta on tältä osin 50 000 euroa laillisine korkoineen.</p>
    <p>Lisäksi Markkulat ovat vaatineet korvausta vahingosta, joka aiheutuu veden valumisesta tyhjäksi ajetuille sora-alueille sen johdosta, että niitä ei enää vesihankkeen johdosta voida käyttää metsätalousmaana. Tämä vahinko on ennakoitavissa ja siten korvaus jo nyt määrättävissä. Asian ja korvauksen selvittämiseksi lupa-asia tulee palauttaa uudelleen käsiteltäväksi.</p>
    <p><em>Juho Aatos Lankisen</em> Koivikon tila RN:o 5:43 sijaitsee maantien Virttaa-Säkylä Säkylänharjun puolella harjualueen yläpäässä. Tila on kokonaan tekopohjavesihankkeen toiminta- ja suoja-alueella. Tilasta on ympäristölupaviraston lupapäätöksessä määrätty imeytysalueeksi 19 613 neliömetriä ja muiksi käyttöalueiksi yhteensä 18 301 neliömetriä eli kaikkiaan yhteensä 37 914 neliömetriä. Korvausta on määrätty käyttöluvan sisältävän pinta-alan perusteella ja ilman sora-arvoa pääosin 0,5 euron mukaan neliömetriltä yhteensä 18 173 euroa. Korvausta, esimerkiksi haitankorvausta, ei ole määrätty. Lupapäätös ja korvaus johtavat kohtuuttomuuteen.</p>
    <p>Koivikon tilalla, kuten muillakin alueen tiloilla, on huomattavat soravarat. Tilalta ei ole toistaiseksi otettu maa-ainesta ja tilan jäljellä oleva soramäärä on miljoonia kuutiometrejä ottaen huomioon, että sora-alue on suureksi osaksi harjualueen korkeimmilla paikoilla. Kun soramäärää arvioidaan suhteessa alueen muihin tiloihin, on irrotettavaa ainesta ainakin kolme miljoonaa kuutiometriä. Sora-alueen joutuminen vesihankkeen alueeseen johtaa siihen, että soravaroja ei pystytä hyödyntämään.</p>
    <p>Lankisen korvausvaatimus soran hyödyntämisen estymisestä on tässä vaiheessa kolme miljoonaa euroa laillisine korkoineen. Joka tapauksessa soran otto on mahdotonta vesilaitoskäyttöön otetuilta alueilta yhteensä 37 914 neliömetriltä. Ottosyvyytenä voidaan tällä kohtaa vaivatta pitää vähintään 10 metriä. Tämän mukaan menetetään ainakin 379 140 kuution soramäärä eli menetys on ainakin 379 140 euroa. Määrätty korvaus tulee korottaa ainakin tuohon määrään.</p>
    <p><em>Kyösti Kivistön ja Mika Tattisen</em> yhteisalue RN:o 878:2 on aikanaan kolmen tilan yhteiseksi sorapalstaksi erotettu erillinen palsta, jonka Kivistö ja Tattinen ovat sittemmin ostaneet. Hankeasiakirjoissa olevassa suoja-aluesuunnitelmassa tilaa on käsitelty tällaisena yhteisenä alueena. Tila sijaitsee kokonaan tekopohjavesihankkeen toiminta- ja suoja-alueella ja sen tuntumassa on tilan RN:o 5:108 alueelle merkitty 1,5 hehtaarin imeytysalue. Tilasta RN:o 878:2 ei ole merkitty otettavan aluetta vesilaitoksen käyttötarkoituksiin.</p>
    <p>Tila on sorapalsta, jolla ei ole voimassa olevaa soranottolupaa. Joutuminen tekopohjavesilaitoksen suoja-alueelle ja myös imeytysalueen läheisyys estävät soran hyödyntämisen tulevaisuudessa. Tilan koko huomioon ottaen soravarannoksi voidaan arvioida 250 000 kuutiometriä. Kivistölle ja Tattiselle aiheutunut vahinko on 250 000 euroa.</p>
    <p><em>Aino Kivistön, Kyösti Kivistön, Tarja Kivistön, Ossi Kivistön, Matti Kivistön ja Mika Tattisen</em> Tuomolan tila RN:o 4:33 sijaitsee Virttaa-Säkylä maantien varressa rajoittuen pitkältä matkalta lännessä maantiehen ja idässä tekopohjavesilaitoksen toiminta-alueen rajaukseen. Tilasta on tekopohjavesilaitoksen suoja-alueella huomattavan iso alue tilan pohjoispäässä ja pienempi alue tilan eteläpäässä.</p>
    <p>Tila on maa- ja metsätalouskäytössä eikä sillä ole asuinrakennuksia. Tilan pinta-ala on noin 170 hehtaaria ja kartalta katsottuna siitä on noin puolet tekopohjavesilaitoksen suoja-alueella. Tilasta ei ole merkitty otettavaksi maa-aluetta vesilaitoksen käyttöön eikä tilan osalta ole määrätty suoritettavaksi myöskään mitään haittakorvauksia. Tilan pohjoispäässä on soraesiintymiä ja tilan eteläpää on niin lähellä Virttaan keskustaa ja Alastaron moottorirataa ja sen toimintoja, että sillä on jo rakennusmaan odotusarvoa.</p>
    <p>Esitetyissä suoja-aluemääräyksissä on ehdotettu kiellettäväksi muun muassa taaja-asutuksen muodostaminen suoja-alueelle ja samoin on ehdotettu kiellettäväksi leiriytymisalueen perustaminen ilman ympäristökeskuksen hyväksymiä suojalaitteita. Jo nyt veden juoksuttaminen ja imeyttäminen Virttaankankaalla saa aikaan veden suuntautumista ja kulkua ennalta odottamattomiin suuntiin. Odotettavissa on, että myös Tuomolan tilalle tulee koitumaan vesihankkeesta erilaisia haittoja ja menetyksiä.</p>
    <p>Tilan pohjoispäässä olevalla alueella on erityisarvoa soravarojensa johdosta. Tilalle on vuonna 1982 haettu soranottolupaa 15 hehtaarin alueelle tarkoituksena ottaa soraa tuolloin ottamissyvyydeltä 4,5-10 metriä. Lupa-asia on tuolloin kuitenkin jäänyt kesken. Kysymyksessä oleva alue sijaitsee välittömästi tuolloin käytössä olleiden ja edelleen käytössä olevien soranottoalueiden vieressä. Näin ollen alueella on hyödynnettäviä soravaroja. Vaikka käytettäväksi ajateltaisiin vain tuo 15 hehtaarin alue ja ottamissyvyydeksi keskimäärin 6 metriä, tulee soramääräksi jo 900 000 kuutiota. Alueella voidaan pitää pelkän maa-aineksen arvona laajasti käytettyä 0,4 euroa tonnilta ja kun kuutiot muutetaan tonneiksi samoin yleisesti käytetyllä kertoimella 1,8, saadaan arvolaskelmaksi 900 000 x 1,8 x 0,4 = 648 000 euroa. Kun tässä käsitelty sora-alue ei ole aivan kokonaan vesilaitoksen ehdotetulla suoja-alueella, kohtuulliseksi korvausvaatimukseksi vesihankkeen johdosta on katsottava 600 000 euroa.</p>
    <p>Edelleen tilan eteläpäässä on vesilaitoksen suoja-alueella aluetta, jolla on rakennusmaan odotusarvoa Virttaan keskustan ja moottoriradan läheisyydestä johtuen. Kun suoja-alueeksi määrääminen tosiasiassa estää tämän alueen hyödyntämisen rakennuskäyttöön tai muulla maa- ja metsätalouskäyttöä tuottavammalla tavalla, arvonalennuksena alueen suuri koko huomioon ottaen on korvattava 120 000 euroa.</p>
    <p>Maaperän jatkuva kasteleminen saa pitkällä aikavälillä aikaan haitallisia vettymisestä johtuvia muutoksia metsämaan kasvuolosuhteissa. Metsän tuotto vähentyy vettymisen johdosta ja metsänhoito vaikeutuu kosteikkojen syntymisen johdosta. Lisääntyvä kosteus vaatii myös metsäojitusta muutoin kuivalla kankaalla ja on omiaan aiheuttamaan metsän arvon vähentymistä paitsi tuoton suhteen myös maisemallisten viihtyvyysarvojen vähentyessä. Korvausvaatimus tältä osin on 115 000 euroa eli yhteensä 835 000 euroa laillisine korkoineen.</p>
    <p><em>Olavi Niemisen</em> Taimiston tila RN:o 5:156 sijaitsee Virttaa-Säkylä maantiestä noin 0,8 kilometrin etäisyydellä. Tilan pinta-ala on 19,2 hehtaaria ja se on soranottokäytössä. Tilan soravaroiksi on inventoitu kaikkiaan 2,1 miljoonaa kuutiometriä. Tila sijaitsee kokonaisuudessaan suoja-alueella. Vesilaitoskäyttöön tilasta otetaan ympäristölupaviraston päätöksen mukaan yhteensä 14 118 neliömetriä, josta imeytysalueeksi 8 064 neliömetrin alue. Korvausta määrättäessä ei ole otettu huomioon tilan soravaroja.</p>
    <p>Taimiston tila sijaitsee kokonaisuudessaan vesilaitoshankkeen suoja- ja toiminta-alueella. Tilan joutuminen hankealueen piiriin saattaa johtaa siihen, että uusi soranottohakemus hylätään vesihankkeesta johtuvista syistä ja että soran ottamismahdollisuus loppuu.</p>
    <p>Tilan soravaroista on käytetty tähän mennessä noin 570 000 kuutiometriä, joten otettavissa on vielä noin 1,5 miljoonaa kuutiometriä ja vähintäänkin miljoona kuutiometriä. Niemisen vahinko on miljoona euroa edellyttäen, että vesihankkeesta ei aiheudu muuta haittaa.</p>
    <p>Niemisen korvausvaatimus soravarojen hyödyntämisen estymisestä on tässä vaiheessa miljoona euroa. Lisäksi Taimiston tilasta vesilaitoksen käyttöalueiksi otettu yhteensä 14 118 neliömetrin alue tulee korvata sora-arvon mukaan. Kun ottosyvyydeksi arvioidaan 10 metriä, tulee maapohjan arvoksi 141 180 euroa. Määrätty korvaus tulee korottaa vähintäänkin tähän määrään. Lisäksi korvauksille tulee määrätä laillinen korko kummallekin vaatimukselle.</p>
    <p><em>Arvo Kuosan ja Reijo Kuosan</em> tilojen Kahila RN:o 4:77 ja Korpela RN:o 2:80 sekä <em>Arvo Kuosan ja Eila Kuosan</em> tilan Metsäkorpela RN:o 2:94 osalta on esitetty seuraavaa: Kahilan tila sijaitsee kokonaisuudessaan suoja-alueella ja sora-alueensa osalta myös vesilaitoksen toiminta-alueella. Ympäristölupaviraston päätöksen mukaan tilasta otetaan vesilaitoksen käyttöön kaivoalueeksi 5 647 neliömetriä ja tie/johtolinjoiksi 327 neliömetriä. Korvausta määrättäessä ei ole otettu huomioon sora- eikä muitakaan maa-ainesarvoja eikä ole määrätty myöskään haittakorvauksia.</p>
    <p>Kahilan tilan pinta-ala on 17,6 hehtaaria. Tilan Säkylänharjun puoleinen pää sisältää sora-ainesta noin tilan puoleen väliin asti ja alueelta on jo otettu soraa. Tilan Virttaa-Säkylä puoleinen puolisko on metsäaluetta.</p>
    <p>Esitetyn selvityksen mukaan (rakennusmestari Vienosen selvitys) tilalla on soraa vielä 134 000 kuutiometriä. Soran arvo on 134 000 euroa.</p>
    <p>Kahilan tilan aineenottoalueen sisällyttäminen vesilaitoksen suoja-alueen piiriin ja sen joutuminen alttiiksi vesilaitoksen imeytysvesien haitallisille vaikutuksille ainakin vaikeuttaa alueen hyödyntämistä. Maa-ainesten laatu heikkenee imeytysveden mukanaan tuomista erilaisista haitallisista kemikaaleista ja mahdollista on sekin, että koko aineenottoalue muuttuu aikaa myöten imeytyksen volyymin kasvaessa kosteikoksi. Nyt on jo kokemuksia siitä, että tähänastiset koeimeytysvesimäärätkään eivät imeydy kangasmaastoon vesilaitoksen selvityksissä oletetuin tavoin, vaan vesi suuntautuu ja kulkee ennalta odottamattomiin suuntiin. Odotettavissa on, että myös Kahilan tilalle koituu vesihankkeesta erilaisia haittoja ja menetyksiä.</p>
    <p>Korvausvaatimus Kahilan tilalle aiheutuvista haitoista maa-ainesten osalta on edellä sanotun mukaisesti 134 000 euroa. Joka tapauksessa Kahilan tilasta vesilaitostarkoituksiin otettavasta 5 974 neliömetristä korvausta on suoritettava muistutuksen täydennyksessä esitetyn mukaisesti 23 896 euroa.</p>
    <p>Lisäksi vesihanke aiheuttaa haittaa myös Kahilan tilan metsäalueelle. Maaperän jatkuva kasteleminen saa pitkällä aikavälillä aikaan haitallisia vettymisestä johtuvia muutoksia kasvuolosuhteissa myös metsämaan osalta. Metsän tuotto vähentyy vettymisen johdosta ja metsänhoito vaikeutuu kosteikkojen syntymisen johdosta. Lisääntyvä kosteus tulee vaatimaan myös metsäojitusta muutoin kuivalla kankaalla ja on omiaan aiheuttamaan myös metsän arvon vähentymistä paitsi tuoton suhteen myös maisemallisten viihtyvyysarvojen vähentyessä. Metsäpinta-ala on noin 7 hehtaaria ja korvausvaatimus on 7 000 euroa. Kaikille korvauksille tulee määrätä laillinen korko.</p>
    <p>Korpelan tila sijaitsee Virttaa-Säkylä maantien länsipuolella vesilaitoksen suoja-alueen ulkopuolella. Tilasta ei ole otettu aluetta vesihanketarkoituksiin. Tilalla on voimassa oleva mullanottamislupa 2 metrin ottosyvyyteen 4 hehtaarin alueelta eli 80 000 kuutiometrin ottolupa. Ottoalueelta on puusto kaadettu ja alue on muutenkin kunnostettu mullanottoa varten. Mullan myyntihinta on 2 euroa kuutiometriltä.</p>
    <p>Ympäristölupavirastolle tehdyssä muistutuksen täydennyksessä on lisäksi selvitetty, että Korpelan tilalla on myös soravaroja 360 000 kuutiometriä.</p>
    <p>Kahilan tilan maa-ainesten osalta lausuttu soveltuu myös Korpelan tilaan. Korvausvaatimus tässä vaiheessa on edellä sanotun perusteella mullan osalta 160 000 euroa ja soran osalta 360 000 euroa, molemmat määrät laillisine korkoineen.</p>
    <p>Metsäkorpelan tila RN:o 2:94 sijaitsee kantatien 41 itäpuolella ja vesilaitoshankkeen ulkopuolella. Tilalla on voimassa maa-ainesten ottolupa. Aines on hienohkoa hiekkaa ja soraa. Korvausvaatimus on tässä vaiheessa 30 000 kuutiometrin (ottoluvan sisältö) ja euron kuutiohinnan mukaisesti 30 000 euroa laillisine korkoineen.</p>
    <p>6. <em>Armi Kyläheikkilä-Kyllästinen, Väinö Kylä-Heikkilä ja Raili Kylä-Heikkilä</em> ovat muutoksenhakemuksessaan tehneet samansisältöiset vaatimukset kuin Maanrakennusliike Pauli Peiponen Oy asiakumppaneineen. He ovat lisäksi tehneet seuraavat korvausvaatimukset:</p>
    <p>Yrjölän tilaan RN:o 1:66 kuuluva erillinen runsaan hehtaarin suuruinen kolmionmuotoinen palsta sijaitsee Turun Seudun Vesi Oy:n tilan Järvenkangas RN:o 1:68 vieressä. Palsta on aikanaan Kylä-Heikkilän emätilaa 1940-luvun loppupuolella jaettaessa jätetty silloin muodostetun Yrjölän tilan erilliseksi sorapalstaksi. Nyt palsta on kokonaan pohjavesilaitoksen toiminta- ja suoja-alueella ja tilan RN:o 1:68 alueelle merkittyjen kahden imeytysalueen välittömässä läheisyydessä. Palstan osalta ei ole määrätty suoritettavaksi mitään korvauksia.</p>
    <p>Palstalla kasvaa tällä hetkellä mäntymetsää, minkä lisäksi sillä on arvoa soranottoalueena. Kahden imeytysalueen läheisyydessä palsta kärsii  kangasmaastoon pumpattavasta ja imeytettävästä, erilaisia epäpuhtauksia ja kemikaaleja sisältävästä jokivedestä. Imeytettävä vesi ei pysy imeytysalueella, vaan leviää myös lähiympäristöön. Palstan metsänkasvu heikentyy ja alue muuttuu ajan oloon kosteikoksi, jolla ei ole omistajalleen juurikaan hyödynnettävissä olevaa käyttöä.</p>
    <p>Pumpattavan veden myötä imeytyy myös pohjaveteen haitallisia kemikaaleja eikä palstaa voi ajatella käytettävän edes omistajiensa vedenottamona.</p>
    <p>Kun aluetta on arvioitava soranottoalueena ja ottosyvyytenä tällä alueella voidaan pitää ainakin neljää metriä, saadaan ainesmääräksi 40 000 kuutiometriä. Kun soran arvo on alueella vallitseva hintataso huomioon ottaen yksi euro kuutiometriltä, on korvausvaatimus haitoista ja menetyksistä 40 000 euroa laillisine korkoineen.</p>
    <p>Yrjölän tilan palstan halki suurin piirtein sen keskeltä on merkitty imeytysalueelta lähtevä läpi koko palstan ulottuva vesijohtolinja, joka jatkuu pitkin tilan sivurajaa koko palstan pituudelta. Lisäksi palstan koko alapään pituudelta kulkee toisesta imeytysalueesta lähtevä vesijohtolinja. Näiden vesijohtolinjojen osalta ei ole sen paremmin katselmuskirjassa kuin ympäristölupaviraston päätöksessäkään lausuttu mitään, vaikka muiden tilojen osalta on määrätty tässä yhteydessä korvauksia myös johtolinjoista. Mikäli kysymys on sellaisesta linjasta, jota ei tässä yhteydessä käsitellä, olisi hyvä menettelytapa ollut lausua asiasta jotakin, kun kerran maanomistajat ovat yksilöidysti ottaneet asian esille ja vaatineet ratkaisua. Asian käsittelyssä on tältä osin tapahtunut menettelyvirhe, ja asia tulee palauttaa uudelleen käsiteltäväksi ja korvauksen määräämiseksi. Maanomistajien tiedossa ei ole, miten paljon maapohjaa tähän vesijohtolinjaan tärveltyy, joten yksilöidyn korvausvaatimuksen esittäminen ei ole mahdollista. Myöskään hallinto-oikeus ei ole lausunut asiasta mitään.</p>
    <p>7. <em>Vampulan Vesihuolto Oy</em> on valituksessaan vaatinut, että Vaasan hallinto-oikeuden päätös kumotaan siltä osin kuin se koskee Länsi-Suomen ympäristölupaviraston päätöstä n:o 161 ja Turun Seudun Vesi Oy:n hakemus luvan saamiseksi tekopohjavesilaitoksen rakentamiseen sekä pohjaveden ja tekopohjaveden siitä ottamiseen hylätään. Toissijaisesti Vampulan Vesihuolto Oy on vaatinut, että asia palautetaan tältä osin uudelleen käsiteltäväksi tai että lupamääräyksiä 3, 4, 11, 14 ja 15 muutetaan seuraavasti:</p>
    <p>Lupamääräystä 3 muutetaan niin, että imeytysalueella ei saa suorittaa allasimeytystä.</p>
    <p>Lupamääräystä 4 muutetaan niin, että Kokemäenjoesta otettu vesi on ennen Virttaankankaalle johtamista esikäsiteltävä kemiallisesti ja imeytettävälle vedelle on annettava tarkat raja-arvot.</p>
    <p>Lupamääräykseen 11 lisätään velvoite tarkkailla myös Vampulan Vesihuolto Oy:n Nuijamaan vedenottamon kaivojen veden laatua ja laatia tarkkailusuunnitelma, jonka Lounais-Suomen ympäristökeskus hyväksyy.</p>
    <p>Lupamääräyksiä 14 ja 15 muutetaan niin, että on suunniteltava ja selvitettävä toimenpiteet, joihin vesilaki ja ympäristönsuojelulaki velvoittavat.</p>
    <p>Vaatimustensa tueksi Vampulan Vesihuolto Oy on esittänyt seuraavaa:</p>
    <p>Ympäristönsuojelulainsäädännön voimaanpanosta annetun lain 12 §:n mukaisesti asian käsittelyssä on noudatettu vesilakia. Lupapäätös on asian vireille tullessa voimassa olleen vesilain 1 luvun 22 §:n vastainen. Koska Kokemäenjoen vedellä ei ole tehty koeimeytyskokeita Virttaankankaalla, eikä tutkimustuloksia jokivettä käyttävistä tekopohjavesilaitoksista ole esitetty ja veden laatuvaihtelut saattavat olla nopeita, on riski haitallisten aineiden joutumisesta imeytysalueille ja pohjaveteen huomattavan suuri.</p>
    <p>Sekä Turun Seudun Vesi Oy:n hakemuksen asiakirjoista, ympäristölupaviraston päätöksestä että hallinto-oikeuden päätöksestä ilmenee, että valitulla esikäsittelymenetelmällä vain osa raakaveden kiintoaineksesta pystytään poistamaan. Tekopohjavesilaitoksen toiminta, vaikuttamalla tai saattamalla vaikuttaa pohjaveden laatuun, loukkaa sekä yleistä että yksityistä etua.</p>
    <p>Asiantuntijalausunnon antaja Esko Mälkki kirjassaan Pohjavesi ja pohjaveden ympäristö esittää mielipiteenään allasimeytyksestä seuraavaa: Ajan kuluessa saostuminen tukki vähitellen suodattimen. Jos suodattimelle tuleva kuorma on liian suuri, tukkeutuminen on nopeaa. Sakan poistaminen hidassuodattimella poistaa siitä myös biologista toimintaa ja vähentää tehoa, jolloin imeytettävä vesi menee "raakana" läpi. Lausunnosta voidaan päätellä, että allasimeytys on riski pohjavesille ja näin ollen toiminta on ympäristönsuojelulain 8 §:n vastaista. Sekä ympäristölupavirasto että hallinto-oikeus ovat katsoneet, että vuosittain imeytettävästä vesimäärästä on vähintään neljännes imeytettävä imeytysaltaista. Lupamääräyksessä 3 allasimeytys on kiellettävä.</p>
    <p>Lupamääräyksessä 4 ei ole Virttaanharjun maaperän ja pohjaveden suojelemiseksi annettu raja-arvoja tekopohjavedeksi imeytettävän veden kiintoainesten tai haitallisten aineiden määrälle tai veden muille ominaisuuksille.</p>
    <p>Sekä ympäristölupavirasto että hallinto-oikeus ovat katsoneet lupahakemuksen mukaisen hiekkasuodatuksen olevan riittävän luotettava esikäsittelymenetelmä ja siten täyttävän ympäristönsuojelulain 43 §:n mukaisen vaatimuksen parhaasta käyttökelpoisesta tekniikasta.</p>
    <p>Hallinto-oikeuden pääasiaratkaisun perusteluissa mainitaan myös, että tekopohjavesilaitoksissa imeytettävälle vedelle ei ole olemassa viranomaisen asettamia laatuvaatimuksia. Ympäristölupavirasto on kuitenkin määrännyt, että vähintään neljännes imeytyksestä toteutetaan allasimeytyksenä ja perusteluissa on mainittu käsitellyn veden kiintoaineksen aiheuttamat ongelmat. Luvan saaja on myös velvoitettu tarkkailemaan imeytettävän veden laatua. Pohjavesialueelle imeytettävän, Kokemäenjoesta otetun ja esikäsitellyn veden kiintoainekselle on annettava raja-arvo maaperän ja pohjaveden suojelemiseksi. Raja-arvo tulee asettaa sadettamalla tapahtuvalle imeytykselle, mikäli kiintoainesta allasimeytyksessä saadaan kerättyä.</p>
    <p>Hallinto-oikeuden täydentämässä lupamääräyksessä 11 ei ole riittävästi otettu huomioon olevien vesilaitosten veden laadun turvaamista. Harjussa on todettu olevan vedenjakaja Virttaankankaan ja Palokankaan alueiden välissä. Harjun maaperässä on todettu tiiviitä kerroksia, jotka viettävät harjujaksolta poispäin ohjaten vesiä harjun reunoille. Vedenjakajan tiiveydestä ei ole esitetty todisteita. Pohjaveden korkeuskäyristä voidaan lukea, että Nuijamaan vedenottamo on jyrkänteen alapuolella. Mainittu tarkkailu on tarpeellinen sekä luvanhakijan että Vampulan Vesihuolto Oy:n oikeusturvan toteuttamiseksi. Tarkkailun suorittamisen vaatiminen ei ole kohtuutonta.</p>
    <p>Lupamääräyksiä 14 ja 15 on muutettava, sillä vesilain ja ympäristönsuojelulain velvoitteet ja määräykset eivät yksinään riitä tässä tapauksessa.</p>
    <p>Virttaankankaan veden laatumuutokset saattavat koskea koko pohjavesialuetta. Laadultaan vastaavan pohjaveden johtaminen vedenottamolle on selvitettävä ja mistä sitä saadaan. Rahakorvauksilla nykyistä vastaavaa vettä ei saada.</p>
    <p>8. <em>Tiina Vähäheikkilä ja Timo Vähäheikkilä</em> ovat muutoksenhakemuksessaan uudistaneet asiassa aikaisemmin lausumansa ja vaatineet, että hallinto-oikeuden päätös 7.3.2007 n:o 07/0093/1 kumotaan ja Turun Seudun Vesi Oy:n hakemus vesijohdon rakentamiseen, mihin ympäristölupavirasto on päätöksellään n:o 166 myöntänyt luvan, hylätään, sekä että asia palautetaan uudestaan käsiteltäväksi. On laadittava suunnitelmat vesijohtoputken linjausta ja niihin perustuen korvauksen määräämistä varten. Töidenaloittamislupa on kumottava. On asetettava putkilinjan purkamista koskeva lupaehto.</p>
    <p>Vaatimuksensa tueksi Vähäheikkilät ovat esittäneet seuraavaa:</p>
    <p>Vesijohdon rakentamista koskeva päätös loukkaa muutoksenhakijoiden oikeutta ja etua Säkylän Harjukylän asukkaina, pohjavettä käyttävinä sekä tilojen Vähä-Heikkilä RN:ot 11:284 ja 3:147 omistajina. Kiinteistöillä on metsää ja lampi, joka on ulkoilu- ja virkistyskäytössä. Vähäheikkilöiden perhe käyttää Virttaankankaalla olevia ulkoilu- ja virkistyskäyttöön tarkoitettuja alueita ja reittejä. Kankaanjärvi on perheen ja myös muiden paikallisten suosima uimapaikka.</p>
    <p>Vesijohtoputken linja kulkisi valittajien metsäkiinteistön eteläreunan rajalla ja rajan tuntumassa.</p>
    <p>Putkilinjan paikka on määritelty niin epäselvästi, että esimerkiksi Loimaan seudun metsänhoitoyhdistyksen tekemä korvauslaskelma on tehty väärälle putkilinjaukselle. Laskelmassa putken on virheellisesti oletettu kulkevan koko eteläisen rajan osalta rajaa pitkin 749 metriä. Todellisuudessa putki kulkee suunnitelmien sekä valittajien ja Turun Seudun Vesi Oy:n tekemän sopimuksen mukaisesti tilan rajalla noin 24 400 kohtaan asti ja siitä länteen rajan tuntumassa olevaa tietä pitkin.</p>
    <p>Asian käsittely on ollut suurpiirteistä ja puutteellista. Putken, putkialueen ja työalueen pitää olla tarkasti tiedossa jo kuulutusvaiheessa. Korvauskäsittelyä ei pidä tehdä ilman näitä suunnitelmia. Lupaviranomaisen on varmistuttava selvityksiin perustuvilla lupaehdoilla, että putki ei aiheuta riskejä ihmiselle, omaisuudelle tai luonnolle. Lupaehtojen tulee olla yksityiskohtaisempia kuin nyt määrätyt. Riskien, kuten routavaurioiden, varalta on edellytettävä tiettyjä rakenteita ja materiaaleja.</p>
    <p>Ympäristölupaviraston ja hallinto-oikeuden olisi tullut hankkia puolueettomien asiantuntijoiden lausuntoja kysymyksessä olevan kokoluokan hankkeeseen liittyvien vesitaloudellisten ja teknisten seikkojen ratkaisemista varten.</p>
    <p>Asian käsittelyssä on tapahtunut menettelyvirhe, kun Turun Seudun Vesi Oy on hakemuksessaan ilmoittanut hakevansa lupaa vesilain 10 luvun 18 §:n perusteella ja lupa on myönnetty vesilain 9 luvun 18 §:n mukaan. Asialla on suuri merkitys asianosaisille. Virhe olisi tullut korjata heti sen tultua ilmi.</p>
    <p>Luvassa on määrättävä putken tiiviyden säännöllisestä testaamisesta. Turun Seudun Vesi Oy on ilmoittanut varustavansa putken jatkuvatoimisella automaattisella vuotojen valvontajärjestelmällä. Kysymyksessä on niin suuri vesimäärä, että automaattisilla valvontalaitteilla ei voida havaita vuotoja, jotka ovat prosentuaalisesti pieniä, mutta absoluuttisesti suuria. Sellaisista vuodoista voi aiheutua vahinkoa esimerkiksi kaivoille tai metsälle. Putken kunto on testattava riittävän usein staattisella painetestillä. On myös selvitettävä virtauksen hätäpysäytysjärjestelmät. Nopean hätäpysäytyksen seurauksena putki halkeaa kokonaan. Korkeusero Huittisten ja tekopohjavesilaitoksen välillä asettaa suuria haasteita putken turvallisuudelle.</p>
    <p>Vähäheikkilät ovat lisäksi katsoneet, että pohjavesivaikutusten mallinnuksesta puuttuu mahdollinen pitkän ajan kuluessa tapahtuva maaperän ja veden laadun hidas muuttuminen. Hankkeen vaikutuksesta heidän tilallaan olevaan lirikaivoon ei ole tietoa. Lupapäätöksessä on annettava tarkkailumääräykset, joihin kuuluu vaikutusalueen määritteleminen riittävän suureksi, veden laadun seuraaminen, pohjavedenkorkeuden seuraaminen kaivoissa ja kaivojen veden antoisuuden seuraaminen. Tarkkailua on suoritettava usean vuoden ajan ennen laitoksen toiminnan aloittamista. Lupapäätöksessä on annettava määrää ja laatua koskevat raja-arvot ja määrättävä, mihin toimiin on ryhdyttävä, jos ne ylitetään.</p>
    <p>Luvan hakija ei ole ilmoittanut hakemuksessaan sellaisia perusteluja, joiden nojalla töidenaloittamislupa olisi voitu myöntää.</p>
    <p>9. <em>Loimaan kaupunginhallitus</em> on muutoksenhakemuksessaan vaatinut, että hallinto-oikeuden päätös kumotaan siltä osin kuin siinä on jätetty tutkimatta kaupunginhallituksen valitus. Kaupunginhallitus on katsonut, että Hämeen ympäristökeskuksen yhteysviranomaisena antamaa lausuntoa ympäristövaikutusten arviointiselostuksesta ei ole riittävästi otettu huomioon, kun yhteysviranomaisen vaatimus toteuttamiskelpoisen pintavesilaitosvaihtoehdon esittämisestä on jätetty toteuttamatta. Jos hankkeelle myönnetään lupa, on Turun Seudun Vesi Oy velvoitettava korvaamaan kaikki ne vahingot, jotka siitä pitkälläkin aikavälillä aiheutuvat Loimaan kaupungin vedenhankinnalle.</p>
    <p>Vaatimuksensa tueksi kaupunginhallitus on esittänyt seuraavaa:</p>
    <p>Vuonna 2003 valmistuneessa Huittisten-Loimaan alueen vesihuollon kehittämissuunnitelmassa on pyritty selvittämään muun muassa Huittisten ja Loimaan kaupunkien vesihuollon ratkaisuvaihtoehtoja niin, että muun muassa vedenhankinta voidaan järjestää tulevaisuudessa parhaalla mahdollisella tavalla.</p>
    <p>Suunnittelutyön toimeksiantajina olivat Lounais-Suomen ympäristökeskus, Satakuntaliitto, Varsinais-Suomen liitto, Huittisten ja Loimaan kaupungit sekä Alastaron, Loimaan, Mellilän, Oripään, Punkalaitumen, Vampulan ja Yläneen kunnat.</p>
    <p>Huittisten-Loimaan alueen vesihuollon kehittämissuunnitelmassa on mainittu Loimaan vesihuollon turvaamiseksi suunniteltu varmuusvesiyhteys välillä Alastaro (Hosihaudan vedenottamo) - Loimaa.</p>
    <p>Varmuusvesiyhteyden toteutuessa Loimaan kaupungin vedenhankintaa tapahtuu huomattavan lähellä Turun Seudun Vesi Oy:lle myönnetyssä luvassa mainittua tekopohjavesilaitosta.</p>
    <p>Lupamääräyksestä 8 voidaan päätellä, että luvan saajan on pidettävä nykyisin käytössä oleva Turun kaupungin vedenkäsittelylaitos toimintakunnossa sitä varten, että voidaan tyydyttää Turun ja muiden osakaskuntien välttämätön veden tarve sinä aikana, jona veden johtaminen Virttaankankaan tekopohjavesilaitokselta on keskeytettynä.</p>
    <p>Kokemäenjoesta otettava raakavesi on hakijan mukaan tarkoitus käsitellä siivilöimällä ja hiekkapikasuodatuksella. Koska veden on todettu siivilöinnin ja hiekkapikasuodatuksen jälkeen täyttävän imeytettävälle vedelle asetetut laatuvaatimukset, on kansantalouden varojen väärinkäyttöä olla johtamatta esikäsitelty vesi Turun kaupungin vedenkäsittelylaitoksella käsiteltäväksi. Mikäli hanke myönnetyn luvan mukaisena toteutuu, otetaan myös tietoinen ympäristöön kohdistuva riski, joka olisi vältettävissä.</p>
    <p>10. <em>Vampulan kunnanhallitus</em> on muutoksenhakemuksessaan vaatinut, että hallinto-oikeuden ja ympäristölupaviraston päätökset kumotaan siltä osin kuin ne koskevat ympäristölupaviraston päätöstä n:o 161 ja Turun Seudun Vesi Oy:n hakemus luvan saamiseksi tekopohjavesilaitoksen rakentamiseen sekä pohjaveden ja tekopohjaveden siitä ottamiseen hylätään. Toissijaisesti kunnanhallitus on vaatinut, että asia palautetaan tältä osin uudelleen käsiteltäväksi tai että lupamääräyksiä 2, 4, 7 ja 11 muutetaan seuraavasti:</p>
    <p>Vaasan hallinto-oikeuden muuttaman lupamääräyksen 2 ensimmäinen kohta on muutettava siten, että imeytysalueilla saadaan imeyttää vettä tekopohjavedeksi yhteensä enintään 105 000 m<sup>3</sup>/d vuosikeskiarvona laskettuna ja enintään 125 000 m<sup>3</sup>/d vuorokaudessa.</p>
    <p>Lupamääräys 4 on muutettava siten, että sadettamalla imeytettävän veden laadulle kiintoaineksen suhteen annetaan raja-arvot.</p>
    <p>Lupamääräys 7 on muutettava siten, että muodostettua tekopohjavettä ja pohjavettä saadaan ottaa laitosalueelle rakennettavista kaivoista yhteensä enintään 105 000 m<sup>3</sup>/d vuosikeskiarvona laskettuna ja enintään 125 000 m<sup>3</sup>/d vuorokaudessa.</p>
    <p>Vaasan hallinto-oikeuden muuttamaan lupamääräykseen 11 on lisättävä velvoite tarkkailla tekopohjavesilaitoksen vaikutuksia myös Riittiön, Vehka-alhon, Kärväselän, Harjunkylän ja Kankaanrannan kylien talouksien käytössä olevien arteesisten kaivojen ja lähteiden virtaamiin ja vedenlaatuun.</p>
    <p>Kaikista tarkkailusuunnitelmista on pyydettävä asianomaisten kuntien ja yhdyskuntien vedenottamoiden pitäjien lausunnot.</p>
    <p>Päätöksessä mainittujen tahojen lisäksi tarkkailutulokset on toimitettava myös Vampulan kunnan ympäristönsuojeluviranomaiselle, Vampulan Vesihuolto Oy:lle ja Huittisten kaupungin vesilaitokselle.</p>
    <p>Vaatimustensa tueksi kunnanhallitus on esittänyt seuraavaa:</p>
    <p>Lupapäätös on asian vireille tullessa voimassa olleen vesilain 1 luvun 22 §:n vastainen. Koska viipymä Kokemäenjoella tapahtuvasta raakavedenotosta esikäsittelyn kautta Virttaankankaan imeytykseen on hyvin lyhyt ja Kokemäenjoen veden laadunvaihtelut saattavat olla nopeita, on riski haitallisten aineiden johtumiseen imeytysalueille ja pohjaveteen huomattavan suuri. Sekä Turun Seudun Vesi Oy:n hakemuksen asiakirjoista, ympäristölupaviraston päätöksestä että hallinto-oikeuden päätöksestä ilmenee, että valitulla esikäsittelymenetelmällä vain osa raakaveden kiintoaineksesta pystytään poistamaan. Tekopohjavesilaitoksen toiminta, vaikuttamalla tai saattamalla vaikuttaa pohjaveden laatuun, loukkaa sekä yleistä että yksityistä etua.</p>
    <p>Lupamääräyksen 2 osalta hallinto-oikeuden päätöksessä ja perusteluissa todetaan, että imeytettävän vesimäärän on vastattava otettavan pohja- ja tekopohjaveden määrää ja pohjavesialueen kokonaisvesitase on pyrittävä säilyttämään. Siksi suuria muutoksia on vältettävä. Koska Virttaankankaan pohjavesialueella hakijan selvitysten mukaan ja paikallisestikin tiedetään olevan vettä hyvin erilaisesti johtavia ja tiiviitäkin kerroksia, saattavat poikkeuksellisen suuret vuorokautiset imeytysmäärät aiheuttaa vesien johtumista hallitsemattomasti pois varsinaiselta pohjavesialueelta. Imeytyksessä mahdollisesti tapahtuvan keskeytyksen kompensointi ylisuurilla vuorokautisilla imeytysmäärillä ei palauta harjun vesitasetta eikä siten turvaa pohjaveden antoisuutta toivotulla tavalla. Suurin imeytysvesimäärä on mainituista syistä johtuen rajattava vuorokausitasolla.</p>
    <p>Lupamääräyksessä 4 ei ole Virttaanharjun maaperän ja pohjaveden suojelemiseksi annettu raja-arvoja tekopohjavedeksi imeytettävän veden kiintoainesten tai haitallisten aineiden määrälle tai veden muille ominaisuuksille.</p>
    <p>Sekä ympäristölupavirasto että hallinto-oikeus ovat katsoneet lupahakemuksen mukaisen hiekkasuodatuksen olevan riittävän luotettava esikäsittelymenetelmä ja siten täyttävän ympäristönsuojelulain 43 §:n mukaisen vaatimuksen parhaasta käyttökelpoisesta tekniikasta.</p>
    <p>Vaasan hallinto-oikeuden pääasiaratkaisun perusteluissa mainitaan myös, että tekopohjavesilaitoksissa imeytettävälle vedelle ei ole olemassa viranomaisen asettamia laatuvaatimuksia.</p>
    <p>Ympäristölupavirasto on kuitenkin määrännyt, että vähintään neljännes imeytyksestä toteutetaan allasimeytyksenä ja perusteluissa on mainittu käsitellyn veden kiintoaineksen aiheuttamat ongelmat. Luvan saaja on myös velvoitettu tarkkailemaan imeytettävän veden laatua.</p>
    <p>Pohjavesialueelle imeytettävän, Kokemäenjoesta otetun ja esikäsitellyn veden kiintoainekselle on annettava raja-arvot maaperän ja pohjaveden suojelemiseksi. Raja-arvo tulee asettaa vähintään sadettamalla tapahtuvalle imeytykselle, mikäli katsotaan, että allasimeytyksessä saadaan huomattava osa kiintoaineesta kerättyä.</p>
    <p>Lupamääräyksen 7 osalta valituksessa on katsottu, että mikään hakemuksessa, ympäristölupaviraston päätöksessä tai hallinto-oikeuden ratkaisussa esitetty ei puolla tarvetta kasvattaa vuorokautista vedenottoa poikkeuksellisen paljon yli keskimääräisen ottomäärän. 125 000 m<sup>3</sup>/d on lähes kaksinkertainen Turun Seudun Vesi Oy:n osakaskuntien arvioituun vuorokautiseen vedentarpeeseen nähden. Tasaisella vedenotolla ja imeytyksellä voidaan pienentää muutoksia harjun lähdepurkaumissa, ympäristön arteesisissa kaivoissa ja koko harjualueen vesitaloudessa. Siksi on tarpeen rajoittaa vuorokautista ottomäärää eikä pelkästään kuukausittain laskettavaa keskiarvoa. Raja-arvojen asettaminen ei aiheuta kohtuuttomia rajoituksia luvan saajan toiminnalle.</p>
    <p>Vaasan hallinto-oikeuden täydentämässä lupamääräyksessä 11 on luvan saaja velvoitettu tarkkailemaan Vampulan Vesihuolto Oy:n Nuijamaan vedenottamon ja Huittisten kaupungin Lohensuon vedenottamon vedenottokaivojen vedenkorkeutta tai antoisuutta. Sen sijaan Riittiön, Vehka-Alhon, Kärväselän, Harjunkylän ja Kankaanrannan kylien arteesisen pohjaveden aluetta ei edelleenkään ole otettu huomioon. Tekopohjavesilaitoksen toiminta vaikuttaa ympäristön arteesisten kaivojen tuottoon ja lähteiden virtaamiin ja todennäköisesti myös niiden veden laatuun. Alueella toimii paitsi yksittäisiä talouksia myös useita kotieläintuotantorakennuksia, joille arteesisella pohjavedellä, sen määrällä ja laadulla on suuri merkitys. Arteesisen pohjaveden muodostumisen lisääntyminen imeytyksestä johtuen saattaa myös aiheuttaa uusien lähdepurkaumien syntymistä ja nykyisten virtaamien kasvua, joka aiheuttaa haittaa alueen rakennuskannalle ja peltoviljelylle.</p>
    <p>Tarkkailusuunnitelman laatiminen myös arteesisen pohjaveden alueella on välttämätöntä sekä luvan saajan että pohjaveden käyttäjien oikeusturvan toteuttamiseksi, eikä tarkkailun suorittaminen ole luvan saajalle hankkeen kokoon ja mahdollisiin vaikutuksiin nähden kohtuutonta.</p>
    <p>11. <em>Pyhäjärven Suojeluyhdistys ry</em> on muutoksenhakemuksessaan vaatinut, että hallinto-oikeuden päätös n:o 07/0092/1 kumotaan.</p>
    <p>Vaatimuksensa tueksi muutoksenhakija on esittänyt, että hallinto-oikeus ei ole riittävästi ottanut huomioon yhdistyksen vaatimuksia ja hankkeesta mitä todennäköisimmin herkälle luonnolle aiheutuvia mittavia vahinkoja. Ympäristövaikutusten arviointiselostuksessa on todettu, että esimerkiksi Myllylähteen vedestä vähintään 70 % tulee muuttumaan tekopohjavedeksi. Myllylähde on yksi maamme suurimmista lähteistä ja siinä kasvaa muun muassa harvinaista rauhoitettua lähdesaraa. Pyhäjoki, joka laskee Natura 2000 -ohjelmaan kuuluvaan Säkylän Pyhäjärveen, saa alkunsa Myllylähteestä ja Kankaanrannan lähteestä. Vesi lähteisiin tulee Virttaankankaasta. Veden virtaama on jo nyt koesadetuksien aikana vähentynyt. Voidaan vain arvella, paljonko se edelleen vähenisi ja mitä lähdeveden muuttuminen tekopohjavedeksi aiheuttaisi arvokkaalle Pyhäjärvelle.</p>
    <p>Viime kesänä löydettiin aivan lounaisosaan suunniteltujen sadetusalueiden läheisyydessä erittäin uhanalaisia harjusinisiipiä, joiden pääesiintymä ja ainoa esiintymä koko Suomessa on Säkylänharjulla. Harjusinisiiven on vuosittaisissa laskennoissa todettu leviävän vähitellen Virttaankankaan suuntaan. Harjusinisiiven leviämiselle Virttaankankaan suuntaan ei saa aiheuttaa mitään uhkatekijöitä, joita tekopohjavesihanke mitä todennäköisimmin aiheuttaisi.</p>
    <p>12. <em>Suomen luonnonsuojeluliitto ry, Huittisten seudun ympäristöyhdistys ry ja Suomen luonnonsuojeluliiton Satakunnan piiri ry</em> ovat valituksessaan vaatineet, että hallinto-oikeuden ja ympäristölupaviraston päätökset kumotaan ja Turun Seudun Vesi Oy:n hakemus hylätään.</p>
    <p>Vaatimustensa tueksi Suomen luonnonsuojeluliitto ry ja sen asiakumppanit ovat lausuneet seuraavaa:</p>
    <p>Hankkeen Natura 2000 -arviointi, YVA-arviointi ja intressivertailu ovat oleellisilta osin puutteelliset. Hankkeen toteuttamisessa ja lupaviraston ratkaisussa on loukattu vesilain 2 luvun 3 §:ssä ilmaistua velvoitetta haittojen minimoinnista.</p>
    <p>Natura 2000 -arvioinnissa olisi tullut käsitellä alueen kaikkien toimintojen yhteisvaikutusta suojeltaviin luonnonarvoihin. Hallinto-oikeus on todennut, että jo toteutuneiden hankkeiden ottaminen mukaan Natura-arviointiin ei ole ollut tarpeen, koska alueen muiden toimintojen vaikutukset eivät kohdistu tekopohjavesihankkeen Natura 2000 -alueella oleville imeytyskentille eikä niillä ole muutakaan yhteisvaikutusta.</p>
    <p>Luonnonsuojelulain 65 §:n mukaan kaikkien niiden hankkeiden, jotka joko yksinään tai yhdessä muiden hankkeiden kanssa todennäköisesti merkittävästi heikentävät Natura 2000 -alueen niitä luonnonarvoja, joiden suojelemiseksi alue on sisällytetty Natura 2000 -verkostoon, vaikutukset on asianmukaisesti arvioitava.</p>
    <p>Euroopan komission luontodirektiivin tulkintaohjeiden mukaan vaikutusten merkittävyydeltä ei edellytetä varmuutta vaan todennäköisyyttä. Varovaisuusperiaatteen mukaisesti arviointia ei saa jättää suorittamatta sen vuoksi, että vaikutusten merkittävyydestä ei ole varmuutta. Merkittävien vaikutusten todennäköisyys saattaa aiheutua suojeltavan alueen sisällä toteutettavista suunnitelmista tai hankkeista, mutta myös sen ulkopuolella toteutettavista hankkeista.</p>
    <p>Euroopan yhteisöjen tuomioistuin on päätöksissään asettanut arviointikynnyksen varsin matalalle ja painottanut myös ennalta varautumisen periaatteen tärkeyttä. Arviointi olisi periaatteessa suoritettava aina, mikäli objektiivisten seikkojen perusteella ei ole poissuljettua, että vaikutukset alueeseen ovat merkittävät. Myös korkein hallinto-oikeus on viitannut ennalta varautumisen periaatteeseen luontodirektiivin 6 artiklan 3 kohdan soveltamisessa.</p>
    <p>Vaikutusten todennäköisyyden ohella on selvitettävä vaikutusten merkittävyys. Komission tulkintaohjeiden mukaan käsitettä "merkittävä" on tulkittava objektiivisesti. Vaikutusten merkittävyys on kuitenkin määritettävä suhteessa suunnitelman tai hankkeen kohteena olevan suojeltavan alueen erityispiirteisiin ja luonnonolosuhteisiin ottaen erityisesti huomioon alueen suojelutavoitteet. Euroopan yhteisöjen tuomioistuimen kannan mukaan, mikäli hanke saattaa vaarantaa kyseessä olevan alueen suojelutavoitteet, sitä on välttämättä pidettävä sellaisena, että se voi vaikuttaa merkittävästi tähän alueeseen. Alueen suojelutavoitteet mahdollisesti vaarantavaa hanketta on siis aina pidettävä merkittävänä ja vaikutusten arviointi on tehtävä.</p>
    <p>Edellä mainitut seikat tulevat sovellettaviksi arvioitaessa, olisiko hankkeiden yhteisvaikutukset tullut ottaa huomioon. Komission mukaan todennäköisiä merkittäviä vaikutuksia määritettäessä on otettava huomioon suunnitelmien tai hankkeiden yhteisvaikutukset, jotta kumulatiiviset vaikutukset voidaan ottaa lukuun.</p>
    <p>Hallinto-oikeus on viitannut vain muiden hankkeiden imeytyskenttävaikutuksiin. Myös vaikutukset alueen muihin luontoarvoihin, yhtenäisyyteen ja suojelutavoitteisiin tulisi arvioida. Hankkeiden yhteisvaikutukset on arvioitava suhteessa kaikkiin Natura 2000 -alueen suojelutavoitteisiin, ei vain joihinkin tiettyihin kohteisiin.</p>
    <p>Sadetusvaihtoehtokin muuttaa luontotyyppiä. Suomen luonnonsuojeluliitto ry:n 28.4.2007 alueelle tekemällä tarkastusmatkalla oli selvästi havaittavissa, että vanhatkin sadetuskentät poikkesivat kasvillisuudeltaan oleellisesti aikaisemmasta tilasta. Imeytyskentät aiheuttaisivat vielä merkittävämpiä muutoksia, sillä niissä poistetaan kasvillisuus laajalta alueelta. Hanke muuttaa joka tapauksessa huomattavasti Natura 2000 -alueen luontotyyppejä ja lajien esiintymistä.</p>
    <p>Alueella on jo edellä mainittujen toimintojen lisäksi Natura 2000 -alueen välittömään läheisyyteen sijoittuvaa laajaa soranottoa. Golfkenttä sijaitsee osittain Natura 2000 -alueella. Merkittävyyden arvioinnissa on otettava huomioon, että mikäli muut hankkeet jo vaarantavat luontoarvoja jossain alueella, niin mahdollisesti pienikin uusi hanke alueen toisessa päässä voi laukaista merkittävän haitan kynnyksen hyvin herkästi. Suojelutavoitteiden vaarantumista on pidettävä kiistattomana, joten Euroopan yhteisöjen tuomioistuimen ja korkeimman hallinto-oikeuden ratkaisukäytännön mukaisesti yhteisvaikutukset olisi tullut arvioida.</p>
    <p>Natura 2000 -arvioinnissa olisi tullut selvittää myös Natura 2000 -aluetta loukkaamattomat imeytysaluevaihtoehdot. Tätä on edellyttänyt myös yhteysviranomaisena toiminut Hämeen ympäristökeskus lausunnossaan. Hallinto-oikeus on todennut, että luonnonsuojelulain 65 §:n mukaiselta Natura 2000 -arvioinnilta ei edellytetä vaihtoehtotarkastelua.</p>
    <p>Natura 2000 -arviointiin voidaan sisällyttää vaihtoehtotarkastelu. Komissio on todennut, että vaikka 6 artiklan 3 kohdassa tarkoitetussa arvioinnissa ei asiaa suppeasti tulkiten tarvitsisi ottaa huomioon esitettyyn hankkeeseen kuulumattomia vaihtoehtoisia ratkaisuja ja sen vaikutuksia lieventäviä toimenpiteitä, tällaisesta lähestymistavasta voi koitua useita etuja. Erityisesti mahdollisia vaihtoehtoisia ratkaisuja ja vaikutuksia lieventäviä toimenpiteitä tarkastelemalla voi olla mahdollista varmistua siitä, että niiden avulla suunnitelma tai hanke ei vaikuta kielteisesti alueen koskemattomuuteen. Virttaankankaan Natura 2000 -alueelle kohdistuvien heikennysten välttämiseksi vaihtoehtotarkastelu olisi ollut aiheellinen.</p>
    <p>Ympäristövaikutusten arviointimenettelyssä ei ole arvioitu kaikkia asiaan vaikuttavia seikkoja. Lisäksi menettelyssä olisi tullut selvittää myös todelliset vaihtoehdot. Hallinto-oikeuden mukaan tämän lupa-asian yhteydessä voidaan tutkia luvan myöntämisen edellytykset vain sille hankkeelle, jolle lupaa on haettu. Hallinto-oikeuden toteamus pitää paikkansa vain osin. Vaikka hallinto-oikeus ei voi ottaa kantaa esimerkiksi suoraputkivaihtoehtoon, on ympäristövaikutusten arviointimenettelyn yleinen lainmukaisuus kuitenkin arvioitava. Jäljempänä kerrottavien seikkojen perusteella on todettavissa, että arviointimenettely ei ole täyttänyt ympäristövaikutusten arviointimenettelystä annettujen lain ja asetuksen vaatimuksia.</p>
    <p>Ympäristövaikutusten arviointimenettelyssä tarkasteltiin tekopohjavesihankkeen vaihtoehtoina niin sanottua 0-vaihtoehtoa, jossa Turun seudun veden hankintaa ja jakelua jatketaan nykyisen käytännön mukaisesti eli pääosa vedestä otetaan Aurajoesta, sekä 0+ -vaihtoehtoa, jossa pääraakavesilähteenä on Aurajoki täydennettynä kriisitilanteen vedenotolla Paimionjoesta.</p>
    <p>Lukuisissa ympäristövaikutusten arviointiohjelmasta esitetyissä lausunnoissa ja mielipiteissä vaadittiin, että yhtenä vaihtoehtona tulisi tarkastella niin sanottua suoraputkivaihtoehtoa, jossa Kokemäenjoesta otettava vesi johdettaisiin suoraan Turun seudulle ilman imeyttämistä Virttaanharjuun. Ympäristövaikutusten arviointiohjelmasta antamassaan lausunnossa yhteysviranomaisena toiminut Hämeen ympäristökeskus edellytti, että ympäristövaikutusten arviointimenettelyssä tulee tarkastella 0+ -vaihtoehtona toteuttamiskelpoinen pintavesilaitosvaihtoehto. Tämän ympäristövaikutukset tuli arvioida 0-vaihtoehtoon ja hankevaihtoehtoon verrattavissa olevalla tavalla. Lausunnossa ympäristövaikutusten arviointiselostuksesta ympäristökeskus muun muassa totesi, että suoraputkivaihtoehto on jätetty pois liian kevein perustein.</p>
    <p>Ympäristövaikutusten arviointiselostuksessa todetaan, että hankkeesta vastaava on yhdessä osakkaidensa kanssa tekemissään selvityksissä todennut, että niin sanottu suora putki Kokemäenjoesta ei ole toteuttamiskelpoinen vaihtoehto. Hankkeesta vastaava päätyi siihen, että 0+ -vaihtoehtona esitetään arviointi suurelta osin nykyisenkaltaisesta järjestelystä. Perusteluita ratkaisulle eli suoraputkivaihtoehdon hylkäämiselle ei ole esitetty.</p>
    <p>Hankkeen toteuttajan esittämät vaihtoehdot eivät antaneet todellista vertailukohdetta. 0+ -vaihtoehto oli lähinnä 0-vaihtoehdon muunnos ja muu vertailu koski vain tekopohjavesilaitoksen toteuttamistapaa. Koska hanke on vaikutuksiltaan poikkeuksellisen laaja ja merkittävä, olisi vaihtoehtotarkastelun tullut olla erityisen kattava.</p>
    <p>Ympäristövaikutusten arviointimenettelystä annetussa laissa ja asetuksessa säännellään hankkeen toteuttamista ja toteuttamisvaihtoehtojen tarkastelua koskevia vaatimuksia. Asetuksen 11 ja 12 § edellyttävät useiden vaihtoehtojen tarkastelua. Vaihtoehtotarkastelu on arviointimenettelyn ydinkysymyksiä. Tarkastelun on oltava avointa ja vaihtoehtojen valinnalle tai niiden hylkäämiselle on oltava julkituodut perustelut.</p>
    <p>Vaihtoehtotarkastelun tarkoitus huomioon ottaen useiden vaihtoehtojen edellytys sisältää sen, että tarkasteluun tulisi ottaa myös muiden tahojen kuin hankkeen toteuttajan esittämät realistiset vaihtoehdot. Vaikka jokaista mahdollista vaihtoehtoa ei olekaan mahdollista tarkastella, esimerkiksi paikkakunnan asukkaiden laajasti kannattama toteuttamiskelpoinen vaihtoehto kuuluisi ilman muuta tarkasteltavien vaihtoehtojen joukkoon. Tätä edellyttää jo ympäristövaikutusten arviointimenettelyyn sisältyvä vaatimus kansalaisten mielipiteiden huomioon ottamisesta. Pelkästään hankkeen toteuttajan haluamien vaihtoehtojen tarkastelu ei käsillä olevassa tapauksessa voi täyttää ympäristövaikutusten arviointimenettelystä annetun lain säännösten vaatimuksia.</p>
    <p>Euroopan yhteisöjen komissio on esittänyt kannan, että vaihtoehtoisten ratkaisujen huomioon ottaminen on entistä tärkeämpää unionin ympäristöpolitiikassa ja -oikeudessa. Direktiivin 97/11/EY vaatimus antaa "selostus hankkeesta vastaavan tutkimista tärkeimmistä vaihtoehdoista" tarkoittaa, että hankkeen toteuttaja on tutkinut mahdolliset vaihtoehdot, sikäli kuin kyseisiä tietoja voi pitää olennaisina 5 artiklan 1 kohdan perusteiden mukaisesti. Perusteisiin sisältyvät muun muassa hankkeen tai hanketyypin erityiset ominaisuudet sekä todennäköisten vaikutusten kohteena olevat ympäristötekijät. Vaadittu "selvitys valintaan johtaneista syistä ottaen huomioon ympäristövaikutukset" tarkoittaa, että hankkeen toteuttajan on esitettävä syyt, miksi tiettyä vaihtoehtoa ei ole tutkittu ja miksi tietty vaihtoehto on valittu kyseisessä tilanteessa. Vielä komissio toteaa, että joka tapauksessa hankkeen toteuttaja ei saa vapaasti valita, tutkiiko hän mahdolliset vaihtoehdot. Säännösten mukaiseen ja laadukkaaseen ympäristövaikutusten arviointiin myös kuuluu perustella, miksi jokin vaihtoehto on jätetty tarkastelun ulkopuolelle. Tätä on myös komissio edellyttänyt.</p>
    <p>Tekopohjavesihankkeen toteuttaja ei ole esittänyt syitä, miksi suoraputkivaihtoehto on hylätty. Koska suoraputkivaihtoehto on saanut laajaa kannatusta ja yhteysviranomainen on esittänyt toteuttamiskelpoisen pintavesivaihtoehdon selvittämistä, olisi vaihtoehdon hylkäämisen perusteleminen jo tästäkin syystä ollut erityisen tärkeää.</p>
    <p>Suoraputkivaihtoehtoon viitataan katselmuskirjassa. Siinä arvioitiin lyhyesti tekopohjavesihankkeen ja suoraputkivaihtoehdon kustannuksia. Rakentamiskustannukset olivat samansuuruiset. Vuosittaiset käyttökustannukset olivat tekopohjavesihankkeessa 3,03 miljoonaa euroa vuodessa ja suoraputkivaihtoehdossa 4,47 miljoonaa euroa vuodessa. Tuotevesikuutiota kohden laskettu yksikkökustannus oli suoraputkivaihtoehdossa noin 0,163 euroa/kuutiometri eli noin 0,04 euroa suurempi. Yksityishenkilön keskimääräiseen vuorokautiseen vedenkäyttöön suhteutettuna kustannus on vielä pienempi. Tätä muutaman rivin pituista arviota ei kuitenkaan voi pitää riittävänä perusteluna tekopohjavesilaitosvaihtoehdon valinnalle.</p>
    <p>Yleisperusteluna hankkeelle on esitetty, että tarkoituksena on turvata hyvälaatuisen veden riittävä ja keskeytymätön saanti Turun kaupungin ja ympäristön kuntien tarpeisiin. Katselmuskirjassa todetaan, että kuivina kausina vesihuolto on kärsinyt raakaveden määrällisestä puutteesta sekä raakavesilähteenä käytettävien pintavesien laatuvaihteluista. Edelleen katselmuskirjassa todetaan, että pintavesien käyttöön liittyy merkittävä ympäristövahingoista johtuva riski. Mainitut haitalliset vaikutukset kuitenkin ovat pitkälti olemassa myös tekopohjavesivaihtoehdossa.</p>
    <p>Tekopohjavesilaitoksen haitalliset vaikutukset eivät ole kiistanalaiset, sillä hankkeen toteuttajakin on myöntänyt niitä aiheutuvan. Mahdollisista pitkäaikaisvaikutuksista ei ole tarkkaa tutkimustietoa, mutta niiden esiintyminen on todennäköistä. Suoraputkivaihtoehtoa ei siis ole arviointimenettelyssä tarkasteltu, joten sen ympäristövaikutukset ovat selvittämättä. Esimerkiksi 0-vaihtoehdon tai suoraputkivaihtoehdon haitalliset ympäristövaikutukset ja haitalliset vaikutukset paikallisen väestön elinoloihin ovat huomattavasti vähäisemmät kuin tekopohjavesilaitosvaihtoehdon. Muissa vaihtoehdoissa riski ympäristöön ja myös pohjaveteen kohdistuvista pitkäaikaisvaikutuksista olisi olematon.</p>
    <p>Ympäristövaikutusten arviointimenettelystä annetun lain 9 §:ssä säädetään yhteysviranomaisen lausunnosta. Säännöksessä todetaan, että yhteysviranomaisen on lausunnossaan tarvittaessa todettava, miltä osin arviointiohjelmaa on tarkistettava. Lausunto voi sisältää arvion esimerkiksi toteuttamisvaihtoehtojen riittävyydestä ja edustavuudesta. Lain 10 §:n mukaan hankkeesta vastaava selvittää hankkeen ja sen vaihtoehtojen vaikutukset arviointiohjelman ja yhteysviranomaisen lausunnon pohjalta. Yhteysviranomaisen on annettava lausunto myös arviointiselostuksesta ja sen riittävyydestä. Ympäristövaikutusten arviointimenettelyä koskevissa säännöksissä yhteysviranomaiselle on siis asetettu tehtäväksi muun muassa arvioida laadittujen selvitysten riittävyys. Yhteysviranomaisen lausunnon merkitys on lain mukaan keskeinen. Lausunnon painoarvo ja vaikutus päätökseen on tunnustettu myös oikeuskäytännössä.</p>
    <p>Nykyisin Turun vesilaitos ottaa raakavetensä pääosin Aurajoesta, mutta vettä otetaan myös Paimionjoesta ja Paattistenjoesta. Turun seudun talousvedenhankinnan hoitaminen tekemällä ja ottamalla tekopohjavettä Virttaankankaalta merkitsee samalla, että vedenotto lopetetaan muun muassa Turun vesilaitoksella Halisissa. Tällä on vaikutuksensa jokien veteen ja sitä kautta mereen, koska Turun vesilaitos nykyään puhdistaa jokivettä juomavedeksi. Tekopohjavesihankkeen toteutuessa pääsee Saaristomerelle huomattavasti enemmän ravinteita kuin aikaisemmin. Vaihtoehtotarkastelussa ei ole kuitenkaan selvitetty 0-vaihtoehdon vaikutuksia Turun seudun merialueelle ja Saaristomerelle.</p>
    <p>Hankkeen ympäristövaikutusten arviointi ei ole ympäristövaikutusten arviointimenettelyä koskevan lainsäädännön mukainen. Hankkeen toteuttaja ei myöskään ole esittänyt perusteluja sille, että edellä mainitut tarkastelut on jätetty tekemättä.</p>
    <p>Ympäristövaikutusten arviointimenettelystä annetun lain 13 §:n 2 momentin mukaan lupapäätöksestä on käytävä ilmi, miten arviointiselostus ja siitä annettu yhteysviranomaisen lausunto on otettu huomioon. Nämä seikat eivät ilmene riittävän selvästi päätöksestä.</p>
    <p>Ympäristövaikutusten arviointimenettelystä annetun lain muutoksella (458/2006) annettiin nimenomaiset säännökset siitä, että arviointimenettelyn puutteellisuuteen voidaan vedota muutoksenhaussa. Oikeuskäytännössä tämä oli jo tunnustettu, joten uudistus vain kirjasi vallitsevan käytännön. Lain 17 §:ssä ilmenee arvioinnin kattavuuden ja yhteysviranomaisen lausunnon tärkeys. Olennaisilta osin puutteellinen ympäristövaikutusten arviointi on valitusperuste. Puutteellisuuden on oltava arviointimenettelyn tarkoitukseen ja sen sisällölle asetettaviin vaatimuksiin nähden olennainen.</p>
    <p>Hankkeen toteuttaja on jättänyt huomiotta arviointiohjelmasta annetussa lausunnossa esitetyn vaatimuksen toteuttamiskelpoisen pintavesivaihtoehdon selvittämisestä. Laiminlyönti ei ole vähäinen, sillä kyse oli hankkeen koko toteuttamistavan valinnasta. Koska tekopohjavesivaihtoehdon ja pintavesivaihtoehdon lyhyen ja pitkän ajan vaikutukset muun muassa ympäristöön ja laajaan alueeseen muutoin poikkeavat huomattavasti toisistaan, valinnalla oli oleellista merkitystä. Ympäristövaikutusten arviointimenettelyn puutteellisuuden olennaisuutta vielä lisää, että tarkastelematta jätetty vaihtoehto on yleisön laajasti kannattama. Myös kansalaisten vaikutusmahdollisuuksien kannalta tarkastelu olisi ollut tarpeen.</p>
    <p>Arviointimenettelyn olennaisena tarkoituksena on selvittää hankkeen ympäristövaikutukset ja suorittaa todellinen vaihtoehtotarkastelu. Koska oleelliset ympäristövaikutukset on jätetty selvittämättä ja todellinen vaihtoehtotarkastelu on jäänyt tekemättä, arviointimenettelyn olennainen tarkoitus on jäänyt sillä tavoin toteutumatta, että ympäristölupapäätös tulee kumota.</p>
    <p>Tekopohjavesihankkeen toteuttamisessa ja ympäristölupaviraston ratkaisussa ei ole otettu huomioon haittojen minimoinnin periaatetta. Periaatteen loukkaaminen liittyy myös ympäristövaikutusten arvioinnin oleelliseen puutteeseen eli niin sanotun suoraputkivaihtoehdon selvittämättä jättämiseen.</p>
    <p>Vesilain 2 luvun 3 §:ssä ja 9 luvun 6 §:ssä on ilmaistu haittojen minimoinnin periaate. Hanke on toteutettava siten, että siitä ei aiheudu enempää vahinkoa ja haittaa kuin hankkeen toteuttamiseksi ilman kohtuuttomaksi katsottavia lisäkustannuksia on tarpeen. Lähtökohtana siis on, että aina, kun haitan tai vahingon ehkäiseminen on taloudellisesti kohtuullista, on haittojen ehkäisemistä vaadittava. Vesilain 2 luvun 3 §:n säännös on yleisesti velvoittava ja se koskee kaikkea vesienkäyttöä. Sen soveltaminen ei rajoitu pelkästään lupaehtojen tarkasteluun, vaan säännös velvoittaa hankkeen koko toteuttamista ja se on otettava huomioon hankkeen kaikissa vaiheissa. Periaatteen velvoittavuus on tunnustettu myös oikeuskäytännössä.</p>
    <p>Säännöksen soveltaminen edellyttää jo lähtökohtaisesti vertailujen tekemistä. Jotta voitaisiin arvioida, loukkaako lupahakemuksen kohteena oleva hanke haittojen minimoinnin periaatetta, on arviointi luonnollisesti ulotettava laajemmalle kuin pelkästään hankkeen vaikutusten tarkasteluun. Tällöin on otettava huomioon sekä ympäristövaikutusten arvioinnissa esitetty että myös arvioinnin ulkopuolelle jäävät seikat. Mitä laajempi ja vaikutuksiltaan merkittävämpi hanke on kyseessä, sitä laajempaa kokonaisuutta on tarkasteltava.</p>
    <p>Myös Vaasan hallinto-oikeus on päätöksensä perusteluissa ulottanut periaatteen noudattamisen arvioinnin lupahakemuksen kohteena olevaa hanketta laajemmalle. Hallinto-oikeus on käsitellyt ja verrannut sekä ympäristövaikutusten arviointimenettelyssä olleita vaihtoehtoja että lupahakemukseen kuulumatonta suoraputkivaihtoehtoa veden laadun ja kustannusten suhteen. Hallinto-oikeus on todennut, että hankkeen tarkoitus ja odotettavissa olevat haittavaikutukset huomioon ottaen tekopohjavesihanke ei ole ristiriidassa haittojen minimoinnin periaatteen kanssa.</p>
    <p>Nimenomaan hankkeen tarkoitus ja odotettavissa olevat haittavaikutukset huomioon ottaen tekopohjavesihanke on kuitenkin ristiriidassa haittojen minimoinnin periaatteen kanssa. Hankkeen tarkoituksena on turvata hyvälaatuisen veden riittävä ja keskeytymätön saanti. Tämä tarkoitus on saavutettavissa myös muilla keinoin kuin muodostamalla tekopohjavettä Virttaankankaalla. Näin ollen ympäristöä, Natura 2000 -aluetta ja seudun asukkaiden elinoloja heikennetään enemmän kuin tarkoitetun tuloksen saavuttamiseksi on ollut välttämätöntä.</p>
    <p>Intressivertailun osalta muutoksenhakijat ovat uudistaneet aikaisemmin esittämänsä. Hankkeen laajuus ja merkittävyys huomioon ottaen intressivertailun asianmukainen suorittaminen oli erityisen tärkeää. Nyt siinä ei ole selkeästi arvioitu haittojen ja hyötyjen arvoja eivätkä siitä ilmene haittojen ja hyötyjen vertailun perusteet eivätkä perustelut.</p>
    <p>
      <em>4.2 Selitykset ja vastaselitykset korkeimmassa hallinto-oikeudessa</em>
    </p>
    <p><em>Turun Seudun Vesi Oy</em> on antanut muutoksenhakemusten johdosta selitykset, joissa yhtiö on vaatinut niiden hylkäämistä ja hallinto-oikeuden päätösten pitämistä voimassa. Yhtiö on viitannut vaatimuksista ympäristölupavirastossa ja hallinto-oikeudessa lausumaansa.</p>
    <p><em>Pirjo Ervola asiakumppaneineen</em> on täydentänyt muutoksenhakemustaan useilla eri kirjelmillä ja toimittanut asiakumppaneiden allekirjoituslomakkeita useissa eri lähetyksissä.</p>
    <p><em>Reima Toivonen, Maanrakennusliike Pauli Peiponen Oy ja sen asiakumppanit sekä Armi Kyläheikkilä-Kyllästinen ja hänen asiakumppaninsa</em> ovat täydentäneet muutoksenhakemuksiaan. Täydennyksissä on muun ohella lausuttu, että Turun Seudun Vesi Oy on muuttanut hakemussuunnitelmaa niin, että sadetuksen sijasta vesi imeytetään allasimeytyksenä. Tämä suunnitelman muutos edellyttää uutta ympäristövaikutusten arviointimenettelyä ja uutta lupakäsittelyä.</p>
    <p><em>Turun Seudun Vesi Oy:lle</em> on lähetetty tiedoksi muutoksenhakemusten täydennyskirjelmät.</p>
    <p><em>Turun Seudun Vesi Oy</em> on täydentänyt selitystään Armi Kyläheikkilä-Kyllästisen ja hänen asiakumppaneidensa muutoksenhakemuksen sekä Alastaron kunnan muutoksenhakemuksen täydennysten osalta.</p>
    <p><em>Armi Kyläheikkilä-Kyllästinen ja hänen asiakumppaninsa</em> ovat antaneet vastineen Turun Seudun Vesi Oy:n selityksen täydennyksen johdosta.</p>
    <p><em>Alastaron kunta</em> on täydentänyt muutoksenhakemustaan kirjelmällä, jossa on vaadittu, että hallinto-oikeuden päätös kumotaan jo esitettyjen perusteiden lisäksi myös sen vuoksi, että tekopohjavesilaitosta koskevan ympäristölupaviraston päätöksen lupamääräyksessä 3 on vastoin vesilain 16 luvun 1 §:n ja vesiasetuksen 42 §:n säännöksiä delegoitu alueellisen ympäristökeskuksen hyväksyttäväksi imeytysaltaita koskeva suunnitelma. Hankkeen ympäristövaikutukset riippuvat olennaisesti siitä, miten veden imeytys järjestetään. Valittu imeytystapa on merkityksellinen intressivertailun kannalta. Allasimeytystä koskeva lupamääräys on niin epätäsmällinen, että se mahdollistaa ympäristövaikutuksiltaan erilaisia imeytysvaihtoehtoja. Lounais-Suomen ympäristökeskukselta saadun tiedon mukaan Turun Seudun Vesi Oy on 7.2.2008 esittänyt ympäristökeskukselle suunnitelman, jonka mukaan tekopohjaveden aloitusvaiheessa imeytys on tarkoitus toteuttaa kokonaan altaista. Ympäristölupaviraston olisi tullut käsitellä imeytysratkaisu osana koko hankkeen toteuttamisedellytysten harkintaa.</p>
    <p><em>Turun Seudun Vesi Oy</em> on antanut vastineen Alastaron kunnan täydennyskirjelmän johdosta.</p>
    <p><em>Forssa-Loimaan oikeusaputoimisto</em> on päätöksellään 4.3.2008 myöntänyt Reima Toivoselle oikeusapua 7.3.2007 lukien ilman omavastuuosuutta. Toivosen oikeudenkäyntiavustajaksi on määrätty varatuomari Armi Kyläheikkilä-Kyllästinen.</p>
    <p><em>Kyläheikkilä-Kyllästinen</em> on esittänyt Reima Toivosen avustamisesta valituksen ja sen täydennysten osalta 1 471,02 euron palkkiolaskun.</p>
    <p>5 Korkeimman hallinto-oikeuden aikaisemmat ratkaisut nyt käsiteltävissä asioissa</p>
    <p>Tällä päätöksellä ratkaistaan kaikki vielä vireillä olevat Vaasan hallinto-oikeuden 7.3.2007 antamista päätöksistä n:ot 07/0092/1 ja 07/0093/1 tehdyt valituslupahakemukset ja valitukset. Korkein hallinto-oikeus on jo eri päätöksillä ratkaissut sanottuja hallinto-oikeuden päätöksiä koskevia asioita seuraavasti:</p>
    <p>Korkein hallinto-oikeus on 13.7.2007 antamallaan päätöksellä taltionumero 1848 myöntänyt Pirjo Ervolalle, Alastaron kunnanhallitukselle, Oripään kunnanhallitukselle, Reima Toivoselle, Maanrakennusliike Pauli Peiponen Oy:lle asiakumppaneineen, Armi Kyläheikkilä-Kyllästiselle asiakumppaneineen, Vampulan Vesihuolto Oy:lle, Loimaan kaupunginhallitukselle, Tiina ja Timo Vähäheikkilälle, Vampulan kunnanhallitukselle, Pyhäjärven Suojeluyhdistys ry:lle ja Suomen luonnonsuojeluliitto ry:lle asiakumppaneineen luvan valittaa Vaasan hallinto-oikeuden päätöksestä 7.3.2007 n:o 07/0092/1 siltä osin kuin se koskee Turun Seudun Vesi Oy:lle myönnettyä lupaa Virttaankankaan tekopohjavesilaitoksen rakentamiseen, esikäsitellyn raakaveden imeyttämiseen sekä pohja- ja tekopohjaveden ottamiseen siitä eli siltä osin kuin hallinto-oikeudessa on ollut kysymys Länsi-Suomen ympäristölupaviraston päätöksestä n:o 161/2005/4.</p>
    <p>Samassa päätöksessään korkein hallinto-oikeus on katsonut Pirjo Ervolan asiakumppaneiden asianosaisuuden jääneen muutoksenhakuasiakirjojen perusteella epäselväksi. Mainitulla päätöksellään ja eri kirjeellä korkein hallinto-oikeus on kehottanut Ervolaa ilmoittamaan asiakumppaneilleen, että näiden tulee toimittaa korkeimmalle hallinto-oikeudelle selvitys siitä, millä perusteella kukin katsoo olevansa käsiteltävissä asioissa asianosainen.</p>
    <p>Samalla 13.7.2007 antamallaan päätöksellä korkein hallinto-oikeus on, siltä osin kuin on kysymys Länsi-Suomen ympäristölupaviraston päätöksestä 161/2005/4 tehtyihin valituksiin annetusta Vaasan hallinto-oikeuden päätöksestä, jättänyt Merja Murtosen ja Virttaanharjun Suojeluyhdistys ry:n valituslupahakemukset tutkimatta sekä hylännyt MTK-Alastaro ry:n, MTK-Oripää ry:n, MTK-Säkylä ry:n ja MTK-Vampula ry:n yhteisen valituslupahakemuksen.</p>
    <p>Korkein hallinto-oikeus on, siltä osin kuin on kysymys Länsi-Suomen ympäristölupaviraston päätöksistä n:o 162-164/2005/4 tehtyihin valituksiin annetusta Vaasan hallinto-oikeuden päätöksestä, 13.2.2008 antamallaan päätöksellä taltionumero 235 siitä ilmenevin perustein jättänyt Merja Murtosen ja Virttaanharjun Suojeluyhdistys ry:n valitukset tutkimatta ja hylännyt MTK-Alastaro ry:n ja sen edellä mainittujen asiakumppaneiden valituksen sekä vaatimuksen oikeudenkäyntikulujen korvaamisesta.</p>
    <p>6 Korkeimman hallinto-oikeuden ratkaisu</p>
    <p>1. Valituslupaa koskevat ratkaisut</p>
    <p>1.1 Seuraaville Ervolan asiakumppaneille myönnetään lupa valittaa Vaasan hallinto-oikeuden päätöksestä n:o 07/0092/1 sikäli kuin se koskee Länsi-Suomen ympäristölupaviraston päätöstä n:o 161:</p>
    <p>Eila Ajomaa, Harjualueen luonto ja virkistys ry, Jussi Heikkilä, Elina Hosila, Vieno Isotalo, Tuija Jaakkola, Veikko Jalonen, Tuula Jokela, Rauha Kemppainen, Matti Kiviranta, Sylvi Kiviranta, Raili Kleemola, Lilja Kohonen, Viljo Kohonen, Johanna Kreivilä, Antero Kuttila, Mirjam Lajola, Anneli Luoto, Veijo Mattila, Simo Metsämäki, Jorma Moisio, Juhani Moisio, Kaarin Moisio, Helena Mylen, Mikko Mylen, Annikki Mäkelä, Pertti Mäkelä, Airi Mäntyharju, Raija Nummi, Aino Ojala, Aarne Paju, Jouko Palo, Paula Peltola, Veijo Peltola, Markku Pietilä, Tarja Pietilä, Mirjami Polvi, Jukka Punkka, Aino Rantala, Minna Rantala, Hellä ja Aulis Salosen kuolinpesät, Antti Seppälä, Marja Seppälä, Pentti Tamminen, Matti Toivonen, Mika Toivonen, Seppo Toivonen, Anne Vainio, Satu Vartia, Reijo Vehviläinen, Altti Virtanen, Pirkko Virtanen, Virttaan yhteismetsä ja Irma Ääri.</p>
    <p>1.2 Muiden Ervolan asiakumppaneiden valituslupahakemukset jätetään tutkimatta.</p>
    <p>
      <em>Perustelut siltä osin kuin valituslupahakemukset on jätetty tutkimatta</em>
    </p>
    <p>Vesilain 16 luvun 6 §:n (553/1994) mukaan asianosaisen puhevalta vesilain mukaisessa hakemusasiassa on sillä, jonka oikeutta tai etua asia saattaa koskea. Samaa puhevaltasäännöstä sovelletaan oikeuteen hakea muutoksenhakulupaa korkeimmalta hallinto-oikeudelta.</p>
    <p>Sen perusteella, mitä muut kuin ne Ervolan asiakumppanit, joille on myönnetty valituslupa, ovat esittäneet omistamiensa kiinteistöjen sijainnista ja vaatimustensa perusteista, hankkeen vaikutukset eivät ennalta arvioiden ulottuisi heidän omistamiensa kiinteistöjen alueille, eikä asia muutoinkaan saata koskea sillä tavalla heidän oikeuttaan tai etuaan, että heillä olisi asiassa muutoksenhakuoikeus.</p>
    <p>Eräiden muiden Ervolan asiakumppaneiden nimi on ilmoitettu tai heidän allekirjoitus- tai muu vaatimuskirjelmänsä on toimitettu vasta valituslupahakemuksen tekemiseen varatun määräajan päätyttyä. Tämän vuoksi valituslupahakemus on hallintolainkäyttölain 51§:n 2 momentin nojalla heidän osaltaan jätettävä myöhään tehtynä tutkimatta.</p>
    <p>2. Muut käsittelyratkaisut</p>
    <p>2.1 Siltä osin kuin on kysymys Länsi-Suomen ympäristölupaviraston päätöksestä n:o 161, korkein hallinto-oikeus on tutkinut niiden Ervolan asiakumppaneiden valitukset, joille on myönnetty valituslupa. Nämä valittajat on lueteltu edellä kohdassa 1.1.</p>
    <p>Niiden Ervolan asiakumppaneiden, joiden valituslupahakemukset on edellä jätetty tutkimatta, valitukset hallinto-oikeuden päätöksistä jätetään tutkimatta sikäli kuin ne koskevat ympäristölupaviraston päätöksiä n:ot 162B164 ja 166.</p>
    <p>Hallinto-oikeuden päätökset kumotaan ja poistetaan siltä osin kuin niissä on tutkittu niiden Pirjo Ervolan asiakumppaneiden valitukset, joiden valituslupahakemukset ja valitukset on korkeimmassa hallinto-oikeudessa jätetty tutkimatta.</p>
    <p>2.2 Hallinto-oikeuden päätös 07/0092/1 kumotaan ja poistetaan siltä osin kuin hallinto-oikeus on käsittelyratkaisunsa kohdassa a.1 jättänyt Loimaan kaupunginhallituksen valituksen ja kohdassa a.4 Aarne Pajun valituksen tutkimatta. Kaupunginhallituksen ja Pajun valitukset otetaan välittömästi korkeimmassa hallinto-oikeudessa tutkittavaksi.</p>
    <p>2.3 Vaatimukset katselmuksen toimittamisesta hylätään.</p>
    <p>2.4 Vaatimus ennakkoratkaisun pyytämisestä Euroopan yhteisöjen tuomioistuimelta hylätään.</p>
    <p>2.5 Hallintoneuvos Jukka Mattilan kuolema 29.7.2008 ei edellytä asioiden käsittelemistä uudessa ratkaisukokoonpanossa.</p>
    <p>Säkylän kunnanhallitus ja Euran kunnanhallitus ovat toimittaneet korkeimpaan hallinto-oikeuteen 5.8.2008 saapuneen selvityksen. Selvityksen saatekirjelmässä esitetyt vaatimukset jätetään tutkimatta. Korkein hallinto-oikeus on käsitellyt saadun selvityksen hallintolainkäyttölain 33 §:n 2 momentin nojalla lisäselvityksenä, joka ei kuitenkaan anna aihetta jo ratkaistujen asioiden uudelleen arvioimiseen.</p>
    <p>
      <em>Käsittelyratkaisujen perustelut</em>
    </p>
    <p>2.1 Vesilain 16 luvun 6 §:n (laissa 553/1994, jota sovelletaan asiaan siltä osin kuin valitukset koskevat ympäristölupaviraston päätöstä n:o 161) mukaan asianosaisen puhevalta vesilain mukaisessa hakemusasiassa on sillä, jonka oikeutta tai etua asia saattaa koskea. Vesilain 17 luvun 1 §:n 2 momentin mukaan (laissa 88/2000, jota sovelletaan valituksiin muilta osin) muutosta ympäristölupaviraston päätökseen saa hakea muun ohella se, jonka oikeutta tai etua asia saattaa koskea ja rekisteröity yhdistys tai säätiö, jonka tarkoituksena on ympäristön-, terveyden- tai luonnonsuojelun taikka asuinympäristön viihtyisyyden edistäminen ja jonka toiminta-alueella kysymyksessä olevat ympäristövaikutukset ilmenevät. Ympäristönsuojelulain 97 §:n 1 momentin mukaan valitusoikeus on muun ohella sillä, jonka oikeutta tai etua asia saattaa koskea, ja rekisteröidyllä yhdistyksellä tai säätiöllä, jonka tarkoituksena on ympäristön-, terveyden- tai luonnonsuojelun taikka asuinympäristön viihtyisyyden edistäminen ja jonka toiminta-alueella kysymyksessä olevat ympäristövaikutukset ilmenevät.</p>
    <p>Sen perusteella, mitä ne Ervolan asiakumppanit, joille ei ole myönnetty valituslupaa, ovat esittäneet omistamiensa kiinteistöjen sijainnista, ottaen myös huomioon heidän asiassa esittämiensä vaatimusten sisältö, hankkeen vaikutukset eivät ennalta arvioiden ulottuisi heidän omistamiensa kiinteistöjen alueelle, eivätkä asiat muutoinkaan saata koskea sillä tavalla heidän oikeuttaan tai etuaan, että heillä olisi niissä valitusoikeus. Tämän vuoksi heidän valituksensa on jätettävä tutkimatta.</p>
    <p>Osa Ervolan asiakumppaneista on ilmoittanut yhtyvänsä valitukseen kirjelmissä, jotka on toimitettu korkeimmalle hallinto-oikeudelle vasta valituksen tekemiselle varatun määräajan jälkeen. Säilyttääkseen puhevaltansa heidän olisi tullut toimittaa valituskirjelmä hallinto-oikeuden päätöksiin liitetyissä laillisissa valitusosoituksissa sanottuihin määräaikoihin mennessä. Tämän vuoksi valitus on hallintolainkäyttölain 51 §:n 2 momentin nojalla heidän osaltaan jätettävä myöhään tehtynä tutkimatta.</p>
    <p>2.2 Vuonna 2003 valmistuneen Huittisten-Loimaan alueen vesihuollon kehittämissuunnitelman mukaan Loimaan kaupungin varmuusvesiyhteys edellyttäisi veden ottamista huomattavan lähellä tekopohjavesilaitosta Alastarolla sijaitsevasta Hosihaudan vedenottamosta. Sen vuoksi Loimaan kaupunginhallituksella on asiassa valitusoikeus, vaikka hankkeen ympäristövaikutukset eivät muutoin ulotu Loimaan kaupungin alueelle.</p>
    <p>Aarne Paju on valittanut hallinto-oikeudelle sekä Pirjo Ervolan asiakumppanina että erikseen tuon valituksen täydennykseksi katsottavalla kirjelmällä. Kun valitus Ervolan asiakumppanina on toimitettu ajoissa, ei hallinto-oikeuden olisi tullut jättää Pajun valitusta miltään osin myöhään tehtynä tutkimatta.</p>
    <p>Hallinto-oikeuden päätös on näiltä osin kumottava ja poistettava. Viivytyksen välttämiseksi valitukset on otettava korkeimmassa hallinto-oikeudessa välittömästi tutkittavaksi.</p>
    <p>2.3 Kun otetaan huomioon hallintolainkäyttölain 41 § ja asiakirjoista saatava selvitys, katselmuksen toimittaminen ei ole asian selvittämiseksi tarpeen.</p>
    <p>2.4 Asioissa ei ole tullut esille sellaista yhteisön oikeuden tulkintaa koskevaa kysymystä, josta olisi syytä pyytää Euroopan yhteisön perustamissopimuksen 234 artiklassa tarkoitettu ennakkoratkaisu Euroopan yhteisöjen tuomioistuimelta. Hallinto-oikeuden päätöksen perusteluissa lausutun lisäksi korkein hallinto-oikeus viittaa siihen, että Euroopan yhteisön vesipolitiikan puitteista annetun Euroopan parlamentin ja neuvoston direktiivin 2000/60/EY tarkoituksena on luoda sisämaan pintavesien, jokisuiden vaihettumisalueiden sekä rannikko- ja pohjavesien suojelua varten puitteet, parantaa yleistä vedenlaatua ja saavuttaa asetetut ympäristötavoitteet vuoteen 2015 mennessä.</p>
    <p>2.5 Hallintoneuvos Jukka Mattila on asioiden ratkaisukokoonpanoon kuuluneena tuomarina ottanut kantaa kaikkiin nyt annettavan päätöksen sisältämiin kysymyksiin jäljempänä mainittavaa selvitystä lukuun ottamatta. Näin ollen ei ole estettä antaa korkeimman hallinto-oikeuden päätöstä, vaikka Mattila on kuollut 29.7.2008.</p>
    <p>Säkylän kunnanhallitus tai Euran kunnanhallitus eivät ole määräajassa hakeneet muutosta Vaasan hallinto-oikeuden päätökseen korkeimmassa hallinto-oikeudessa. Koska kunnanhallituksilla ei näin ollen ole asioissa puhevaltaa korkeimmassa hallinto-oikeudessa, niiden tänne toimittaman selvityksen saatekirjelmässä esitetyt vaatimukset on hallintolainkäyttölain 51 §:n 2 momentin nojalla jätettävä tutkimatta. Säkylän ja Euran kunnanhallitusten esittämässä selvityksessä on tietoja muun muassa Kokemäenjoen sedimenttien ja veden elohopeapitoisuudesta. Kun otetaan huomioon asioissa jo aikaisemmin saatu selvitys, nyt esitetyt lisätiedot eivät anna aihetta asioiden uudelleen arvioimiseen.</p>
    <p>3. Pääasiaratkaisu</p>
    <p>Korkein hallinto-oikeus on tutkinut asiat.</p>
    <p>Ympäristölupaviraston päätöksen n:o 161 (lupa tekopohjavesilaitoksen rakentamiseen sekä pohja- ja tekopohjaveden ottamiseen) ratkaisuosan toista kappaletta, lupamääräyksen 3 toista kappaletta, lupamääräyksen 4 ensimmäistä kappaletta, lupamääräystä 6 (sellaisena kuin se on hallinto-oikeuden päätöksellä muutettuna), lupamääräyksen 10 (sellaisena kuin se on hallinto-oikeuden päätöksellä muutettuna) neljättä ja viidettä kappaletta, lupamääräyksen 11 (sellaisena kuin se on hallinto-oikeuden päätöksellä muutettuna) ensimmäistä ja kuudetta kappaletta sekä lupamääräyksen 19 toista kappaletta (sellaisena kuin se on hallinto-oikeuden päätöksellä muutettuna) muutetaan.</p>
    <p>Ympäristölupaviraston päätöksen n:o 164 (esikäsittelylaitoksen ympäristölupa) ratkaisuosan ensimmäistä kappaletta muutetaan.</p>
    <p>Sanotut ympäristölupaviraston päätöksen n:o 161 ratkaisuosa ja lupamääräykset kuuluvat muutettuina seuraavasti (muutokset <em>kursiivilla</em>):</p>
    <p>Luparatkaisu</p>
    <p>(= = =)<br/>Ympäristölupavirasto myöntää pysyvän käyttöoikeuden tekopohjavesilaitoksen rakentamista varten tarvittaviin toiselle kuuluviin <em>maa-alueisiin, jotka ilmenevät lupamääräyksestä 12) sekä hakemukseen liitetyistä 4.5.2001 päivätystä sekä 12.2.2003 ja 19.11.2004 muutetusta käyttöoikeusaluekartasta n:o 00125203.104 B ja 7.12.2005 päivätystä yleiskartasta, joka on liitetty ympäristölupaviraston päätökseen. Luvan saajalla on oikeus rakentaa käyttöoikeusalueille hakemukseen liitetystä 4.5.2001 päivätystä sekä 12.2.2003 ja 19.11.2004 muutetusta asemapiirustuksesta n:o 00125203.103B ilmenevät rakenteet ja ryhtyä hanketta varten tarpeellisiin muihin toimenpiteisiin. Alueilla, joille hakijalle on myönnetty käyttöoikeus vedenottoa tai imeytystä varten, käyttöoikeuden sisältö ilmenee ympäristölupaviraston päätöksen n:o 162 (suoja-alueen määrääminen) suoja-aluemääräyksestä 18.</em><br/>(= = =)</p>
    <p>Lupamääräys 3</p>
    <p>(= = =)<br/>Imeytysaltaita koskeva suunnitelma on hyvissä ajoin ennen niiden rakentamiseen ryhtymistä toimitettava <em>Länsi-Suomen ympäristölupaviraston</em> hyväksyttäväksi.</p>
    <p>Lupamääräys 4</p>
    <p>Kokemäenjoesta otettu vesi on ennen tekopohjavedeksi imeyttämistä esikäsiteltävä hiekkasuodatuslaitoksessa, <em>jossa esikäsittelyä tehostetaan kemiallisella esikäsittelyllä. Luvan saajan on toimitettava tehostamista koskeva suunnitelma Länsi-Suomen ympäristölupaviraston hyväksyttäväksi. Esikäsittelylaitoksen</em> rakentamisen on perustuttava käsittelytehon kannalta vähintään seuraaviin mitoitusarvoihin:<br/>(= = =)</p>
    <p>Lupamääräys 6</p>
    <p><em>Esikäsitelty, tekopohjavedeksi imeytettävä vesi saa sisältää vain liuenneita yhdisteitä</em>.</p>
    <p>Veden otto imeyttämistä varten on keskeytettävä, <em>jos elohopean tai jonkin muun haitallisen aineen pitoisuus Kokemäenjoen vedessä on  sellainen, että esikäsitellyn veden imeyttämisestä saattaisi aiheutua maaperän tai pohjaveden pilaantumista.</em></p>
    <p>Lupamääräys 10</p>
    <p>(= = =)<br/>Imeytys ja vedenotto sekä lupamääräyksessä 9 tarkoitettu suojaimeytys on aloitettava vähintään yhden vuoden kestävällä koetoimintavaiheella, jolloin imeytettävän ja poisjohdettavan veden määrä on enintään 20 000 m<sup>3</sup>/d. <em>Koetoimintavaiheen toimenpiteitä koskeva yksityiskohtainen imeytys- ja vedenottosuunnitelma on esitettävä Länsi-Suomen ympäristölupavirastolle.</em></p>
    <p>
      <em>Mikäli koetoiminnan aikana ilmenee tarvetta muuttaa suunnitelmaa täysimittakaavaiseen toimintaan siirtymisen osalta, on luvan saajan tehtävä ympäristölupavirastolle hakemus lupamääräysten muuttamiseksi.</em>
    </p>
    <p>Lupamääräys 11</p>
    <p>Luvan saajan on Lounais-Suomen ympäristökeskuksen hyväksymällä tavalla tarkkailtava Kokemäenjoen veden laatua, esikäsittelylaitoksen toimintaa, imeytettävän veden laatua ja määrää <em>sekä tekopohjaveden imeyttämisen vaikutuksia alueen maaperään ja pohjaveden laatuun.</em></p>
    <p>(= = =)</p>
    <p>Tarkkailutulokset ja niiden vuosiyhteenvedot on toimitettava tarkkailuohjelmissa sanotuin tavoin ympäristökeskukselle sekä Alastaron, Oripään, Säkylän <em>ja Vampulan</em> kuntien ympäristönsuojeluviranomaisille.</p>
    <p>Lupamääräys 19</p>
    <p>(= = =)<br/>Lupamääräysten tarkistamista koskevassa hakemuksessa on esitettävä tarkkailutietoihin perustuva selvitys hankkeen vaikutuksista <em>maaperän</em> ja pohjaveden laatuun sekä arvio <em>maaperän</em> ja pohjaveden pilaantumisriskistä ja selvitys toimenpiteistä, joita on tehty <em>maaperän</em> ja pohjaveden pilaantumisen estämiseksi.<br/>(= = =)</p>
    <p>Ympäristölupaviraston päätöksen n:o 164 ratkaisuosa kuuluu muutettuna seuraavasti (muutokset <em>kursiivilla</em>):</p>
    <p>Ympäristölupavirasto myöntää Turun Seudun Vesi Oy:lle ympäristöluvan Huittisten kaupungin Sampun kylässä sijaitsevalle SCC Viatec Oy:n laatiman, 4.5.2001 päivätyn suunnitelman mukaiselle esikäsittelylaitokselle, <em>jossa Kokemäenjoesta otettu vesi käsitellään kemiallisella esikäsittelyllä tehostettavalla hiekkasuodatusmenetelmällä.</em><br/>(= = =)</p>
    <p>Muilta osin valitukset hylätään. Hallinto-oikeuden päätöksen lopputulosta ei muuteta.</p>
    <p>
      <em>Pääasiaratkaisun perustelut</em>
    </p>
    <p>
      <em>3.1 Sovellettavat säännökset</em>
    </p>
    <p>
      <em>3.1.1 Vesilaki</em>
    </p>
    <p>Vesilain 1 luvun 18 §:n 1 momentin mukaan ilman ympäristölupaviraston lupaa ei saa käyttää pohjavettä tai ryhtyä pohjaveden ottamista tarkoittavaan toimeen siten, että siitä pohjaveden laadun tai määrän muuttumisen vuoksi voi aiheutua jonkin pohjavettä ottavan laitoksen vedensaannin vaikeutuminen, tärkeän tai muun vedenhankintakäyttöön soveltuvan pohjavesiesiintymän antoisuuden olennainen vähentyminen tai sen hyväksikäyttämismahdollisuuden muu huonontuminen taikka toisen kiinteistöllä talousveden saannin vaikeutuminen (<em>pohjaveden muuttamiskielto</em>). Kielto koskee myös maa-ainesten ottamista ja muuta toimenpidettä, jos siitä ilmeisesti voi aiheutua edellä mainittu seuraus.</p>
    <p>Vesilain 2 luvun 3 §:n 1 momentissa säädetään, että rakentaminen on, jos sen tarkoitus voidaan saavuttaa ilman kustannusten kohtuutonta lisääntymistä hankkeen kokonaiskustannuksiin ja aiheutettavaan vahinkoon verrattuna, suoritettava siten:<br/>1) ettei yrityksestä aiheudu vältettävissä olevaa vahinkoa, haittaa tai muuta edunmenetystä rannan tai vesialueen omistajalle;<br/>2) ettei kalakantaa vahingoiteta;<br/>3) ettei enempää kuin tarkoitetun tuloksen saavuttamiseksi on välttämätöntä:<br/>a) vaikeuteta vesistössä kulkemista ja puutavaran uittoa, vesivoiman käyttämistä, vesistön järjestelyä tai säännöstelyä, kalastuksen harjoittamista, maan kuivattamista, veden johtamista nesteenä käytettäväksi tai pohjaveden ottamista;<br/>b) heikennetä vesistön puhdistautumiskykyä tai muutoin vahingollisesti muuteta vesiluontoa ja sen toimintaa;<br/>c) huononneta vesistön soveltuvuutta virkistyskäyttöön;<br/>d) vähennetä luonnonkauneutta, kulttuuriarvoja tai ympäristön viihtyisyyttä, taikka<br/>e) muutoin loukata yleistä tai yksityistä etua; sekä<br/>4) että vesistön tai pohjaveden erilaiset käyttämistarpeet vastedeskin voidaan tyydyttää mahdollisimman vähäisessä määrin supistettuina.</p>
    <p>Vesilain 2 luvun 6 §:n 1 momentin mukaan, jos rakentaminen, ottamalla huomioon, mitä saman luvun 3 §:ssä ja samassa luvussa jäljempänä on säädetty, ei sanottavasti loukkaa yleistä tai yksityistä etua, voidaan lupa siihen myöntää, mikäli yritys hyötyisän tai suojaavan tarkoituksensa vuoksi on tarpeen vesialueen tai sen rannalla olevan kiinteistön järkiperäistä hyväksikäyttöä taikka muuta hyödyllistä taloudellista toimintaa varten.</p>
    <p>Saman pykälän 2 momentin mukaan, jos rakentamisesta edellä mainittujen säännösten mukaisesti toteutettuna aiheutuu 1 momentissa tarkoitettua suurempi yleisen tai yksityisen edun loukkaus tai rakentamiseen muutoin ei 1 momentin nojalla voida myöntää lupaa, on, jollei luvun 5 §:stä muuta johdu, luvan myöntämisen edellytyksenä, että rakentamisesta saatava hyöty on siitä johtuvaan vahinkoon, haittaan ja muuhun edunmenetykseen verrattuna huomattava. Hyöty on määrättävä siten kuin luvun 11 §:ssä säädetään ja, jos hakijalle samalla myönnetään saman luvun 7-9 §:ssä tarkoitettu oikeus, on oikeuden myöntämisestä saatava hyöty ja aiheutuva edunmenetys myös otettava huomioon.</p>
    <p>Vesilain 2 luvun 11 §:n 1 momentin mukaan rakentamisesta johtuvana hyötynä on pidettävä yrityksen tuottamien yleisten etujen lisäksi maa- tai vesialueen tahi muun omaisuuden tuottavuuden parantumisesta tai omaisuuden hyödyksikäyttöä vaikeuttavan esteen tai haitan poistamisesta aiheutuvaa omaisuuden käyttöarvon lisääntymistä samoin kuin muutakin etua, joka yrityksen toteuttamisesta välittömästi voidaan saada.</p>
    <p>Saman pykälän 2 momentin mukaan rakentamisesta johtuvana vahinkona, haittana ja muuna edunmenetyksenä otetaan huomioon sekä yleistä etua koskevat että yritykseen osallistumattoman henkilön omaisuudelle aiheutettavat sanotunlaiset seuraukset, niihin luettuna myös se, että luvan hakija saa oikeuden käyttää tiettyä rakennelmaa, aluetta tai muuta omaisuutta hyväkseen taikka lunastaa sen itselleen. Yritykseen osallistuvana ei pidetä ojituksessa ja vesistön järjestelyssä 6 luvun 21 §:ssä tarkoitettua hyödynsaajaa. Edunmenetyksinä pidetään 2 luvun 6 §:n mukaista vertailua suoritettaessa myös kustannuksia sellaisista vahingoista ja käyttöoikeuksista, joista hakija on yrityksen toteuttamiseksi erikseen sopinut asianomaisen kanssa, samoin kuin vastaavassa tarkoituksessa hakijalle vapaaehtoisesti luovutettujen alueiden hankkimiskustannuksia. Huomioon ei kuitenkaan oteta 11 luvun 6 §:ssä tarkoitettua korotusta vastaavaa osuutta, jos sanottua pykälää olisi ilman sopimusta sovellettava.</p>
    <p>Saman pykälän 3 momentin mukaan, milloin hyödyn taikka vahingon, haitan ja muun edunmenetyksen raha-arvo on vaikeasti määrättävissä taikka yrityksellä tai menetettävällä edulla on raha-arvon lisäksi muutakin merkitystä, on luvan edellytyksiä harkittaessa verrattava yrityksen ja menetettävän edun merkitystä yleiseltä kannalta katsottuna.</p>
    <p>Vesilain 2 luvun 27 §:n 1 momentin mukaan, milloin rakentamisesta tai rakennelman käyttämisestä aiheutuu vahingollinen seuraus, jota lupaa myönnettäessä ei ole edellytetty, voidaan siitä lupapäätöksen lainvoiman estämättä määrätä suoritettavaksi korvaus taikka velvoittaa rakennelman omistaja sen ehkäisemiseksi tai poistamiseksi muuttamaan rakennelmaa tahi muutoin ryhtymään sellaisiin toimenpiteisiin, joihin rakentaja olisi voitu velvoittaa, jos kysymyksessä olevien vahingollisten ja haitallisten seurausten syntyminen olisi lupahakemusta käsiteltäessä voitu edellyttää.</p>
    <p>Saman pykälän 2 momentin mukaan omistajan velvoittamista edellä tarkoitetun korvauksen tai toimenpiteen suorittamiseen on edunmenetyksen kärsineen haettava ympäristölupavirastolta. Asia on pantava vireille, jollei rakentamislupapäätöksessä sitä varten ole varattu pitempää aikaa, kymmenen vuoden kuluessa luvun 12 §:n 3 momentissa tarkoitetun valmistumisilmoituksen tekemisestä tai, jos rakennustyötä ei ole saatettu loppuun ennen valmistumisilmoituksen tekemistä, rakennustyön loppuun saattamisesta. Tästä määräajasta riippumatta voidaan korvausta kuitenkin hakea rakennelman sortumisesta tai muusta arvaamattomasta syystä aiheutuvasta vahingosta.</p>
    <p>Saman pykälän 3 momentin mukaan jos yleinen etu vaatii edellä tässä pykälässä tarkoitetun toimenpiteen suorittamista, voi myös asianomainen viranomainen edellä mainitussa ajassa tehdä sitä koskevan hakemuksen.</p>
    <p>Vesilain 9 luvun 2 §:ssä säädetään, että jos se, joka ei ole vesialueen omistaja tai osakas, tahtoo johtaa vettä vesistöstä nesteenä käytettäväksi muuhun tarkoitukseen kuin talousvedeksi taikka talousvedeksi sellaisin seurauksin, joita saman luvun 1 §:n mukaan ei saa aiheuttaa, ympäristölupavirasto voi hakemuksesta antaa luvan siihen ja sitä varten tarvittavien laitteiden pitämiseen toisen vesialueella. Sama on laki, milloin vesialueen omistaja tai osakas haluaa johtaa alueelta vettä nesteenä käytettäväksi ja sanottu toimenpide, ottamalla huomioon, mitä 1 luvun 16 §:ssä säädetään, aiheuttaa mainitun luvun 12-15 §:ssä tarkoitetun muutoksen tai seurauksen.</p>
    <p>Saman pykälän 2 momentin mukaan 1 momentissa tarkoitetusta toimenpiteestä on luvan myöntämisen edellytysten, lupahakemuksen käsittelyn, vahingon, haitan ja muun edunmenetyksen korvaamisen sekä soveltuvin osin myös toimenpiteen suorittajalle muiden etujen suojaamiseksi määrättävien velvollisuuksien osalta ja muutoinkin voimassa, mitä 2 luvussa on säädetty vesistöön rakentamisesta.</p>
    <p>Vesilain 9 luvun 4 §:n 1 momentin mukaan, mikäli talousvedeksi sopivaa vettä ei kohtuuttomitta kustannuksitta muutoin ole riittävästi saatavissa, ympäristölupavirasto voi hakemuksesta oikeuttaa veden tarvitsijan ottamaan toisen maalta pohjavettä talousvedeksi sekä ryhtymään siellä sitä varten tarpeellisiin toimiin, sikäli kuin vettä edelleen riittää myös omistajan, hänen maallaan asuvien samoin kuin sinne odotettavissa olevan asutuksen sekä siellä sijaitsevien yritysten tarpeisiin.</p>
    <p>Saman pykälän 2 momentin mukaan, milloin kunnan tai suurehkon kuluttajajoukon tarvetta palvelevan, pääasiallisesti talousveden saantia tarkoittavan yrityksen, taikka muun yleiseen tarpeeseen tapahtuvan vedenhankinnan järjestäminen teknillisesti ja taloudellisesti tarkoituksenmukaisella tavalla edellyttää toisen alueelta saatavan pohjaveden käyttöön ottamista, ympäristölupavirasto voi, siitä riippumatta, mitä 1 momentissa sanotaan, hakemuksesta myöntää siihen ja sitä varten tarpeellisiin toimenpiteisiin luvan. Tällaista lupaa ei kuitenkaan saa myöntää veden johtamiseksi paikkakunnan ulkopuolelle, mikäli vastaavanlaista tarvetta asianomaisella paikkakunnalla ei kohtuullisessa määrin voida tyydyttää.</p>
    <p>Vesilain 9 luvun 8 §:n 1 momentin mukaan pohjaveden ottamon tekemiseen ja muuhun 1 luvun 18 §:ssä tarkoitettuun toimenpiteeseen saadaan myöntää lupa, jos sanotusta toimenpiteestä, ottamalla sen toteuttamisen osalta huomioon soveltuvin osin, mitä luvun 6 §:ssä säädetään, saatava hyöty on siitä johtuvaa vahinkoa, haittaa ja muuta edunmenetystä huomattavasti suurempi.</p>
    <p>Lupaa 9 luvun 8 §:n 1 momentissa tarkoitettuun toimenpiteeseen ei kuitenkaan saman pykälän 2 momentin mukaan saa myöntää, jos toimenpiteestä aiheutuisi asutus- tai elinkeino-oloja huonontava veden saannin estyminen tai vaikeutuminen laajalla alueella taikka muu lain 2 luvun 5 §:ssä tarkoitettuun verrattava seuraus ympäristön oloissa tai luonnonsuhteissa eikä muutoksen vaikutuksia toimenpiteen yhteydessä suoritettavin järjestelyin voida estää.</p>
    <p>Vesilain 9 luvun 11 §:n 1 momentin mukaan pohjaveden ottamon tekemisestä ja käyttämisestä sekä muusta pohjaveteen kohdistuvasta toimenpiteestä johtuva vahinko, haitta ja muu edunmenetys on, huomioon ottaen mitä pykälän 2 momentissa säädetään, korvattava noudattaen lain 11 luvun säännöksiä.</p>
    <p>Saman pykälän 2 momentin mukaan alueen omistajalla ei ole oikeutta saada korvausta alueelta otettavasta pohjavedestä. Korvattavana vahinkona pidetään kuitenkin veden ottamisesta johtuvaa, omistajalle tai muun erityisen oikeuden nojalla pohjavettä käyttävälle aiheutuvaa veden saannin huonontumista, mikäli se ei ole vähäinen. Käyttöoikeudesta suoritettavaa korvausta määrättäessä on otettava huomioon myös pohjaveden saantimahdollisuuteen perustuva maan lisäarvo.</p>
    <p>Vesilain 9 luvun 16 §:n 1 momentin mukaan mitä pykälän edellä laissa on sanottu pohjavedestä ja siihen kohdistuvista toimenpiteistä, on soveltuvin osin voimassa myös sellaisen veden osalta, jota pohjaveden lisäämiseksi tai sen laadun parantamiseksi suotaamista hyväksi käyttäen tai muutoin keinotekoisesti on johdatettu maahan. Veden ottaminen vesistöstä tällaiseen tarkoitukseen katsotaan sellaiseksi veden johtamiseksi nesteenä käytettäväksi, josta samassa luvussa edellä on säädetty.</p>
    <p>Vesilain 9 luvun 16 §:n 2 momentin mukaan edellä 1 momentissa tarkoitettuun veden johtamiseen maahan on saatava ympäristölupaviraston lupa. Lupaa ei saa myöntää, jos toimenpiteestä voi aiheutua ympäristönsuojelulain 8 §:ssä tarkoitettu seuraus. Luvasta on muutoin voimassa, mitä vesilain 9 luvun 8 §:n mukaisesta luvasta säädetään.</p>
    <p>Säännöstä tulkittaessa on otettava huomioon pohjaveden suojelemisesta tiettyjen vaarallisten aineiden aiheuttamalta pilaantumiselta annettu neuvoston direktiivi (80/68/ETY), jonka 6 artiklan mukaan, sen estämättä, mitä direktiivin 4 ja 5 artiklassa säädetään, on pohjavesien hoitamiseksi tehtäviä keinotekoisia imeytyksiä varten oltava jäsenvaltioiden myöntämä tapauskohtainen erityislupa. Hallituksen esityksen (HE 234/1992 vp) perustelujen mukaan vesilain 9 luvun 16 §:n 2 momentti, sellaisena kuin se oli laissa 87/1993, perustuu edellä mainitun direktiivin 6 artiklaan. Ympäristönsuojelulain voimaantuloon liittynyt lainmuutos 88/2000 ei ole tuonut momenttiin muuta muutosta kuin että lupaviranomainen on vesioikeuden sijasta ympäristölupavirasto.</p>
    <p>Direktiivi 80/68/ETY on kumottu yhteisön vesipolitiikan puitteista annetulla Euroopan parlamentin ja neuvoston direktiivillä 2000/60/EY, mutta kumoutuminen tulee voimaan vasta 13 vuoden kuluttua viimeksi mainitun direktiivin voimaantulopäivästä. Pohjaveden suojelusta pilaantumiselta ja huononemiselta annetun Euroopan parlamentin ja neuvoston direktiivin 2006/118/EY kansallisen täytäntöönpanon määräaika päättyy 16.1.2009.</p>
    <p>Vesilain 9 luvun 18 §:ssä säädetään oikeudesta sijoittaa vesijohto toisen alueelle sekä tätä koskevasta lupaviranomaisen ratkaisusta.</p>
    <p>Jos vettä johdetaan vesistöstä nesteenä käytettäväksi tarkoitukseen, joka terveydellisistä tai muista tärkeistä yleisistä syistä edellyttää veden puhtaana säilymistä, ympäristölupavirasto voi vesilain 9 luvun 19 §:n 1 momentin mukaan hakijan pyynnöstä veden johtamista koskevassa lupapäätöksessä, mikäli sellainen annetaan, tai eri hakemuksesta määrätä tietyn, vedenottamon ympärillä olevan maa- tai vesialueen vedenottamon suoja-alueeksi siten kuin mainitussa pykälässä tarkemmin säädetään.</p>
    <p>Vesilain 9 luvun 20 §:n 1 momentin mukaan ympäristölupavirasto voi, mikäli se terveydellisistä syistä tai pohjaveden puhtauden säilyttämiseksi muutoin harkitaan tärkeän tarpeen vaatimaksi, pohjaveden ottamon perustamista koskevassa lupapäätöksessä taikka eri hakemuksesta määrätä tietyn ottamon ympärillä olevan alueen vedenottamon suoja-alueeksi siten kuin mainitussa pykälässä ja saman luvun 19 §:ssä tarkemmin säädetään.</p>
    <p>
      <em>3.1.2 Ympäristönsuojelulaki</em>
    </p>
    <p>Ympäristönsuojelulain 7 §:n mukaan maahan ei saa jättää tai päästää jätettä eikä muutakaan ainetta siten, että seurauksena on sellainen maaperän laadun huononeminen, josta voi aiheutua vaaraa tai haittaa terveydelle tai ympäristölle, viihtyisyyden melkoista vähentymistä tai muu niihin verrattava yleisen tai yksityisen edun loukkaus (<em>maaperän pilaamiskielto</em>).</p>
    <p>Ympäristönsuojelulain 8 §:n 1 momentin mukaan ainetta tai energiaa ei saa panna tai johtaa sellaiseen paikkaan tai käsitellä siten, että<br/>1) tärkeällä tai muulla vedenhankintakäyttöön soveltuvalla pohjavesialueella pohjavesi voi käydä terveydelle vaaralliseksi tai sen laatu muutoin olennaisesti huonontua;<br/>2) toisen kiinteistöllä oleva pohjavesi voi käydä terveydelle vaaralliseksi tai kelpaamattomaksi tarkoitukseen, johon sitä voitaisiin käyttää; tai<br/>3) toimenpide vaikuttamalla pohjaveden laatuun muutoin saattaa loukata yleistä tai toisen yksityistä etua (<em>pohjaveden pilaamiskielto</em>).</p>
    <p>Ympäristönsuojelulain 8 §:n 2 momentin mukaan pykälän 1 momentissa tarkoitettuna toimenpiteenä pidetään myös asetuksella erikseen säädettyä toimenpidettä tai asetuksella kiellettyä ympäristölle ja terveydelle vaarallisten aineiden päästämistä pohjaveteen. Asetus voi koskea vain sellaisia toimenpiteitä, joita tarkoitetaan asianomaisessa Euroopan yhteisön direktiivissä.</p>
    <p>Ympäristönsuojelulain 7 luvussa säädetään ympäristöluvan myöntämisen edellytyksistä ja lupamääräysten antamisesta.</p>
    <p>
      <em>3.1.3 Luonnonsuojelulaki</em>
    </p>
    <p>Luonnonsuojelulain 65 §:n 1 momentissa (371/1999) säädetään, että jos hanke tai suunnitelma joko yksistään tai tarkasteltuna yhdessä muiden hankkeiden ja suunnitelmien kanssa todennäköisesti merkittävästi heikentää valtioneuvoston Natura 2000 -verkostoon ehdottaman tai verkostoon sisällytetyn alueen niitä luonnonarvoja, joiden suojelemiseksi alue on sisällytetty tai on tarkoitus sisällyttää Natura 2000 -verkostoon, hankkeen toteuttajan tai suunnitelman laatijan on asianmukaisella tavalla arvioitava nämä vaikutukset. Saman pykälän 2 momentin mukaan luvan myöntävän tai suunnitelman hyväksyvän viranomaisen on katsottava, että 1 momentissa tarkoitettu arviointi on tehty.</p>
    <p>Luonnonsuojelulain 66 §:n 1 momentissa (371/1999) säädetään, että viranomainen ei saa myöntää lupaa hankkeen toteuttamiseen taikka hyväksyä tai vahvistaa suunnitelmaa, jos saman lain 65 §:n 1 ja 2 momentissa tarkoitettu arviointi- ja lausuntomenettely osoittaa hankkeen tai suunnitelman merkittävästi heikentävän niitä luonnonarvoja, joiden suojelemiseksi alue on sisällytetty tai on tarkoitus sisällyttää Natura 2000 -verkostoon.</p>
    <p>
      <em>3.1.4 Laki ja asetus ympäristövaikutusten arviointimenettelystä</em>
    </p>
    <p>Ympäristövaikutusten arviointimenettelystä annetun lain 10 §:n (468/1994) mukaan hankkeesta vastaava selvittää hankkeen ja sen vaihtoehtojen vaikutukset arviointiohjelman ja yhteysviranomaisen lausunnon pohjalta sekä laatii ympäristövaikutusten arviointiselostuksen. Arviointiselostus on toimitettava yhteysviranomaiselle sekä liitettävä hanketta koskeviin hakemusasiakirjoihin siten kuin siitä erikseen säädetään.</p>
    <p>Ympäristövaikutusten arviointimenettelystä annetun lain 13 §:n 1 momentin mukaan viranomainen ei saa myöntää lupaa hankkeen toteuttamiseen tai tehdä muuta siihen rinnastettavaa päätöstä ennen kuin se on saanut käyttöönsä arviointiselostuksen ja yhteysviranomaisen siitä antaman lausunnon. Saman pykälän 2 momentin mukaan hanketta koskevasta lupapäätöksestä tai siihen rinnastettavasta muusta päätöksestä on käytävä ilmi, miten arviointiselostus ja siitä annettu yhteysviranomaisen lausunto on otettu huomioon.</p>
    <p>Ympäristövaikutusten arviointimenettelystä annetun asetuksen (268/1999) 11 §:n 2 kohdan mukaan arviointiohjelmassa on esitettävä tarpeellisessa määrin hankkeen toteuttamisvaihtoehdot, joista yhtenä vaihtoehtona on hankkeen toteuttamatta jättäminen, ellei tällainen vaihtoehto erityisestä syystä ole tarpeeton.</p>
    <p>Asiassa sovellettavan ympäristövaikutusten arviointimenettelystä annetun lain 17 §:n 1 momentin (59/1995) mukaan alueellisella ympäristökeskuksella on oikeus valittaa lupa-asian ratkaisusta sillä perusteella, ettei mainitussa laissa tarkoitettua ympäristövaikutusten arviointia ole suoritettu. Mainitun pykälän nyt sovellettavan 2 momentin (468/1994) mukaan se, jolla muutoin on oikeus hakea päätökseen valittamalla muutosta, voi valituksessaan vedota siihen, ettei arviointimenettelyä ole suoritettu.</p>
    <p>
      <em>3.2 Oikeudellinen arviointi</em>
    </p>
    <p>
      <em>3.2.1 Turun Seudun Vesi Oy:n edustajan esteellisyys</em>
    </p>
    <p>Vaatimus päätöksen kumoamisesta luvan hakijan edustajan esteellisyyden vuoksi on lakiin perustumaton. Hallintomenettelylain, jota on hallintolain 71 §:n siirtymäsäännöksen mukaan ollut sovellettava asian käsittelyyn ympäristölupavirastossa, 10 §:n mukaan asianosainen tai asianosaisen edustaja ei voi olla esteellinen. Mikäli valituksessa on tarkoitettu käsittelyä hallinto-oikeudessa tai korkeimmassa hallinto-oikeudessa, Turun Seudun Vesi Oy:n palveluksessa oleva henkilö ei ole sellainen hallintolainkäyttölain 20 §:ssä tarkoitettu asiamies tai avustaja, jota tämä esteellisyyssäännös koskee. Tämän vuoksi Ervolan ja hänen asiakumppaneidensa valitus on hylättävä siltä osin kuin sen perusteeksi on esitetty, että Turun Seudun Vesi Oy:n tutkimuspäällikkö Aki Artimo olisi ollut esteellinen.</p>
    <p>
      <em>3.2.2 Vaikutukset Natura-alueeseen</em>
    </p>
    <p>Hankkeen vaikutuksia Säkylänharjun Natura-alueeseen (FI0200059) koskevassa luonnonsuojelulain 65 §:ssä tarkoitetussa arvioinnissa tai asiassa muutoinkaan saadun selvityksen perusteella hanke ei ennalta arvioiden merkittävästi heikennä Säkylänharjun Natura-alueen niitä luonnonarvoja, joiden suojelemiseksi alue on sisällytetty Natura 2000 -verkostoon, vaikka hankkeen vaikutukset jossain määrin muuttavatkin kasvillisuutta alueen eräissä osissa.</p>
    <p>Mikäli hankkeesta kuitenkin havaittaisiin aiheutuvan sellaisia seurauksia eikä luvan haltija ryhtyisi tarpeellisiin toimenpiteisiin seurausten estämiseksi, voidaan asia käsitellä ympäristölupavirastossa vesilain 2 luvun 27 §:ssä tarkoitettuna asiana.</p>
    <p>
      <em>3.2.3 Ympäristövaikutusten arviointimenettely</em>
    </p>
    <p>Ympäristövaikutusten arviointimenettelystä annetun lain mukaan hankkeesta vastaavan on ympäristövaikutusten arviointiselostuksessa selvitettävä hankkeen ja sen vaihtoehtojen vaikutukset.</p>
    <p>Hämeen ympäristökeskuksen yhteysviranomaisena antamassa lausunnossa ympäristövaikutusten arviointiselostuksesta on muun ohella kiinnitetty huomiota siihen, että arviointiselostuksessa ei ole selvitetty sellaista pintavesivaihtoehtoa, jossa Kokemäenjoesta otettava vesi johdettaisiin Turkuun ilman tekopohjaveden valmistusta. Ympäristökeskus on lausunut myös, että vaihtoehtojen vertailussa olisi ollut tarpeen olla mukana selvitys eri vaihtoehdoilla tuotetun veden laadusta.</p>
    <p>Yhtiö on sittemmin täydentänyt ympäristövaikutusten arviointiselostusta muun ohella kustannusvertailulla hakemuksen mukaisen hankkeen ja sellaisen pintavesivaihtoehdon välillä, jossa Kokemäenjoesta otettava vesi johdettaisiin Turun seudulle ilman tekopohjaveden valmistusta. Lisäksi täydennyksissä on vertailtu eri esikäsittelymenetelmillä tuotetun veden laatua.</p>
    <p>Asiassa saadun selvityksen perusteella ympäristövaikutusten arviointiselostus on ollut puutteellinen ainakin siinä vertailtujen vaihtoehtojen osalta. Kun ympäristövaikutusten arviointia on kuitenkin sittemmin lupahakemusten käsittelyn kuluessa täydennetty uusilla selvityksillä, ei ympäristövaikutusten arviointimenettelyä ole pidettävä niin puutteellisena, että hallinto-oikeuden ja ympäristölupaviraston päätökset olisi tästä syystä ympäristövaikutusten arviointimenettelystä annetun lain 17 §:n 2 momentin (468/1994) mukaisesta valituksesta kumottava.</p>
    <p>
      <em>3.2.4 Ihmisoikeussopimuksen soveltaminen</em>
    </p>
    <p>Toisin kuin voidaan päätellä hallinto-oikeuden päätöksen perusteluista, joissa on selostettu asian käsittelyä sekä ympäristölupavirastossa että hallinto-oikeudessa, Euroopan ihmisoikeussopimuksen vaatimus oikeudenmukaisesta oikeudenkäynnistä koskee vain asian käsittelyä tuomioistuimessa. Sopimusta ei sovelleta asian käsittelyyn hallintoviranomaisessa.</p>
    <p>
      <em>3.2.5 Luvan edellytykset ja sisältö</em>
    </p>
    <p>
      <em>3.2.5.1 Vesilain mukaisten lupien myöntämisen edellytykset</em>
    </p>
    <p>Hankkeen etujen ja haittojen vertailun osalta korkein hallinto-oikeus, soveltaen tekopohjaveden muodostamisen sekä pohjaveden ja tekopohjaveden ottamisen osalta vesilain 9 luvun 8 §:n 1 momenttia sekä Kokemäenjoesta tapahtuvan veden ottamisen osalta vesilain 2 luvun 6 §:n 2 momenttia sekä molempien osalta 2 luvun 11 §:n säännöksiä, katsoo ensinnäkin, että hankkeen tarkoituksena on yhdyskuntien vedentarpeen tyydyttäminen. Mahdollisuus vedenhankinnan järjestämiseen nyt valittua vaihtoehtoa haitattomammalla tavalla, jos sellainen vaihtoehto todennäköisesti on olemassa, on intressivertailussa osaltaan otettava huomioon. Valittu vedenhankintavaihtoehto ei saadun selvityksen mukaan ole vedenhankinnan järjestämiseksi ainoa mahdollinen. Se seikka, että hakemuksen mukainen hanke kustannuksiltaan ehkä on muita vaihtoehtoja edullisempi, ei sellaisenaan merkitse valitun vaihtoehdon etusijaa muihin ratkaisuihin nähden. Hankkeen kustannuksia ei oteta huomioon etujen ja haittojen vertailussa muutoin kuin vesilain 2 luvun 11 §:n 2 momentissa säädetyin osin.</p>
    <p>Haittoina ja muina edunmenetyksinä on otettava huomioon ennen muuta Virttaankankaan arvokkaan luonnonympäristön osan ainakin jonkinasteinen haitallinen muuttuminen ja muuttumisen vaara. Huomioon otettavat haitalliset vaikutukset voivat koskea niin pohjavettä ja vesistöjä kuin maaperää ja luontoa sekä elinkeinotoimintoja. Merkityksellisen haitan vaaraa on saadun selvityksen perusteella kuitenkin pidettävä vähäisenä, kun otetaan huomioon myös maaperän ja pohjaveden suojaamiseksi annetut, tällä päätöksellä osaksi muutetut määräykset.</p>
    <p>Alueen maankäytössä on hankkeen toteutumisen johdosta vesilain 9 luvun 16 §:n 1 momentti huomioon ottaen noudatettava niitä rajoituksia, jotka johtuvat lakiin ja suoja-aluemääräyksiin perustuvasta velvollisuudesta suojata luonnollisen pohjaveden ohella myös tekopohjavettä. Toisaalta alueella joka tapauksessa oleva luonnollinen pohjavesi yksinkin asettaa rajoituksia alueen maankäytölle. Myös tekopohjaveden suojaamistarpeesta aiheutuvien rajoitusten muodostama haitta on vesilain edellä mainittujen säännösten nojalla otettava lupaharkinnassa huomioon.</p>
    <p>Samoin lupaharkinnassa on otettava huomioon se seikka, että tekopohjavesihankkeeseen kiinteästi kuuluva, ympäristölupaviraston päätöksessä n:o 166 tarkoitettu siirtovesijohto Huittinen-Virttaa rajoittaa maankäyttöä kohdealueellaan.</p>
    <p>Tekopohjavesihankkeesta aiheutuvat haitat kokonaisuutena eivät kuitenkaan ennalta arvioiden ole niin suuria, ettei hakijalle vedentarpeen tyydyttämisestä koituvaa hyötyä voitaisi pitää niihin nähden huomattavana, kun otetaan huomioon sekin, että hankkeen johdosta Turun seudun vedenhankinta voidaan perustaa pintaveteen verrattuna riskittömämpään pohjaveden ottamiseen.</p>
    <p>Edellä sanotuilla perusteilla hankkeesta saatava hyöty on Turun seudun vedenhankinnan järjestämiseksi käytettävissä olevat vaihtoehdotkin huomioon ottaen tekopohjavesihankkeesta johtuvaa vahinkoa, haittaa ja muuta edunmenetystä huomattavasti suurempi. Vesilain 2 luvun 6 ja 11 §:ssä sekä 9 luvun 8 §:n 1 momentissa tarkoitetut luvan myöntämisen edellytykset ovat siten olemassa.</p>
    <p>Vaikka hankkeesta, erityisesti tekopohjaveden imeyttämisestä, aiheutuukin edellä tarkoitettuja muutoksia Virttaankankaan alueen pohjavesioloihin ja maaperään, eivät nämä muutokset asiassa saatujen selvitysten perusteella kuitenkaan ole sellaisia vesilain 9 luvun 8 §:n 2 momentissa tarkoitettuja vakavia seurauksia, jotka etujen ja haittojen vertailusta riippumatta estäisivät luvan myöntämisen.</p>
    <p>Ympäristölupaviraston päätös n:o 161 on jäljempänä tässä päätöksessä selostetuin tavoin osin puutteellinen. Kun otetaan huomioon lupa-asioiden laatu ja niiden tähänastinen pitkä käsittelyaika sekä ne perusteet, joilla valitukset on tällä korkeimman hallinto-oikeuden päätöksellä ratkaistu, ja lupapäätöksiin tällä korkeimman hallinto-oikeuden päätöksellä tehdyt muutokset, asiaa ei kuitenkaan ole syytä enää tässä vaiheessa palauttaa ympäristölupavirastolle uudelleen käsiteltäväksi.</p>
    <p>
      <em>3.2.5.2 Suunnitelmien esittäminen ympäristölupavirastolle</em>
    </p>
    <p>Ympäristölupaviraston päätöksessä ei ole tarkoin yksilöity altaiden sijoittamista imeytysalueille eikä niistä imeytettävän veden määrää. Asiassa hallinto-oikeudessa ja korkeimmassa hallinto-oikeudessa saadun selvityksen mukaan Turun Seudun Vesi Oy:llä on tarkoitus imeyttää ainakin suurin osa tekopohjaveden valmistuksessa käytettävästä vedestä allasimeytyksenä. Selvitys näistä seikoista on olennainen osa vesilain 16 luvun 1 §:ssä tarkoitettua lupahakemukseen liittyvää suunnitelmaa.</p>
    <p>Altaiden rakenne ja sijoittaminen sekä imeytys- ja vedenottosuunnitelmat niin sanotun koetoimintavaiheen aikana ja siirryttäessä sen jälkeen täysimittakaavaiseen toimintaan samoin kuin esikäsittelylaitoksen toiminnan tehostaminen kemiallisella käsittelyllä ovat olennainen osa lupaharkinnassa arvioitavaa hanketta ja sen vaikutuksia. Nämä kysymykset on luvan olennaisina osina ratkaistava ympäristölupaviraston päätöksellä riittävän yksityiskohtaisten suunnitelmien perusteella sen sijaan, että luvan saaja velvoitettaisiin esittämään niistä erikseen suunnitelma alueelliselle ympäristökeskukselle, jonka mainitunlaisesta päätöksestä tai sitä koskevasta oikaisuvaatimus- tai valitusmahdollisuudesta ei vesilaissa ole erikseen säädetty. Suunnitelman johdosta mahdollisesti tarvittavien uusien käyttöoikeusalueiden osalta on myös otettava huomioon, että vain ympäristölupavirastolla on toimivalta niistä päättämiseen.</p>
    <p>
      <em>3.2.5.3 Maaperän ja pohjaveden suojaamiseksi annetut määräykset</em>
    </p>
    <p>Hankkeeseen on, riippumatta ympäristönsuojelulainsäädännön voimaanpanosta annetun lain säännöksistä, ollut luvan myöntämisen edellytyksiä harkittaessa sovellettava 1.3.2000 voimaan tulleen ympäristönsuojelulain 7 §:ssä säädettyä maaperän pilaamiskieltoa ja saman lain 8 §:ssä säädettyä pohjaveden pilaamiskieltoa. Nämä säännökset on otettava huomioon myös tekopohjavesilaitosta käytettäessä.</p>
    <p>Asiakirjoista saatavan selvityksen mukaan esikäsitellyn Kokemäenjoen veden imeyttämisen seurauksena maaperään ja pohjaveteen joutuu ravinteita ja mahdollisesti myös muita aineita sekä kiintoainetta enemmän kuin siinä tilanteessa, että vettä ei imeytettäisi tekopohjaveden valmistusta varten. Tämän vuoksi tekopohjaveden imeyttämisestä maaperään saattaa pitkällä aikavälillä aiheutua maaperään ja pohjaveteen kohdistuvia haitallisia vaikutuksia. Näiden seurausten estämiseksi Kokemäenjoen vesi on riittävästi puhdistettava ennen tekopohjavedeksi imeyttämistä. Pelkkä hiekkasuodatus ei ole veden laatu huomioon ottaen riittävä menetelmä.</p>
    <p>Esikäsittelylaitoksen toiminnan tehostaminen tällä päätöksellä muutettavasta ympäristölupaviraston päätöksen n:o 161 lupamääräyksestä 4 ilmenevällä tavalla sekä veden ottamisen keskeyttämistä eräissä tapauksissa ja esikäsitellyn veden laatua koskevat, tällä päätöksellä muutettavat saman päätöksen lupamääräyksen 6 määräykset ovat tarpeen näiden haitallisten vaikutusten ehkäisemiseksi. Lupamääräyksessä 11 tarkoitetun tarkkailun avulla on tarpeen selvittää, mitä vaikutuksia hankkeella on alueen maaperään ja pohjaveteen. Lupamääräysten tarkistamista koskevan, lupamääräyksessä 19 tarkoitetun hakemuksen yhteydessä esitettävä tarkkailutietoihin perustuva selvitys hankkeen vaikutuksista sekä vaikutusalueen maaperään ja pohjaveteen kohdistuvista riskeistä tehtävä arvio ovat tarpeen sen selvittämiseksi, onko maaperään tai pohjaveteen kohdistuvia haitallisia vaikutuksia aiheutunut tai onko niitä odotettavissa.</p>
    <p>Ympäristölupaviraston päätöstä n:o 164, jolla on myönnetty Kokemäenjoesta otetun veden esikäsittelylaitosta koskeva ympäristölupa, on tarpeen muuttaa sen vuoksi, että päätöksen n:o 161 lupamääräystä 4 on edellä muutettu niin, että siinä on määrätty esikäsittelylaitoksen toiminnan tehostamisesta tarkoituksella suojata alueen maaperää ja pohjavettä tekopohjaveden imeyttämisen haitallisilta vaikutuksilta.</p>
    <p>
      <em>3.2.5.4 Tarkkailutietojen toimittaminen</em>
    </p>
    <p>Hallinto-oikeuden päätöksessä 07/0092/1 mainitun hankkeen seurannan piiriin tulevan alueen osa "Koillisreuna" on Vampulan kunnan alueella. Tämän ja asiassa muuten esitetyn selvityksen vuoksi voidaan arvioida, että toiminnan tarkkailun avulla selvitettävät vaikutukset saattavat mahdollisesti ulottua Vampulan kunnan alueelle. Tämän vuoksi tarkkailutulokset ja niistä laadittu vuosiyhteenveto on toimitettava myös Vampulan kunnan ympäristönsuojeluviranomaiselle.</p>
    <p>
      <em>3.2.5.5 Käyttöoikeudet</em>
    </p>
    <p>Oikeus ottaa pohjavettä ja tekopohjavettä toisen alueelta sekä ryhtyä siellä ottamista varten tarvittaviin toimiin on, kun otetaan huomioon Turun Seudun Vesi Oy:n pääasiallisesti talousveden saantia tarkoittavan hankkeen tarkoitus suuren kuluttajajoukon vedenhankinnan järjestämiseksi sekä vesilain 9 luvun 16 §:n 1 momentti, ollut myönnettävissä saman luvun 4 §:n 2 momentin nojalla. Hanke ei estä talousveden tarpeen tyydyttämistä myös Virttaankankaan seudulla.</p>
    <p>Ympäristölupavirasto on kuitenkin yksilöinyt edellä tarkoitetut käyttöoikeusalueet päätöksen n:o 161 ratkaisuosan toisessa kappaleessa vain viittaamalla saman päätöksen lupamääräyksessä 12 olevaan korvausluetteloon. Käyttöoikeusalueiden yksilöinti on ympäristölupaviraston päätöksessä esitetty puutteellisesti sikälikin, että ympäristölupavirasto ei ole käyttöoikeuden myöntämisen yhteydessä viitannut karttoihin, joista käyttöoikeusalueet ilmenevät. Ympäristölupaviraston päätöksessä ei myöskään ole annettu määräyksiä siitä, mihin toimenpiteisiin Turun Seudun Vesi Oy:llä on sille myönnettyjen käyttöoikeuksien nojalla oikeus ryhtyä toisten alueilla. Tämä käy kuitenkin vedenottamo- ja imeytysalueiden osalta välillisesti ilmi niistä rajoituksista, joita päätöksen n:o 162 lupamääräyksestä 12 ilmenevissä suoja-aluemääräyksissä on asetettu. Näistä syistä päätöksen n:o 161 ratkaisuosan toista kappaletta on muutettava tämän päätöksen ratkaisuosasta edellä ilmenevällä tavalla.</p>
    <p>Kun otetaan huomioon vesilain 9 luvun 18 § ja tekopohjavesihankkeesta saatu selvitys, siirtojohdon Huittinen-Virttaa edellyttämästä käyttöoikeudesta toisten alueisiin on voitu päättää ympäristölupaviraston päätöksestä n:o 166 ilmenevällä tavalla. Koska siirtovesijohdon rakentaminen ei saadun selvityksen mukaan edellytä mainitun pykälän mukaisen käyttöoikeusratkaisun lisäksi muuta vesilain tai muunkaan lain mukaista lupaa tai päätöstä, on mainittua ratkaisua pidettävä sellaisena luonnonsuojelulain 65 §:n kannalta lupaan rinnastettavana päätöksenä, jonka yhteydessä on osaltaan tullut arvioida vaikutukset Natura 2000 -verkoston kohteeseen siten kuin ympäristölupaviraston ja hallinto-oikeuden päätöksissä sekä edellä kohdassa 3.2.2 tarkoitetaan.</p>
    <p>
      <em>3.2.6 Eräät muut kysymykset</em>
    </p>
    <p>
      <em>3.2.6.1 Loimaan kaupungin vedenottoon liittyvät vaatimukset</em>
    </p>
    <p>Asiassa saadun selvityksen perusteella hankkeesta ei ennalta arvioiden aiheudu veden saannin heikentymistä Loimaan kaupungin Hosihaudan vedenottamolla. Ympäristölupaviraston päätöksessä n:o 161 on annettu vedensaannin turvaamista koskeva lupamääräys 14 ja ennakoimattomia vahinkoja koskeva lupamääräys 15, joita on pidettävä riittävinä Loimaan kaupungin vedenhankinnan turvaamiseksi. Tämän vuoksi Loimaan kaupunginhallituksen valitus on hylättävä.</p>
    <p>
      <em>3.2.6.2 Aarne Pajun kiinteistöllä olevia kaivoa ja lampea koskevat vaatimukset</em>
    </p>
    <p>Asiassa saadun selvityksen perusteella Aarne Pajun omistamalla Alastaron kunnan Virttaan kylässä sijaitsevalla tilalla Santala RN:o 5:196 olevien kaivon ja lammen vedenkorkeuden aleneminen ei ole ollut seurausta nyt kysymyksessä olevasta hankkeesta. Tämän vuoksi Pajun valitus on mainitun perusteen osalta hylättävä.</p>
    <p>
      <em>3.2.6.3 Alastaron kunnan Virttaan kylässä sijaitsevaa kiinteistöä Yrjölä RN:o 1:66 koskevat vaatimukset</em>
    </p>
    <p>Armi Kyläheikkilä-Kyllästisen ja hänen asiakumppaneidensa vaatimukset perustuvat Alastaron kunnan Virttaan kylässä sijaitsevaan kiinteistöön Yrjölä RN:o 1:66 kuuluvan palstan alueelle tapahtuvaan rakenteiden sijoittamiseen. Turun Seudun Vesi Oy:n korkeimmalle hallinto-oikeudelle 14.3.2008 toimittaman kirjelmän ja siihen liitetyn piirustuksen mukaan kysymyksessä olevan palstan alueelle ei sijoitettaisi hankkeeseen liittyviä rakenteita. Kiinteistölle ei näin ollen rakenteiden sijoittamisen vuoksi aiheudu korvattavaa haittaa tai vahinkoa. Näin ollen Armi Kyläheikkilä-Kyllästisen ja hänen asiakumppaneidensa valitus on mainittua palstaa koskevalta osin hylättävä.</p>
    <p>
      <em>3.2.7 Korvaukset</em>
    </p>
    <p>Ympäristölupavirasto on päätöksessä n:o 161 määrännyt, että luvan saajan on maksettava suoja-alueeseen kuuluvien, päätöksen mukaisten pysyvän käyttöoikeuden kohteena olevien alueiden omistajille korvaus, joka määräytyy katselmustoimituksen toimitusmiesten esittämien perusteiden mukaan metsämaan arvon perusteella. Suoja-alueella sijaitsevien muiden kuin käyttöoikeuden kohteena olevien alueiden osalta ei ole määrätty maksettavaksi korvausta.</p>
    <p>Vesilain 1 luvun 18 §:ssä säädetty pohjaveden muuttamiskielto on alueen luontaisen pohjaveden vuoksi merkittävästi rajoittanut maa-ainesten ottamista alueella jo ennen nyt kysymyksessä olevaa tekopohjaveden muodostamistakin.</p>
    <p>Suoja-aluetta koskevan päätöksen n:o 162 suoja-aluemääräyksessä 15 on alueella erikseen kielletty sellainen ojien tai muu maan kaivu, josta voi aiheutua pohjaveden likaantumisvaaraa, pohjaveden haitallista purkaantumista, pohjaveden määrän vähentymistä tai pohjavettä likaavan pintaveden imeytymistä maaperään.</p>
    <p>Maa-ainesten ottaminen suoja-alueella edellyttää maa-aineslain ja, sikäli kuin ottamisesta saattaisi aiheutua vesilain 1 luvun 18 §:ssä tarkoitettuja seurauksia, myös vesilain 9 luvun 8 §:n mukaisen luvan saamista. Lisäksi ottaminen edellyttäisi vesilain 9 luvun 20 §:ssä tarkoitettua erillistä ympäristölupaviraston lupaa suoja-aluemääräyksistä poikkeamiseen. Maa-aineslain mukaisen luvan puuttuminen ei sinänsä estä korvauksen määräämistä vesilain nojalla. Uusien maa-aineslain ja mahdollisesti myös vesilain mukaisten lupien myöntäminen suoja-alueella sijaitseville alueille ja mahdollisesti myönnettävissä olevien lupien perusteella sallittavan ottamisen laajuus on kuitenkin maa-aineslain 3 ja 11 §, vesilain 9 luvun 8 § ja 15 §:n 1 momentti sekä muun ohella seutukaavasta ilmenevä selvitys huomioon ottaen sillä tavoin epävarmaa, että käyttöoikeusalueilla olevan soran arvoa ei ole otettava nyt vesilain 9 luvun 11 §:n sekä 11 luvun säännösten nojalla määrättävän käyttöoikeuskorvauksen perusteeksi.</p>
    <p>Sikäli kuin valituksissa on perustettu korvausvaatimukset maa-ainesten ottamisen estymiseen sellaisilla suoja-alueeseen kuuluvilla alueilla, joihin ei ole myönnetty pysyvää käyttöoikeutta, kysymys ei vesilain 1 luvun 18 § sekä maa-ainesten ottamisen edellyttämien maa-aineslain ja vesilain mukaisten lupien myöntämisen edellytykset ja lupamääräyksiä koskevat säännökset huomioon ottaen ole vesilain 9 luvun 19 §:n 2 momentissa tarkoitetusta, 9 luvun 20 §:n 2 momentti huomioon ottaen pohjavedenottamon suoja-aluepäätöksessä etukäteen korvattavaksi määrättävästä edunmenetyksestä.</p>
    <p>Määräystä sellaisen edunmenetyksen korvaamiseksi, jota lupaa myönnettäessä ei ole ennakoitu, voidaan vesilain 11 luvun 8 §:n 3 momentin nojalla lupapäätöksen estämättä vaatia erillisellä ympäristölupavirastolle tehtävällä hakemuksella.</p>
    <p>Edellä mainituista syistä toisaalta käyttöoikeuksista määrättävät korvaukset on voitu määrätä ympäristölupaviraston päätöksessä sanotuin perustein ottamatta huomioon maa-ainesten ottamisen estymistä, eikä toisaalta muualla suoja-alueella ole ollut tarpeen määrätä mahdollista maa-ainesten ottamisen estymistä korvattavaksi.</p>
    <p>Edellä mainituista syistä hallinto-oikeuden korvausten osalta pysyttämää ympäristölupaviraston päätöksen lopputulosta ei ole perustetta muuttaa.</p>
    <p>
      <em>3.2.8 Töiden ja toiminnan aloittamisluvat</em>
    </p>
    <p>Vesilain 2 luvun 26 §:n 1 momentin mukaan ympäristölupavirasto voi lupapäätöksessään oikeuttaa hakijan ryhtymään jo ennen päätöksen lainvoimaiseksi tulemista yrityksen toteuttamista tarkoittaviin töihin ja työn suorittamiseksi tarpeellisiin toimenpiteisiin (<em>töidenaloittamislupa</em>) lainkohdasta tarkemmin ilmenevin perustein. Ympäristönsuojelulain 101 §:n 1 momentin mukaan lupaviranomainen voi perustellusta syystä ja edellyttäen, ettei täytäntöönpano tee muutoksenhakua hyödyttömäksi, luvan hakijan pyynnöstä lupapäätöksessä määrätä, että toiminta voidaan muutoksenhausta huolimatta aloittaa lupapäätöstä noudattaen.</p>
    <p>Luvat töiden ja toiminnan aloittamiseen koskevat vain osaa nyt käsiteltävänä olevien päätösten mukaisesta hankkeesta. Nyt kysymyksessä olevalla korkeimman hallinto-oikeuden päätöksellä hankkeen lupa-asiat ratkaistaan lainvoimaisesti. Näin ollen ja kun muutoin otetaan huomioon Vaasan hallinto-oikeuden päätöksen edellä ilmenevät perustelut töiden ja toiminnan aloittamislupien osalta, vesilain 2 luvun 26 § ja ympäristönsuojelulain 101 § sekä korkeimmassa hallinto-oikeudessa esitetyt vaatimukset ja asiassa saatu selvitys, Vaasan hallinto-oikeuden päätöksen lopputuloksen muuttamiseen ei töiden ja toiminnan aloittamislupia koskevilta osin ole perusteita.</p>
    <p>
      <em>3.2.9 Johtopäätös</em>
    </p>
    <p>Muilta lupaharkintaa ja luvan sisältöä koskevilta osiltaan hallinto-oikeuden päätöksen lopputulosta ei ole valitusten johdosta perusteita muuttaa, kun näiltä osin otetaan huomioon Vaasan hallinto-oikeuden päätöksen edellä selostetut perustelut sekä hallinto-oikeuden päätöksen perusteluissa mainitut Länsi-Suomen ympäristölupaviraston päätösten perustelut ja niissä mainitut oikeusohjeet sekä korkeimmassa hallinto-oikeudessa esitetyt vaatimukset ja asiassa saatu selvitys.</p>
    <p>4. Oikeudenkäyntikulut, oikeudenkäyntiavustajan palkkio ja oikeudenkäyntimaksu</p>
    <p>4.1 Oikeudenkäyntikulujen korvaamista korkeimmassa hallinto-oikeudessa koskevat vaatimukset hylätään.</p>
    <p>4.2 Varatuomari Armi Kyläheikkilä-Kyllästiselle vahvistetaan maksettavaksi Reima Toivosen avustamisesta oikeusapulain 18 §:n 1 momentin nojalla oikeusavun palkkioperusteista annetun valtioneuvoston asetuksen 6 §:n 1 momentin ja 16 §:n mukaiseksi kohtuulliseksi 13 työtunnin mukaan lasketuksi palkkioksi 1 183,00 euroa. Kokonaispalkkioksi, joka sisältää 260,26 euron arvonlisäveron, muodostuu siten 1 443,26 euroa. Mainittu määrä jää valtion vahingoksi.</p>
    <p>4.3 Oikeudenkäyntimaksusta vapauttamista koskeva vaatimus jätetään tutkimatta.</p>
    <p>
      <em>Perustelut</em>
    </p>
    <p>4.1 Osaksi asian näin päättyessä ja osaksi sen laatuun nähden ja kun otetaan huomioon hallintolainkäyttölain 74 §, muutoksenhakijoille ei ole määrättävä maksettavaksi korvausta oikeudenkäyntikuluista korkeimmassa hallinto-oikeudessa.</p>
    <p>4.3 Tuomioistuinten ja eräiden oikeushallintoviranomaisten suoritteista perittävistä maksuista annetun lain 3 §:n 1 momentin mukaan muutoksenhakuasian käsittelystä korkeimmassa hallinto-oikeudessa peritään oikeudenkäyntimaksu. Lain 9 §:n 1 momentin mukaan maksun määrää asian esittelijä. Lain 10 §:n mukaan maksun määräämistä koskevaan päätökseen haetaan muutosta vaatimalla oikaisua maksun määränneeltä virkamieheltä kuuden kuukauden kuluessa maksun määräämisestä. Vaatimus korkeimman hallinto-oikeuden oikeudenkäyntimaksusta vapauttamisesta on korkeimman hallinto-oikeuden lainkäyttöasian kokoonpanon toimivaltaan kuulumattomana jätettävä tutkimatta.</p>
    <p>5. Täytäntöönpanon keskeyttäminen</p>
    <p>Lausuminen täytäntöönpanon keskeyttämistä koskevista vaatimuksista raukeaa.</p>
    <p>
      <em>Perustelut</em>
    </p>
    <p>Kun asiat on tällä päätöksellä ratkaistu ja kun otetaan huomioon edellä kohdassa 3.2.8 lausuttu, täytäntöönpanon keskeyttämistä koskevista pyynnöistä ei ole tarpeen lausua.</p>
    <p>Asian ovat ratkaisseet hallintoneuvokset Esa Aalto, Pekka Vihervuori, Kari Kuusiniemi, Jukka Mattila ja Hannu Ranta sekä ympäristöasiantuntijaneuvokset Heikki Kiuru ja Pertti Eloranta. Asian esittelijä Sinikka Pärnänen.</p>
  </dcterms:abstract>
  <finlex:content id="r200801883.kho">
    <div>
</div>
  </finlex:content>
</finlex:document>
