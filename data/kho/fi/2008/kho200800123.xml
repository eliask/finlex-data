<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200800123</dcterms:identifier>
  <finlex:ecliIdentifier>ECLI:FI:KHO:2008:4</finlex:ecliIdentifier>
  <dcterms:title>30.1.2008/123 KHO:2008:4</dcterms:title>
  <dcterms:description>
    <p>
      <span>Julkisoikeudellinen lastensuojelu</span>
      <span>Huostaanottopäätöksen täytäntöönpano toisessa Pohjoismaassa</span>
      <span>Toimivaltainen viranomainen</span>
      <span>Bryssel IIa-asetus</span>
      <span>Yksityisoikeuden alan yhteistyö Euroopan unionissa</span>
    </p>
  </dcterms:description>
  <finlex:registerNumber>2330/3/05</finlex:registerNumber>
  <dcterms:issued>2008-01-30</dcterms:issued>
  <finlex:fileCopyNumber>123</finlex:fileCopyNumber>
  <dcterms:abstract>
    <p>Korkein hallinto-oikeus oli päättänyt pyytää Euroopan yhteisöjen tuomioistuimelta ennakkoratkaisun ns. Bryssel IIa-asetuksen (Neuvoston asetus (EY) N:o 2201/2003) soveltamisesta Ruotsin viranomaisten antaman lapsen huostaanottoa koskevan päätöksen täytäntöönpanoon Suomessa. Saatuaan ennakkoratkaisun Euroopan yhteisöjen tuomioistuimelta korkein hallinto-oikeus siirsi asian toimivaltaiseen käräjäoikeuteen ratkaistavaksi, koska huoltoa tai hoitoa koskevan päätöksen täytäntöönpanoa varten tapahtuvasta luovuttamisesta Islantiin, Norjaan, Ruotsiin tai Tanskaan annettua lakia (761/1970) ei mainitun EU-asetuksen vuoksi voitu soveltaa asiassa.</p>
    <p>Euroopan yhteisöjen tuomioistuimen 27.11.2007 asiassa C-435/06 antama tuomio</p>
    <p>Tuomioistuimen toimivallasta sekä tuomioiden tunnustamisesta ja täytäntöönpanosta avioliittoa ja vanhempainvastuuta koskevissa asioissa annetun neuvoston asetuksen soveltamisesta annetun lain (1153/2004) 2 §</p>
    <p>Neuvoston asetus (EY) N:o 2201/2003 (27.11.2003) tuomioistuimen toimivallasta sekä tuomioiden tunnustamisesta ja täytäntöönpanosta avioliittoa ja vanhempainvastuuta koskevissa asioissa ja asetuksen (EY) N:o 1347/2000 kumoamisesta</p>
    <p>
      <viite tyyppi="www" kohde="http://www.kho.fi/paatokset/42331.htm">Kort referat på svenska</viite>
    </p>
  </dcterms:abstract>
  <p>1. TAPAHTUMAKUVAUS</p>
  <p><em>Poliisilaitos</em> on päätöksellään 8.3.2005 päättänyt luovuttaa A:n ja B:n Suomesta Ruotsiin. Luovuttaminen on päätetty panna täytäntöön heti, vaikka päätös ei ollut saanut lainvoimaa, koska täytäntöönpanolle oli katsottava olevan erityisiä syitä. Poliisilaitos on lisäksi päättänyt, että lapsia oli säilytettävä sosiaaliviranomaisten huostassa, kunnes täytäntöönpano tapahtuu, ja että lapset kuljetetaan Suomesta Ruotsiin, jossa heidät luovutetaan Ruotsin viranomaisille.</p>
  <p>Päätöksensä perusteluissa poliisilaitos on todennut, että L:n kunnan sosiaalilautakunta Ruotsissa on 23.2.2005 päättänyt välittömästi huostaanottaa A:n ja B:n Lag med särskilda bestämmelser om vård av unga (<em>LVU</em>) -nimisen lain 6 §:n nojalla. K:n lääninoikeus Ruotsissa on 3.3.2005 vahvistanut sosiaalilautakunnan päätöksen. Luovutuspyyntö perustuu edellä mainittuihin päätöksiin, A ja B on määrätty sosiaaliviranomaisten huostaan ja säilytettäväksi heidän osoittamassaan paikassa, huostaanottopäätökset ovat välittömästi täytäntöönpanokelpoisia Ruotsissa eikä lasten luovuttamiselle Suomesta Ruotsiin ole tiedossa olevaa terveydellistä tai muutakaan estettä.</p>
  <p><em>Merkitään</em>, että M:n kamarioikeus on päätöksellään 26.4.2005 hylännyt C:n edellä mainitusta välitöntä huostaanottoa koskeneesta lääninoikeuden päätöksestä tekemän valituksen. Edelleen on M:n kamarioikeus 16.12.2005 antamallaan päätöksellään hylännyt C:n valituksen lääninoikeuden päätöksestä 12.5.20005, jolla vahvistettiin sosiaalilautakunnan hakemuksesta LVU:n mukaisen huollon antaminen A:lle ja B:lle. Tätä ennen kamarioikeus oli päätöksellään 18.10.2005 katsonut, että Ruotsilla oli tuomiovalta asiassa. <em>Regeringsrätten</em> on myöntänyt valitusluvan C:lle kamarioikeuden päätöksestä 18.10.2005 koskien kysymystä, onko ruotsalainen tuomioistuin toimivaltainen asiassa. <em>Regeringsrätten</em> on 20.6.2006 antamallaan päätöksellä päättänyt hylätä C:n valituksen ja todennut, että Ruotsin tuomioistuimilla oli tuomiovalta asiassa. <em>Regeringsrätten</em> on päätöksensä perusteluissa muun ohella todennut, että sosiaalilautakunnan aloittaessa <em>socialtjänstelagen</em> -nimisen lain 11 luvun 1 §:ssä tarkoitetun selvityksen epäillessään puutteita lasten kotioloista, C:n lapsineen asui pysyvästi L:n kunnassa ja K:n läänin lääninoikeuden tuomiopiirissä.</p>
  <p><em>Oikeusaputoimisto</em> on 15.4.2005 tekemällään päätöksellä myöntänyt C:lle oikeusapua 31.3.2005 lukien ilman korvausvelvollisuutta valtiolle ja määrännyt hänen avustajakseen asianajaja SM:n.</p>
  <p>2. ASIAN KÄSITTELY OULUN HALLINTO-OIKEUDESSA</p>
  <p>2.1. C:n valitus</p>
  <p><em>C</em> on valittanut poliisilaitoksen päätöksestä ja vaatinut päätöksen kumoamista. Lapset on palautettava H:n kaupunkiin Suomeen.</p>
  <p>2.2. Hankitut selvitykset ja lausunnot</p>
  <p><em>Poliisilaitos</em> on antanut lausunnon.</p>
  <p><em>C</em> on vaatinut hänen henkilökohtaista kuulemistaan lasten asumista ja kotipaikkaa koskevista seikoista.</p>
  <p>2.3. Hallinto-oikeuden päätös</p>
  <p><em>Hallinto-oikeus</em> on valituksenalaisella päätöksellään hylännyt C:n vaatimuksen suullisen käsittelyn toimittamisesta sekä hylännyt tämän poliisilaitoksen päätöksestä tekemän valituksen.</p>
  <p>Hallinto-oikeus on perustellut päätöstään seuraavasti:</p>
  <p>A:n ja B:n Suomesta Ruotsiin luovuttamista koskevan asian yhteydessä ei voida käsitellä heidän kotikuntaansa koskevaa asiaa. Asiakirjoihin heidän kotikunnastaan sisältyvä selvitys huomioon ottaen suullisen käsittelyn toimittaminen C:n kuulemiseksi henkilökohtaisesti hänen ilmoittamistaan seikoista on ilmeisen tarpeetonta.</p>
  <p>Huoltoa tai hoitoa koskevan päätöksen täytäntöönpanoa varten tapahtuvasta luovuttamisesta Islantiin, Norjaan, Ruotsiin tai Tanskaan annetun lain 1 §:n mukaan voidaan henkilö, jonka Islannin, Norjan, Ruotsin tai Tanskan viranomaisen antaman päätöksen mukaisesti tulee olla huollossa tai hoidossa, pyynnöstä luovuttaa Suomesta mainittuun valtioon päätöksen täytäntöönpanoa varten. Mainitun lain 2 §:n mukaan luovuttamiseen voidaan suostua ainoastaan edellytyksin, että pyyntö perustuu päätökseen, joka on annettu asianomaisen valtion lasten ja nuorten huoltoa, mielisairaanhoitoa, vajaamielishuoltoa, päihdyttävien aineiden väärinkäyttäjien huoltoa taikka elatusvelvollisuutensa laiminlyöneitä henkilöitä tai irtolaisia koskevan lainsäädännön nojalla. Lisäksi edellytetään, että luovutettavaksi pyydetty päätöksessä on määrätty otettavaksi laitokseen tai pidettäväksi laitoksessa taikka oleskelemaan erityisesti hänelle osoitetussa paikassa ja että päätös on täytäntöönpanokelpoinen siinä valtiossa, missä se on annettu. Lain 3 §:n mukaan Suomen kansalaisen luovuttaminen edellyttää lisäksi, että hänellä on kotipaikka siinä valtiossa, missä päätös on annettu, että päätös koskee huoltoa tai hoitoa ja että huolto tai hoito voidaan tarkoituksenmukaisimmin antaa hänelle mainitussa valtiossa.</p>
  <p>Sosiaalilautakunnan puheenjohtaja on 23.2.2005 tekemillään päätöksillä ottanut kiireellisesti huostaan C:n ja D:n alaikäiset lapset, 8.7.2001 syntyneen A:n ja 15.1.1999 syntyneen B:n. K:n lääninoikeus on päätöksellään 3.3.2005 vahvistanut edellä mainittuja lapsia koskevat kiireelliset huostaanotot. Ruotsin poliisi on 3.3.2005 pyytänyt H:n poliisilaitokselta virka-apua päätösten täytäntöönpanoon, koska A ja B ovat oleskelleet H:n kaupungissa isoäitinsä luona.</p>
  <p>Suomen väestötietojärjestelmästä 9.3.2005 ilmenneiden tietojen mukaan A:lle ja B:llä ei ole ollut mainittuun päivään mennessä Suomessa kotikuntaa. Ruotsin poliisiviranomaisen Suomen poliisiviranomaisille samana päivänä toimittamien tietojen mukaan A ja B ovat olleet tuolloin kirjoilla K:n läänissä L:n kunnassa. A:n ja B:n kotipaikka on siten ollut Ruotsissa silloin, kun heitä koskevat huostaanottopäätökset ja päätös luovuttamisesta Suomesta Ruotsiin on tehty. Kun lisäksi otetaan huomioon, että lapset ovat syntyneet ja asuneet Ruotsissa ja että kiireellisen huostaanoton peruste on syntynyt siellä, heidän huoltonsa ja hoitonsa voidaan tarkoituksenmukaisimmin antaa heille Ruotsissa. A ja B:n on niin ollen voitu luovuttaa takaisin Ruotsiin, vaikka he ovat Suomen kansalaisia. C ei ole esittänyt sellaista selvitystä, jonka perusteella poliisilaitoksen päätös olisi kumottava tai sitä olisi muutettava. Se seikka, että H:n maistraatti on 10.3.2005 rekisteröinyt C:n, D:n sekä A:n ja B:n muuttaneen Suomeen 1.3.2005, ei vaikuta asian ratkaisemiseen.</p>
  <p>Sovellettuina oikeusohjeina hallinto-oikeus on maininnut hallintolainkäyttölain 38 §:n 1 momentin sekä huoltoa ja hoitoa koskevan päätöksen täytäntöönpanoa varten tapahtuvasta luovuttamisesta Islantiin, Norjaan, Ruotsiin tai Tanskaan annetun lain 1 §:n 1 momentin, 2 §:n ja 3 §:n.</p>
  <p>3. ASIAN KÄSITTELY KORKEIMMASSA HALLINTO-OIKEUDESSA</p>
  <p>3.1. C:n valitus</p>
  <p><em>C</em> on valituksessaan vaatinut, että hallinto-oikeuden päätös ja poliisilaitoksen päätös kumotaan ja A ja B palautetaan H:n kaupunkiin Suomeen. Toissijaisesti asia on palautettava hallinto-oikeuden käsiteltäväksi. Lisäksi asiassa on toimitettava suullinen käsittely.</p>
  <p>3.2. Selvitykset korkeimmassa hallinto-oikeudessa</p>
  <p><em>Poliisilaitos</em> on C:n valituksen johdosta antanut selityksen.</p>
  <p><em>C</em> on antanut vastaselityksen.</p>
  <p><em>Oikeusministeriö</em> on korkeimman hallinto-oikeuden pyynnöstä antanut lausunnon, jossa se on lausunut käsityksensä ennakkoratkaisun pyytämisestä ja siitä, mitä kysymyksiä Euroopan yhteisöjen tuomioistuimelle tulisi esittää.</p>
  <p><em>C:lle</em> ja <em>poliisilaitokselle</em> on tämän jälkeen vielä varattu tilaisuus ilmaista käsityksensä mahdollisesta ennakkoratkaisun pyytämisestä asiassa ja siitä, mitä kysymyksiä Euroopan yhteisöjen tuomioistuimelle tulisi esittää.</p>
  <p><em>C</em> on vastustanut ennakkoratkaisun pyytämistä. C:n käsityksen mukaan Neuvoston asetusta (EY) N:o 2301/2003 tuomioistuimen toimivallasta sekä tuomioiden tunnustamisesta ja täytäntöönpanosta avioliittoa ja vanhempainvastuuta koskevissa asioissa ja asetuksen (EY) N:o 1347/2000 kumoamisesta (jäljempänä <em>Bryssel II a-asetus</em>) ei voida ajallisesti soveltaa tapaukseen, koska lääninoikeuden päätös välittömästä huostaanotosta on annettu 3.3.2005, mutta huostaanottoasia on tullut vireille L:n sosiaaliviranomaisessa ennen kuin Bryssel II a-asetusta on tullut soveltaa.</p>
  <p><em>Merkitään</em>, että korkein hallinto-oikeus on 20.12.2006 antamallaan välipäätöksellä taltionumero 3539 vapauttanut oikeusapulain 9 §:n nojalla asianajaja SM:n C:n oikeudenkäyntiavustajan tehtävästä 13.11.2006 lukien ja määrännyt mainitusta päivästä lukien hänen avustajakseen asianajaja MF:n.</p>
  <p>4. KORKEIMMAN HALLINTO-OIKEUDEN PÄÄTÖS ENNAKKORATKAISUN PYYTÄMISESTÄ EUROOPAN YHTEISÖJEN TUOMIOISTUIMELTA</p>
  <p>Korkein hallinto-oikeus on päätöksellään 13.10.2006 taltionumero 2692 (KHO:2006:76) päättänyt lykätä asian käsittelyn ja pyytää Euroopan yhteisöjen tuomioistuimelta Euroopan yhteisön perustamissopimuksen 68 artiklan 1 kohdan sekä 234 artiklan nojalla ennakkoratkaisun tuomioistuimen toimivallasta sekä tuomioiden tunnustamisesta ja täytäntöönpanosta avioliittoa ja vanhempainvastuuta koskevissa asioissa ja asetuksen (EY) N:o 1347/2000 kumoamisesta annetun neuvoston asetuksen (EY) N:o 2201/2003 asiallisesta ja ajallisesta soveltamisesta sekä erityisesti asetuksen 1 artiklan 1 kohdan b alakohdan ja 2 kohdan d alakohdan samoin kuin asetuksen 64 artiklan tulkinnasta.</p>
  <p>Korkein hallinto-oikeus on pyytänyt ennakkoratkaisua seuraaviin kysymyksiin:</p>
  <p>1 a) Sovelletaanko tuomioistuimen toimivallasta sekä tuomioiden tunnustamisesta ja täytäntöönpanosta avioliittoa ja vanhempainvastuuta koskevissa asioissa ja asetuksen (EY) N:o 1347/2000 kumoamisesta annettua neuvoston asetusta (EY) N:o 2201/2003 (Bryssel II a-asetus) nyt esillä olevan kaltaiseen, julkisoikeudellisen lastensuojelun yhteydessä yhtenä päätöksenä tehdyn, lapsen välitöntä huostaanottoa ja sijoittamista kodin ulkopuolelle sijaisperheeseen koskevan ratkaisun täytäntöönpanoon kokonaisuudessaan<br/>b) vai asetuksen 1 artiklan 2 kohdan d alakohdan säännös huomioon ottaen pelkästään sijoittamista kodin ulkopuolelle sijaisperheeseen koskevaan osaan päätöksestä,<br/>c) ja jälkimmäisessä tapauksessa, onko Bryssel II a -asetusta sovellettava huostaanottopäätökseen sisältyvään sijoittamista koskevaan ratkaisuun, vaikka itse huostaanottopäätöstä, johon nähden sijoituspäätös on alisteinen, koskisi asianomaisten jäsenvaltioiden yhteistyönä yhdenmukaistettu tuomioiden ja hallintopäätösten vastavuoroiselle tunnustamiselle ja täytäntöönpanolle perustuva lainsäädäntö.</p>
  <p>2) Jos vastaus kysymykseen 1 a) on myöntävä, onko ottaen huomioon sen, että asetuksessa ei ole otettu huomioon edellä mainittua julkisoikeudellisten huoltopäätösten tunnustamista ja täytäntöönpanoa koskevaa Pohjoismaiden neuvoston toimesta yhdenmukaistettua lainsäädäntöä vaan pelkästään vastaava yksityisoikeudellinen yleissopimus, mahdollista kuitenkin soveltaa lapsen huostaanottoon ensiksi mainittua yhdenmukaistettua lainsäädäntöä, joka perustuu hallintopäätösten välittömään tunnustamiseen ja täytäntöönpanoon hallintoviranomaisten yhteistyönä.</p>
  <p>3) Jos vastaus kysymykseen 1 a) on myöntävä ja kysymykseen 2) kieltävä, soveltuuko Bryssel II a-asetus ajallisesti asiaan, kun otetaan huomioon sen 72 artikla ja 64 artiklan 2 kohta sekä mainittu julkisoikeudellisia huoltopäätöksiä koskeva yhdenmukaistettu pohjoismainen lainsäädäntö, kun Ruotsissa hallintoviranomainen on tehnyt päätöksensä sekä välittömästä huostaanotosta että sijoittamisesta perheeseen 23.2.2005 ja alistanut välitöntä huostaanottoa koskevan päätöksensä lääninoikeuden vahvistettavaksi 25.2.2005 ja lääninoikeus on alistuksen johdosta vahvistanut päätöksen 3.3.2005.</p>
  <p>5. EUROOPAN YHTEISÖJEN TUOMIOISTUIMEN TUOMIO</p>
  <p><em>Euroopan yhteisöjen tuomioistuin</em> on 27.11.2007 asiassa C-435/06 antamallaan tuomiolla ratkaissut korkeimman hallinto-oikeuden esittämät kysymykset. Tuomiota on nyt ratkaistavana olevan asian kannalta olennaisin osin perusteltu seuraavasti:</p>
  <p>Ennakkoratkaisukysymysten tarkastelu</p>
  <p>Ensimmäisen kysymyksen a kohta</p>
  <p>24. Ennakkoratkaisua pyytänyt tuomioistuin tiedustelee tällä kysymyksellä, onko asetuksen N:o 2201/2003 1 artiklan 1 kohtaa tulkittava siten, että yhtäältä sitä sovelletaan yhtenä päätöksenä tehdyn, lapsen välitöntä huostaanottoa ja sijoittamista kodin ulkopuolelle sijaisperheeseen koskevaan ratkaisuun ja että toisaalta tällainen päätös kuuluu kyseiseen säännökseen sisältyvän siviilioikeudellisen asian käsitteen soveltamisalaan, kun päätös on tehty julkisoikeudellisen lastensuojelun yhteydessä.</p>
  <p>25. Lapsen huostaanottoa koskevan päätöksen osalta on selvitettävä, liittyykö tällainen päätös vanhempainvastuuseen ja kuuluuko se siis asetuksen N:o 2201/2003 soveltamisalaan.</p>
  <p>26. Tästä on todettava, että asetuksen N:o 2201/2003 1 artiklan 1 kohdan b alakohdan mukaan tätä asetusta sovelletaan, riippumatta siitä, millaisessa tuomioistuimessa asiaa käsitellään, siviilioikeudellisissa asioissa, jotka liittyvät vanhempainvastuun myöntämiseen, käyttämiseen, siirtämiseen, rajoittamiseen tai lopettamiseen. Asetuksen 2 artiklan 1 alakohdassa säädetään lisäksi, että asetuksessa tarkoitetaan "tuomioistuimella" jäsenvaltioiden kaikkia viranomaisia, jotka ovat toimivaltaisia tämän asetuksen soveltamisalaan kuuluvissa asioissa.</p>
  <p>27. Saman asetuksen 2 artiklan 7 alakohdan mukaan vanhempainvastuulla tarkoitetaan oikeuksia ja velvollisuuksia, jotka liittyvät lapsen henkilöön tai omaisuuteen ja jotka jollakin luonnollisella henkilöllä tai oikeushenkilöllä on tuomioistuimen tuomion tai lain taikka voimassa olevan sopimuksen perusteella, ja ilmaisu käsittää erityisesti oikeuden lapsen huoltoon ja tapaamisoikeuden.</p>
  <p>28. Lapsen huostaanotto ei kuulu nimenomaisesti asioihin, jotka asetuksen 1 artiklan 2 kohdan mukaan liittyvät vanhempainvastuuseen.</p>
  <p>29. Tämä ei kuitenkaan voi olla seikka, jonka perusteella lapsen huostaanottoa koskeva päätös jäisi asetuksen N:o 2201/2003 soveltamisalan ulkopuolelle.</p>
  <p>30. Ilmauksen "erityisesti" käyttö asetuksen 1 artiklan 2 kohdassa nimittäin merkitsee, että tähän säännökseen sisältyvä luettelo on luonteeltaan viitteellinen.</p>
  <p>31. Asetuksen N:o 2201/2003 johdanto-osan viidennestä perustelukappaleesta ilmenee lisäksi, että kaikkien lasten tasapuolisen kohtelun varmistamiseksi tämä asetus kattaa kaikki vanhempainvastuuta koskevat tuomiot, mukaan luettuina lastensuojelutoimenpiteet.</p>
  <p>32. Pääasiassa kyseessä olevan kaltainen, lapsen huostaanottoa koskeva päätös kuuluu luonnostaan viranomaistoimintaan, jonka tarkoituksena on täyttää alaikäisten suojelua ja avustamista koskevat tarpeet.</p>
  <p>33. Yhteisöjen tuomioistuimelle esitetystä asiakirja-aineistosta ilmenee lisäksi, että Suomessa lapsen huostaanotosta seuraa, että tämän jäsenvaltion sosiaalilautakunnilla on oikeus päättää lapsen olinpaikasta. Tällainen toimenpide on omiaan vaikuttamaan tapaan, jolla voidaan käyttää lapsen huoltoa koskevaa oikeutta, joka asetuksen N:o 2201/2003 2 artiklan 9 alakohdan mukaan sisältää juuri oikeuden päättää lapsen asuinpaikasta. Tällainen oikeus siis liittyy vanhempainvastuuseen, koska asetuksen 1 artiklan 2 kohdan a alakohdan mukaan oikeus lapsen huoltoon on yksi vanhempainvastuuseen kuuluvista asioista.</p>
  <p>34. Sijaishuoltoon sijoittamisesta on huomattava, että asetuksen N:o 2201/2003 1 artiklan 2 kohdan d alakohdan mukaan lapsen sijoittaminen sijaisperheeseen tai hoitolaitokseen kuuluu asioihin, jotka liittyvät vanhempainvastuuseen.</p>
  <p>35. Kuten julkisasiamies totesi ratkaisuehdotuksensa 28 kohdassa, huostaanotto ja sijoittaminen ovat erittäin tiiviissä yhteydessä toisiinsa siten, että yhtäältä huostaanotosta voidaan päättää erikseen enintään väliaikaisena toimenpiteenä ja toisaalta vanhempien tahdon vastainen lapsen sijoittaminen voidaan toteuttaa vain, jos viranomaiset ensin ottavat lapsen huostaan.</p>
  <p>36. Lapsen huostaanottoa koskevan päätöksen jättäminen asetuksen N:o 2201/2003 soveltamisalan ulkopuolelle voisi siis vaarantaa tämän asetuksen tehokkuuden jäsenvaltioissa, joissa lastensuojelu, mukaan lukien lasten sijoittaminen sijaishuoltoon, edellyttää usean päätöksen tekemistä. Lisäksi on huomattava, että koska muissa jäsenvaltioissa lastensuojelu varmistetaan vain yhdellä päätöksellä, kyseessä olevien lasten tasapuolinen kohtelu voisi myös tulla kyseenalaiseksi.</p>
  <p>37. Asetuksen N:o 2201/2003 osalta on selvitettävä, voidaanko tätä asetusta soveltaa julkisoikeudellisiin lapsen huostaanottoa ja sijoittamista koskeviin päätöksiin.</p>
  <p>38. Asetuksen N:o 2201/2003 1 artiklan 1 kohdassa säädetään periaatteesta, jonka mukaan tätä asetusta sovelletaan vain "siviilioikeudellisissa asioissa", mutta siinä ei määritellä tämän käsitteen sisältöä eikä ulottuvuutta.</p>
  <p>39. On palautettava mieleen, että tuomioistuimen toimivallasta sekä tuomioiden täytäntöönpanosta yksityisoikeuden alalla 27.9.1968 tehdyn yleissopimuksen (EYVL 1972, L 299, s. 32), sellaisena kuin se on muutettuna Tanskan kuningaskunnan, Irlannin sekä Ison-Britannian ja Pohjois-Irlannin yhdistyneen kuningaskunnan liittymisestä kyseiseen yleissopimukseen 9.10.1978 tehdyllä yleissopimuksella (EYVL L 304, s. 1 ja muutettuna s. 77), Helleenien tasavallan liittymisestä kyseiseen yleissopimukseen 25.10.1982 tehdyllä yleissopimuksella (EYVL L 388, s. 1), Espanjan kuningaskunnan ja Portugalin tasavallan liittymisestä kyseiseen yleissopimukseen 26.5.1989 tehdyllä yleissopimuksella (EYVL L 285, s. 1) sekä Itävallan tasavallan, Suomen tasavallan ja Ruotsin kuningaskunnan liittymisestä kyseiseen yleissopimukseen 29.11.1996 tehdyllä yleissopimuksella (EYVL 1997, C 15, s. 1; jäljempänä Brysselin yleissopimus), yhteydessä yhteisöjen tuomioistuin on tulkinnut yksityisoikeudellisen asian käsitettä, joka sisältyy tämän yleissopimuksen 1 artiklan 1 kappaleen ensimmäiseen virkkeeseen.</p>
  <p>40. Yhteisöjen tuomioistuin on katsonut toistuvasti, että sen varmistamiseksi, että Brysselin yleissopimuksesta sopimusvaltioille ja asianomaisille henkilöille syntyvät oikeudet ja velvoitteet ovat mahdollisimman tasapuolisia ja yhdenmukaisia, mainitun määräyksen sanamuotoa ei ole tulkittava siten, että siinä ainoastaan viitattaisiin jonkin asianomaisen sopimusvaltion sisäiseen oikeuteen. Yksityisoikeudellisen asian käsitettä on pidettävä itsenäisenä käsitteenä, jonka tulkinnassa on käytettävä perustana Brysselin yleissopimuksen tavoitteita ja järjestelmää sekä niitä yleisiä periaatteita, jotka ilmenevät kansallisten oikeusjärjestysten muodostamasta kokonaisuudesta (ks. asia C-292/05, Lechouritou ym., tuomio 15.2.2007, 29 kohta oikeuskäytäntöviittauksineen, ei vielä julkaistu oikeustapauskokoelmassa).</p>
  <p>41. Ruotsin hallitus myöntää pääasian valittajan, muiden huomautuksia esittäneiden jäsenvaltioiden ja Euroopan yhteisöjen komission tavoin, että asetuksen N:o 2201/2003 1 artiklan 1 kohtaan sisältyvää siviilioikeudellisen asian käsitettä on myös tulkittava itsenäisesti yhteisön oikeudessa, mutta se katsoo, että lapsen huostaanottoa ja sijoittamista koskeva päätös, johon sisältyy julkisen vallan käyttöä, ei kuulu asetuksen soveltamisalaan.</p>
  <p>42. Väitteensä tueksi Ruotsin hallitus vetoaa yhteisöjen tuomioistuimen oikeuskäytäntöön, jossa katsotaan, että vaikka tietyt viranomaisen ja yksityisoikeudellisen henkilön väliset oikeudenkäynnit saattavatkin kuulua Brysselin yleissopimuksen soveltamisalaan, näin ei ole viranomaisen käyttäessä julkista valtaa (asia C-167/00, Henkel, tuomio 1.10.2002, Kok. 2002, s. I-8111, 26 ja 30 kohta ja asia C-266/01, Préservatrice foncière TIARD, tuomio 15.5.2003, Kok. 2003, s. I-4867, 22 kohta).</p>
  <p>43. Ruotsin hallituksen mukaan olisi vaikea kuvitella paremmin julkisen vallan käyttöä ilmentävää päätöstä kuin päätös, jolla lapsi määrätään otettavaksi huostaan ja joka saattaa myös tietyissä olosuhteissa johtaa lapsen vapauden riistoon.</p>
  <p>44. Tällaista asetuksen N:o 2201/2003 1 artiklan 1 kohdan tulkintaa ei voida hyväksyä.</p>
  <p>45. Koska nimittäin siviilioikeudellisen asian käsitettä on tulkittava asetuksen N:o 2201/2003 tavoitteisiin nähden, vanhempainvastuuta koskevien ratkaisujen vastavuoroisen tunnustamisen ja täytäntöönpanon tavoite selvästi vaarantuisi, jos lapsen huostaanottoa ja sijoittamista koskevat päätökset olisi jätettävä asetuksen soveltamisalan ulkopuolelle pelkästään siitä syystä, että ne joissakin jäsenvaltioissa ovat julkisoikeudellisia. Tässä yhteydessä on huomattava, että asetuksen N:o 2201/2003 1 artiklan 1 kohdan ja 2 artiklan 1 alakohdan säännöksistä ilmenee, että jäsenvaltioiden tuomioistuinorganisaatio ja toimivallan myöntäminen hallintoviranomaisille eivät voi vaikuttaa tämän asetuksen soveltamisalaan ja siviilioikeudellisen asian käsitteen tulkintaan.</p>
  <p>46. Siviilioikeudellisen asian käsitettä on siis tulkittava itsenäisesti.</p>
  <p>47. Vain asetuksen N:o 2201/2003 yhdenmukainen soveltaminen jäsenvaltioissa, mikä edellyttää asetuksen soveltamisalan määrittämistä yhteisön oikeudessa eikä kansallisissa oikeusjärjestyksissä, on omiaan varmistamaan, että asetuksen tavoitteet, joihin kuuluu kaikkien kyseessä olevien lasten tasapuolinen kohtelu, täyttyvät.</p>
  <p>48. Tämä tavoite toteutuu asetuksen N:o 2201/2003 johdanto-osan viidennen perustelukappaleen mukaan vain, mikäli kaikki vanhempainvastuuta koskevat tuomiot kuuluvat asetuksen soveltamisalaan.</p>
  <p>49. Vanhempainvastuu määritellään asetuksen 2 artiklan 7 alakohdassa laajasti siten, että sillä tarkoitetaan oikeuksia ja velvollisuuksia, jotka liittyvät lapsen henkilöön tai omaisuuteen ja jotka jollakin luonnollisella henkilöllä tai oikeushenkilöllä on tuomioistuimen tuomion tai lain taikka voimassa olevan sopimuksen perusteella.</p>
  <p>50. Kuten julkisasiamies totesi ratkaisuehdotuksensa 44 kohdassa, tältä osin on merkityksetöntä, vaikutetaanko vanhempainvastuuseen valtion toteuttamalla suojelutoimenpiteellä vai ratkaisulla, joka on tehty huoltajan itsensä aloitteesta.</p>
  <p>51. Siviilioikeudellisen asian käsitettä on siis tulkittava siten, että se voi sisältää myös toimenpiteitä, jotka jäsenvaltion oikeusjärjestyksessä ovat julkisoikeudellisia.</p>
  <p>52. Tällainen tulkinta saa lisäksi tukea asetuksen N:o 2201/2003 johdanto-osan kymmenennestä perustelukappaleesta, jonka mukaan tätä asetusta ei ole tarkoitettu sovellettavaksi "julkisoikeudellisiin toimenpiteisiin koulutus- ja terveysasioissa". Näiden asioiden jättäminen asetuksen soveltamisalan ulkopuolelle vahvistaa sen, että yhteisön lainsäätäjä ei ole tarkoittanut, että kaikki julkisoikeudelliset toimenpiteet jäävät asetuksen soveltamisalan ulkopuolelle.</p>
  <p>53. Ensimmäisen kysymyksen a kohtaan on vastattava edellä esitetyn perusteella, että asetuksen N:o 2201/2003 1 artiklan 1 kohtaa on tulkittava siten, että yhtenä päätöksenä tehty, lapsen välitöntä huostaanottoa ja sijoittamista kodin ulkopuolelle sijaisperheeseen koskeva ratkaisu kuuluu kyseiseen säännökseen sisältyvän siviilioikeudellisen asian käsitteen soveltamisalaan, kun tällainen päätös on tehty julkisoikeudellisen lastensuojelun yhteydessä.</p>
  <p>Ensimmäisen kysymyksen b ja c kohta</p>
  <p>54. Ennakkoratkaisua pyytänyt tuomioistuin on esittänyt nämä kysymykset vain siltä varalta, että vastauksessaan ensimmäisen kysymyksen a kohtaan yhteisöjen tuomioistuin tulkitsee asetuksen N:o2201/2003 1 artiklan 1 kohtaan sisältyvää siviilioikeudellisen asian käsitettä siten, että se ei kata yhtenä päätöksenä tehtyä, lapsen välitöntä huostaanottoa ja sijoittamista kodin ulkopuolelle sijaisperheeseen koskevaa ratkaisua, kun tällainen päätös on tehty julkisoikeudellisen lastensuojelun yhteydessä.</p>
  <p>55. Kun ensimmäisen kysymyksen a kohtaan annettu vastaus otetaan huomioon, ensimmäisen kysymyksen b ja c kohtaan ei ole tarpeen vastata.</p>
  <p>Toinen kysymys</p>
  <p>56. Ennakkoratkaisua pyytänyt tuomioistuin tiedustelee tällä kysymyksellä, onko asetusta N:o 2201/2003 tulkittava siten, että henkilöiden huostaanotosta ja sijoittamisesta tehtyjen hallintopäätösten tunnustamista ja täytäntöönpanoa koskevaa, Pohjoismaiden yhteistyönä yhdenmukaistettua kansallista lainsäädäntöä on mahdollista soveltaa asetuksen soveltamisalaan kuuluvaan lapsen huostaanottoa koskevaan päätökseen, kun tällaista lainsäädäntöä ei ole otettu asetuksessa huomioon.</p>
  <p>57. Tämän osalta on palautettava mieleen, että vakiintuneen oikeuskäytännön mukaan kansallinen tuomioistuin, jonka tehtävänä on toimivaltansa rajoissa soveltaa yhteisön oikeussääntöjä, on velvollinen varmistamaan näiden oikeussääntöjen täyden vaikutuksen niin, että se tarvittaessa jättää omasta aloitteestaan soveltamatta kaikkia yhteisön oikeuden kanssa ristiriidassa olevia kansallisia säännöksiä (ks. erityisesti asia 106/77, Simmenthal, tuomio 9.3.1978, Kok. 1978, s. 629, Kok. Ep. IV, s. 73, 21-24 kohta; asia C-213/89, Factortame ym., tuomio 19.6.1990, Kok. 1990, s. I-2433, Kok. Ep. X, s. 453, 19-21 kohta ja asia C-119/05, Lucchini, tuomio 18.7.2007, 61 kohta, ei vielä julkaistu oikeustapauskokoelmassa).</p>
  <p>58. Asetuksen N:o 2201/2003 59 artiklan 1 kohdan mukaan tämä asetus korvaa jäsenvaltioiden osalta yleissopimukset, jotka on tehty jäsenvaltioiden välillä ja jotka koskevat tämän asetuksen piiriin kuuluvia asioita.</p>
  <p>59. Asetuksen 59 artiklan 2 kohdan a alakohdan mukaan "Ruotsi ja Suomi voivat ilmoittaa, että avioliittoa, lapseksiottamista ja holhousta koskevia kansainvälis-yksityisoikeudellisia määräyksiä sisältävää Suomen, Islannin, Norjan, Ruotsin ja Tanskan kesken 6 päivänä helmikuuta 1931 tehtyä sopimusta sekä siihen liittyvää loppupöytäkirjaa sovelletaan kokonaisuudessaan tai osittain näiden valtioiden keskinäisissä suhteissa tämän asetuksen säännösten sijasta".</p>
  <p>60. Tämä on ainoa säännös, joka poikkeaa tämän tuomion 58 kohdassa mainitusta säännöstä. Poikkeuksena sitä on tulkittava suppeasti.</p>
  <p>61. Pohjoismaiden yhteistyö henkilöiden huostaanotosta ja sijoittamisesta tehtyjen hallintopäätösten tunnustamisen ja täytäntöönpanon alalla ei kuulu poikkeuksiin, jotka luetellaan tyhjentävästi asetuksessa N:o 2201/2003.</p>
  <p>62. Lain 761/1970 kaltaista yhdenmukaistettua kansallista lainsäädäntöä ei siis voida soveltaa asetuksen N:o 2201/2003 soveltamisalaan kuuluvaan lapsen huostaanottoa ja sijoittamista koskevaan päätökseen.</p>
  <p>63. Pohjoismaiden yhteistyöstä annettu yhteinen julistus N:o 28 ei kumoa tätä päätelmää.</p>
  <p>64. Kyseisen julistuksen mukaan nimittäin Pohjoismaiden yhteistyöhön osallistuvat valtiot, jotka ovat unionin jäseniä, ovat sitoutuneet jatkamaan tätä yhteistyötä yhteisön lainsäädäntöä noudattaen.</p>
  <p>65. Tästä seuraa, että kyseisessä yhteistyössä on noudatettava yhteisön oikeusjärjestyksen periaatteita.</p>
  <p>66. Toiseen kysymykseen on siis vastattava, että asetusta N:o 2201/2003 on tulkittava siten, että henkilöiden huostaanotosta ja sijoittamisesta tehtyjen hallintopäätösten tunnustamista ja täytäntöönpanoa koskevaa, Pohjoismaiden yhteistyönä yhdenmukaistettua kansallista lainsäädäntöä ei voida soveltaa kyseisen asetuksen soveltamisalaan kuuluvaan lapsen huostaanottoa koskevaan päätökseen.</p>
  <p>Kolmas kysymys</p>
  <p>6.7 Ennakkoratkaisua pyytänyt tuomioistuin tiedustelee tällä kysymyksellä, onko asetusta N:o 2201/2003 tulkittava siten, että sitä voidaan soveltaa ajallisesti pääasian kaltaisessa asiassa.</p>
  <p>68. Asetuksen N:o 2201/2003 64 artiklan 1 kohdasta ja 72 artiklasta ilmenee, että tätä asetusta sovelletaan ainoastaan sellaisiin oikeudenkäynteihin, jotka on pantu vireille, sellaisiin virallisiin asiakirjoihin, jotka on laadittu tai rekisteröity, ja sellaisiin osapuolten välisiin sopimuksiin, jotka on tehty 1.3.2005 jälkeen.</p>
  <p>69. Lisäksi asetuksen 64 artiklan 2 kohdassa säädetään, että "tuomiot, jotka on annettu tämän asetuksen soveltamisen alkamispäivän jälkeen asioissa, jotka on pantu vireille ennen kyseistä päivää mutta asetuksen - - N:o 1347/2000 voimaantulopäivän jälkeen, tunnustetaan ja pannaan täytäntöön tämän asetuksen III luvun säännösten mukaisesti, jos sovelletut toimivaltasäännökset vastaavat joko tämän asetuksen II luvun säännöksiä tai asetuksen - - N:o 1347/2000 säännöksiä taikka sellaisen yleissopimuksen määräyksiä, joka asian tullessa vireille oli voimassa tuomion antaneen ja pyynnön vastaanottaneen jäsenvaltion välillä".</p>
  <p>70. Pääasian kaltaisessa asiassa asetusta N:o 2201/2003 voidaan soveltaa vain, mikäli kaikki tämän tuomion edellisessä kohdassa mainitut kolme edellytystä täyttyvät.</p>
  <p>71. Ensimmäisestä edellytyksestä on todettava, että ennakkoratkaisua pyytäneen tuomioistuimen, joka on ainoana toimivaltainen selvittämään pääasian tosiseikastoa, mukaan täytäntöönpantavana päätöksenä on länsrätten i K länin 3.3.2005 antama päätös. Se on siis annettu asetuksen N:o 2201/2003 soveltamisen alkamispäivän jälkeen.</p>
  <p>72. Toisen edellytyksen osalta ennakkoratkaisupyynnöstä ilmenee, että lasten A ja B huostaanottoa koskenut menettely pantiin vireille "syksyllä 2004" eli ennen asetuksen N:o 2201/2003 soveltamisen alkamista mutta asetuksen N:o 1347/2000 voimaantulon jälkeen, koska tämä viimeksi mainittu asetus tuli 46 artiklansa mukaan voimaan 1.3.2001. Ennakkoratkaisua pyytäneen tuomioistuimen asiana on tarkistaa, tuliko menettely todellakin tuolloin vireille.</p>
  <p>73. Tämän tuomion 69 kohdassa mainitusta kolmannesta edellytyksestä on lausuttava seuraavaa.</p>
  <p>74. Asetuksen N:o 2201/2003 8 artiklan 1 kohdan mukaan jäsenvaltion tuomioistuimet ovat toimivaltaisia vanhempainvastuuta koskevissa asioissa, jos lapsen asuinpaikka on asian vireillepanoajankohtana kyseisessä jäsenvaltiossa.</p>
  <p>75. Regeringsrätten vahvisti 20.6.2006 antamallaan päätöksellä kansallisen oikeuden perusteella, että Ruotsin tuomioistuimilla oli tuomiovalta asiassa. Kyseinen tuomioistuin katsoi, että sosiaalilautakunnan aloittaessa selvityksen lasten A ja B kotioloista nämä lapset asuivat Ruotsissa, länsrätten i K länin tuomiopiirissä.</p>
  <p>76. Tästä seuraa, että kansallisen oikeuden perusteella sovelletut toimivaltasäännökset vastaavat asetuksen N:o 2201/2003 64 artiklan 2 kohdassa tarkoitetulla tavalla tämän asetuksen säännöksiä. Kolmas edellytys siis täyttyy.</p>
  <p>77. Kolmanteen kysymykseen on vastattava edellä esitetyn perusteella, että asetusta N:o 2201/2003 on tulkittava siten, että sitä voidaan soveltaa ajallisesti pääasian kaltaisessa asiassa, jollei tosiseikaston selvittämisestä, jossa ennakkoratkaisua pyytänyt tuomioistuin on ainoana toimivaltainen, muuta johdu.</p>
  <p>Oikeudenkäyntikulut</p>
  <p>78. Pääasian asianosaisten osalta asian käsittely yhteisöjen tuomioistuimessa on välivaihe kansallisessa tuomioistuimessa vireillä olevan asian käsittelyssä, minkä vuoksi kansallisen tuomioistuimen asiana on päättää oikeudenkäyntikulujen korvaamisesta. Oikeudenkäyntikuluja, jotka ovat aiheutuneet muille kuin näille asianosaisille huomautusten esittämisestä yhteisöjen tuomioistuimelle, ei voida määrätä korvattaviksi.</p>
  <p>Näillä perusteilla yhteisöjen tuomioistuin (suuri jaosto) on ratkaissut asian seuraavasti:</p>
  <p>1) Tuomioistuimen toimivallasta sekä tuomioiden tunnustamisesta ja täytäntöönpanosta avioliittoa ja vanhempainvastuuta koskevissa asioissa ja asetuksen (EY) N:o 1347/2000 kumoamisesta 27.11.2003 annetun neuvoston asetuksen (EY) N:o 2201/2003, sellaisena kuin se on muutettuna 2.12.2004 annetulla neuvoston asetuksella (EY) N:o 2116/2004, 1 artiklan 1 kohtaa on tulkittava siten, että yhtenä päätöksenä tehty, lapsen välitöntä huostaanottoa ja sijoittamista kodin ulkopuolelle sijaisperheeseen koskeva ratkaisu kuuluu kyseiseen säännökseen sisältyvän siviilioikeudellisen asian käsitteen soveltamisalaan, kun tällainen päätös on tehty julkisoikeudellisen lastensuojelun yhteydessä.</p>
  <p>2) Asetusta N:o 2201/2003, sellaisena kuin se on muutettuna asetuksella N:o 2116/2004, on tulkittava siten, että henkilöiden huostaanotosta ja sijoittamisesta tehtyjen hallintopäätösten tunnustamista ja täytäntöönpanoa koskevaa, Pohjoismaiden yhteistyönä yhdenmukaistettua kansallista lainsäädäntöä ei voida soveltaa kyseisen asetuksen soveltamisalaan kuuluvaan lapsen huostaanottoa koskevaan päätökseen.</p>
  <p>3) Asetusta N:o 2201/2003, sellaisena kuin se on muutettuna asetuksella N:o 2116/2004, on tulkittava siten, että sitä voidaan soveltaa ajallisesti pääasian kaltaisessa asiassa, jollei tosiseikaston selvittämisestä, jossa ennakkoratkaisua pyytänyt tuomioistuin on ainoana toimivaltainen, muuta johdu.</p>
  <p>6. KORKEIMMAN HALLINTO-OIKEUDEN RATKAISU</p>
  <p>Korkein hallinto-oikeus kumoaa ja poistaa Oulun hallinto-oikeuden ja poliisilaitoksen päätökset sekä jättäen C:n valituksen enemmälti tutkimatta siirtää asian käräjäoikeuden käsiteltäväksi.</p>
  <p>
    <em>Perustelut</em>
  </p>
  <p>Asiakirjojen mukaan lapsista A ja B on Ruotsissa tehty ensimmäinen lastensuojeluilmoitus 10.6.2004 ja toinen 11.11.2004. Asia on tullut vireille asianomaisessa sosiaalitoimessa syksyllä 2004 ja 18.10.2004 asiassa on aloitettu sosiaalilainsäädännön mukainen selvitys. L:n kunnan sosiaalilautakunta Ruotsissa on 23.2.2005 päättänyt välittömästi huostaanottaa A:n ja B:n Lag med särskilda bestämmelser om vård av unga (<em>LVU</em>) -nimisen lain 6 §:n nojalla. K:n lääninoikeus Ruotsissa  on 3.3.2005 vahvistanut sosiaalilautakunnan päätöksen.</p>
  <p>Korkeimman hallinto-oikeuden pyydettyä edellä selostetun mukaisesti ennakkoratkaisun Euroopan yhteisöjen tuomioistuin on 27.11.2007 antamallaan tuomiolla ratkaissut korkeimman hallinto-oikeuden esittämät kysymykset tuomioistuimen toimivallasta sekä tuomioiden tunnustamisesta ja täytäntöönpanosta avioliittoa ja vanhempainvastuuta koskevissa asioissa ja asetuksen (EY) N:o 1347/2000 kumoamisesta 27.11.2003 annetun neuvoston asetuksen (EY)  N:o 2201/2003, sellaisena kuin se on muutettuna 2.12.2004 annetulla neuvoston asetuksella (EY) N:o 2116/2004 (Bryssel IIa asetuksen), tulkinnasta.</p>
  <p>Tuomion mukaan lapsen huostaanottoa ja sijoittamista kodin ulkopuolelle sijaisperheeseen koskeva ratkaisu kuuluu Bryssel IIa-asetukseen sisältyvään siviilioikeudellisen asian käsitteen soveltamisalaan, kun tällainen päätös on tehty julkisoikeudellisen lastensuojelun yhteydessä. Edelleen asetusta on tulkittava siten, että henkilöiden huostaanotosta ja sijoittamisesta tehtyjen hallintopäätösten tunnustamisesta ja täytäntöönpanoa koskevaa, Pohjoismaiden yhteistyönä yhdenmukaistettua kansallista lainsäädäntöä ei voida soveltaa kyseisen Bryssel IIa-asetuksen soveltamisalaan kuuluvaan lapsen huostaanottoa koskevaan päätökseen. Asetusta on tulkittava siten, että sitä voidaan ajallisesti soveltaa asetuksen 64 artiklan 2 kohdassa tarkoitetulla tavalla pääasian kaltaisessa asiassa.</p>
  <p>Tuomioistuimen toimivallasta sekä tuomioiden tunnustamisesta ja täytäntöönpanosta avioliittoa ja vanhempainvastuuta koskevissa asioissa annetun neuvoston asetuksen soveltamisesta annetussa laissa (1153/2004) on muun muassa säädetty toimivaltaisesta tuomioistuimesta Bryssel IIa-asetuksen 21 artiklan 3 kohdassa ja 29 artiklan 1 kohdassa tarkoitetuissa asioissa.</p>
  <p>Lain 2 §:n 1 momentin mukaan käräjäoikeus on Suomessa ensimmäisenä oikeusasteena toimivaltainen käsittelemään mainitut asiat. Saman pykälän 2 momentin mukaan jos asetuksen 21 artiklan 3 kohdan nojalla vaaditaan vahvistettavaksi, että toisessa Euroopan unionin jäsenvaltiossa annettu tuomio on Suomessa tunnustettava tai jätettävä tunnustamatta, asia on pantava vireille oikeudenkäymiskaaren 10 luvun 10 §:ssä tarkoitetussa tuomioistuimessa, tai jos vaaditaan ainoastaan vanhempainvastuuta koskevan ratkaisun tunnustamisen tai tunnustamatta jättämisen vahvistamista, lapsen huollosta ja tapaamisoikeudesta annetun lain (361/1983) 13 §:ssä tarkoitetussa tuomioistuimessa. Pykälän 3 momentin mukaan myös asetuksen 29 artiklan 2 kohdassa tarkoitettu tuomioistuin on tuomion täytäntöönpanokelpoiseksi julistamista koskevan asian yhteydessä toimivaltainen käsittelemään 2 momentissa tarkoitetun vaatimuksen. Asetuksen 29 artiklan 2 kohdan mukaan vanhempainvastuuta koskevan tuomion täytäntöönpanokelpoiseksi julistamista koskevassa asiassa alueellisesti toimivaltainen tuomioistuin määräytyy sen henkilön asuinpaikan mukaan, jota vastaan täytäntöönpanoa haetaan, tai sen lapsen asuinpaikan mukaan, jota hakemus koskee. Jos kumpikaan näistä paikoista ei ole täytäntöön panevan jäsenvaltion alueella, alueellisesti toimivaltainen tuomioistuin määräytyy täytäntöönpanopaikan mukaan.</p>
  <p>Kun C:n asuinpaikka on H:n kaupunki, asian käsittely on siirrettävä käräjäoikeuteen.</p>
  <p>
    <em>Täytäntöönpanoa koskeva määräys</em>
  </p>
  <p>Korkein hallinto-oikeus määrää hallintolainkäyttölain 32 §:n 3 momentin nojalla, että poliisilaitoksen tällä päätöksellä kumottua päätöstä on edelleen noudatettava, kunnes asia ratkaistaan tai toimivaltainen tuomioistuin määrää toisin.</p>
  <p>Oikeudenkäyntiavustajan palkkio</p>
  <p>Asianajaja MF:lle maksetaan valtion varoista oikeusapulain 18 §:n 1 momentin nojalla oikeusavun palkkioperusteista annetun valtioneuvoston asetuksen 6 §:n 1 momentin ja 16 §:n mukaisena kohtuulliseksi arvioituna 20 työtunnin mukaan laskettuna vaadittuna palkkiona avustajan tehtävästä 1 792,70 euroa. Kokonaispalkkioksi, joka sisältää arvonlisäveron 394,39 euroa, muodostuu siten 2 187,09 euroa. Mainittu määrä jää valtion vahingoksi.</p>
  <p>Asian ovat ratkaisseet hallintoneuvokset Pirkko Ignatius, Niilo Jääskinen, Jukka Mattila, Anne E. Niemi ja Heikki Harjula. Asian esittelijä Camilla Sandström.</p>
  <finlex:content id="r200800123.kho">
    <div>
</div>
  </finlex:content>
</finlex:document>
