<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201302197</dcterms:identifier>
  <finlex:ecliIdentifier>ECLI:FI:KHO:2013:117</finlex:ecliIdentifier>
  <dcterms:title>27.6.2013/2197 KHO:2013:117</dcterms:title>
  <dcterms:description>
    <p>
      <span>Henkilökohtaisen tulon verotus</span>
      <span>Pääomatulon veronalaisuus</span>
      <span>Luovutusvoitto</span>
      <span>Luovutustappio</span>
      <span>Siirtokelpoinen warrantti</span>
      <span>Listaamaton warrantti</span>
    </p>
  </dcterms:description>
  <finlex:registerNumber>3054/2/12</finlex:registerNumber>
  <dcterms:issued>2013-06-27</dcterms:issued>
  <finlex:fileCopyNumber>2197</finlex:fileCopyNumber>
  <dcterms:abstract>
    <p>
      <strong>A:n tarkoituksena oli ostaa saksalaisen pankin Suomen markkinoille liikkeeseenlaskemia warrantteja. Warrantit olivat siirtokelpoisia ja listattavissa julkisen kaupankäynnin kohteiksi. Warrantteja ei kuitenkaan tässä tapauksessa ollut listattu. A:lle warranteilla käydyssä kaupassa syntyvä preemion ylittävä tuotto oli tuloverolain 45 §:ssä tarkoitettua veronalaista luovutusvoittoa ja warrantin raukeamisen tai preemion alittavan tuoton johdosta syntyvä warrantin hankintamenon menetys tuloverolain 50 §:n 1 momentissa ja 3 momentin 3 kohdassa tarkoitettua luovutustappiota. Ennakkoratkaisu verovuodelle 2012. Äänestys 3-2.</strong>
    </p>
    <p>
      <strong>Tuloverolaki 45 § ja 50 §</strong>
    </p>
    <p>
      <viite tyyppi="www" kohde="http://www.kho.fi/paatokset/62999.htm">Kort referat på svenska</viite>
    </p>
    <p>
      <strong>Päätös, josta valitetaan</strong>
    </p>
    <p>Keskusverolautakunta 29.8.2012 nro 46/2012</p>
    <p>
      <strong>Hakemus keskusverolautakunnalle</strong>
    </p>
    <p>A on pyytänyt ennakkoratkaisua seuraaviin kysymyksiin:</p>
    <p>1) Onko hakemuksessa tarkoitetuilla warranteilla käydyssä kaupassa hakijalle syntyvä preemion ylittävä tuotto tuloverolain 45 §:n tarkoittamaa veronalaista luovutusvoittoa ja warrantin raukeamisen tai preemion alittavan tuoton johdosta syntyvä warrantin hankintamenon menetys tai osittainen menetys tuloverolain 50 §:n tarkoittamaa luovutustappiota? Onko verotuskohtelulle merkitystä sillä, tapahtuuko warrantin osto ja myynti arvopaperimarkkinalain 1 luvun 3 §:ssä tarkoitetussa julkisessa kaupankäynnissä (listattu warrantti) vai muussa kaupankäynnissä (listaamaton warrantti)?</p>
    <p>2) Jos vastaus kohdassa 1 esitettyihin kysymyksiin on joltakin osin hakijalle kielteinen, onko hakijalle syntyvä preemion ylittävä tuotto jotakin muuta tuloverolaissa tarkoitettua veronalaista tuloa ja warrantin hankintamenon menetys tai osittainen menetys jollakin muulla perusteella tuloverolaissa tarkoitettua vähennyskelpoista menoa?</p>
    <p>Warranttien liikkeeseenlaskija</p>
    <p>C-pankki on saksalainen pankki, joka tarjoaa sijoittaja-asiakkaille tehokkaita ja räätälöityjä vaihtoehtoja globaaleille pääoma- ja raaka-ainemarkkinoille sijoittamisessa.</p>
    <p>Warranttien tuottoprofiili</p>
    <p>C-pankki laskee liikkeeseen erilaisia Suomen markkinoille suunnattuja warranttityyppejä. Warranttien tuoton määräytyminen eroaa jonkin verran toisistaan, mutta kuten warranttien rakenteeseen kuuluu, kaikkien warranttien arvon kehittyminen on sidottu jonkin ulkopuolisen kohde-etuuden kehitykseen. Tällaisena kohde-etuutena hakemuksessa tarkoitettujen warranttien osalta seurataan DAX-indeksiä sellaisena kuin Deutsche Börse AG sen määrittelee ja julkaisee.</p>
    <p>Hakija ostaa warrantin maksamalla ehtojen mukaisen preemion. Warrantin ehtojen mukaan warrantin haltijalla on oikeus vaatia tiettyjen edellytysten täyttyessä suoritusta warrantin liikkeeseenlaskijalta. Kaikki warrantit ovat listattavissa, ja ne kaikki ovat arvopaperimarkkinalain 1 luvun 2 §:ssä tarkoitettuja arvopapereita.</p>
    <p>Kaupankäynti warranteilla</p>
    <p>Warrantteja tarjotaan yleisölle Suomessa Saksan arvopaperimarkkinoita valvovan viranomaisen, BaFinin, hyväksymän, EU:n esitedirektiivin (2003/71/EY) mukaisen ohjelmaesitteen alla. Ohjelmaesite on notifioitu Finanssivalvonnalle. Kaikki warrantit ovat kuitenkin julkisesti tarjolla ainoastaan Suomessa, ja niillä voidaan käydä kauppaa suomalaisten välittäjien kautta.</p>
    <p>Hakemuksessa tarkoitettujen FT-1 -ehtojen mukaiset warrantit lasketaan liikkeeseen Euroclear Finland Oy:n arvo-osuusjärjestelmässä arvo-osuuksina. Kaupankäynti kyseisillä warranteilla tapahtuu joko NASDAQ OMX Helsinki Oy:ssä tai Nordic Derivatives Exchange (NDX) Finland -pörssissä taikka C-pankin omassa kaupankäyntipaikassa (listatut warrantit).</p>
    <p>Hakemuksessa tarkoitettujen FT-2 -ehtojen mukaisia warrantteja ei listata liikkeeseenlaskuvaiheessa, vaan ne lasketaan liikkeeseen osuutena Suomen arvo-osuusjärjestelmää vastaavan rekisterin, Clearstream Frankfurtin, järjestelmässä, jossa ne myös selvitetään. Kaupankäynti kyseisillä warranteilla tapahtuu C-pankin omassa kaupankäyntijärjestelmässä ilman hakua julkisen kaupankäynnin kohteeksi (listaamattomat warrantit).</p>
    <p>Näin ollen hakemuksessa tarkoitetuilla warranteilla on erona se, minkä arvopaperikeskuksen järjestelmien kautta liikkeeseenlasku - ja siten warranttien selvitys - tapahtuu (Euroclear Finland Oy vai ulkomainen arvopaperikeskus, kuten Clearstream Frankfurt), ja se, haetaanko warrantti julkisen kaupankäynnin kohteeksi (listaus) vai ei.</p>
    <p>Kaupankäynti C-pankin kaupankäyntijärjestelmässä on kokonaan pörssin ulkopuolista kaupankäyntiä (OTC). Kaupankäynti tapahtuu sijoittajan pyytämien, ja pyynnön perusteella C-pankin antamien, hintatarjousten perusteella. Kaupankäyntijärjestelmä on siten "quote driven" kaupankäyntijärjestelmä. Markkinataattujen tuotteiden, kuten C-pankin liikkeeseenlaskemien warranttien, osalta quote driven -järjestelmä eroaa "order driven" -kaupankäyntijärjestelmästä (jollainen on esimerkiksi NASDAQ OMX Helsinki Oy:n kaupankäyntijärjestelmä) tehokkaammin varmistetun hinnanmuodostuksen osalta.</p>
    <p>Riippumatta siitä, kummassa edellä mainituista kahdesta kaupankäyntijärjestelmästä warrantit on laskettu liikkeeseen, C-pankki markkinatakaajana antaa warrantista osto- ja myyntitarjouksen, joka on sama kaupankäyntijärjestelmästä riippumatta, mikä varmistaa kauppojen toteutumisen.</p>
    <p>Juridisesti C-pankin oma kaupankäyntijärjestelmä ei ole arvopaperimarkkinalaissa tarkoitettu julkinen kaupankäyntijärjestelmä tai monenkeskinen kaupankäyntijärjestelmä. Sijoittajan vastapuolena kaupoissa on aina C-pankki markkinatakaajana, eikä järjestelmässä "saateta yhteen ostajien ja myyjien osto- ja myyntitarjouksia tai tarjouskehotuksia" arvopaperimarkkinalain 1 luvun 3 ja 3 a §:n mukaisesti.</p>
    <p>C-pankin liikkeeseenlaskemien warranttien elementit</p>
    <p>C-pankin warrantit saatetaan yleiseen liikkeeseen eli niiden ostajatahoja ei ole ennakolta rajattu. Warranttien arvon kehittyminen on sidottu ulkopuolisen muuttujan kehitykseen. Tällaisena kohde-etuutena hakemuksessa tarkoitettujen warranttien osalta seurataan DAX-indeksiä sellaisena kuin Deutsche Börse AG sen määrittelee ja julkaisee. Warranteista osa tullaan listaamaan, jolloin kaupankäynti tulee tapahtumaan näiden warranttien osalta julkisena kaupankäyntinä arvopaperipörssissä. FT-2-liitteen mukaisia warrantteja ei tulla listaamaan, mutta niillä käydään kauppaa suomalaisten välittäjien kautta C-pankin kaupankäyntialustalla.</p>
    <p>Hakemuksessa tarkoitetut warrantit ovat vaihdantakelpoisia ja yleiseen liikkeeseen saatettavia. Warrantit lasketaan liikkeeseen Finanssivalvonnalle notifioidun ohjelmaesitteen alla, ja ne voidaan listata sellaisenaan tai jättää listaamatta. Kaupankäynti tapahtuu joko arvopaperipörssissä tai C-pankin omassa kaupankäyntijärjestelmässä.</p>
    <p>Hakijan toimittaman lisäselvityksen mukaan hakemuksessa tarkoitetuilla warranteilla voi olla ehdoissa ennalta määritelty päättymispäivä, tai ne voidaan laskea liikkeeseen myös ilman ennalta määrättyä päättymispäivää. Toisaalta warrantit, joilla on ennalta määrätty päättymispäivä, voivat raueta ennenaikaisesti warrantin ehdoissa määritellyillä tavoilla. Warrantin rauetessa ennalta määrättynä päättymispäivänä se toteutetaan ennalta määrätyin ehdoin. Toteutusprosessista ei koidu sijoittajalle toimenpiteitä, vaan liikkeeseenlaskija ja liikkeeseenlaskijan säilyttäjä hoitavat warrantin toteutuksen automaattisesti ja warrantti poistetaan sijoittajan arvo-osuustililtä. Mikäli warrantilla on positiivinen lunastusarvo, tilitetään lunastusarvoa vastaava rahasumma automaattisesti warrantin haltijan tilille 10 pankkipäivän kuluttua warrantin viimeisestä kaupankäyntipäivästä.</p>
    <p>Warrantin ostaminen ja myyminen pörssissä välittäjän kautta tapahtuu samaan tapaan kuin kaupankäynti osakkeilla pörssissä. Sijoittajan ostettua warrantin välittäjän kautta siirretään se sijoittajan arvo-osuustilille ja kauppa toteutetaan 3 päivän kuluttua. Sijoittaja voi myydä warranttinsa takaisin milloin tahansa, jolloin warrantit poistetaan sijoittajan arvo-osuustililtä. Warrantin rauetessa ennenaikaisesti se toteutetaan samalla tavalla kuin warrantin normaalisti erääntyessä ehtojen mukaan.</p>
    <p>
      <strong>Keskusverolautakunnan ennakkoratkaisu</strong>
    </p>
    <p>FT-l:n mukaiset warrantit</p>
    <p>Hakemuksessa tarkoitetuilla FT-1:n mukaisilla warranteilla käydyssä kaupassa hakijalle syntyvä preemion ylittävä tuotto on tuloverolain 45 §:ssä tarkoitettua veronalaista luovutusvoittoa. Warrantin raukeamisen tai preemion alittavan tuoton johdosta syntyvä warrantin hankintamenon menetys tai osittainen menetys on tuloverolain 50 §:ssä tarkoitettua luovutustappiota.</p>
    <p>FT-2:n mukaiset warrantit</p>
    <p>Hakemuksessa tarkoitetuista FT-2:n mukaisista warranteista hakijalle kertyvä tulo on tuloverolain 32 §:ssä tarkoitettua veronalaista pääomatuloa. Tällaisesta warrantista aiheutuva meno ei ole tuloverolain 50 §:ssä tarkoitettu luovutustappio tai tuloverolain 54 §:ssä tarkoitettua pääomatulosta vähennyskelpoista menoa eikä muullakaan perusteella verotuksessa vähennyskelpoista menoa.</p>
    <p>Ennakkoratkaisua on, jos hakija tekee siitä vaatimuksen, noudatettava sitovana vuosilta 2012 ja 2013 toimitettavassa valtion- ja kunnallisverotuksessa.</p>
    <p>Keskusverolautakunta on perustellut päätöstään seuraavasti:</p>
    <p>Tuloverolain 32 §:n mukaan veronalaista pääomatuloa on omaisuuden tuotto, omaisuuden luovutuksesta saatu voitto ja muu sellainen tulo, jota varallisuuden voidaan katsoa kerryttäneen.</p>
    <p>Tuloverolain 45 §:n 1 momentin mukaan omaisuuden luovutuksesta saatu voitto on veronalaista pääomatuloa.</p>
    <p>Tuloverolain 50 §:n 1 momentin mukaan omaisuuden luovutuksesta syntynyt tappio vähennetään omaisuuden luovutuksesta saadusta voitosta verovuonna ja viitenä sitä seuraavana vuotena sitä mukaan kuin voittoa kertyy, eikä sitä oteta huomioon pääomatulojen alijäämää vahvistettaessa. Pykälän 3 momentin mukaan luovutustappioon rinnastetaan myös<br/> 1) kaupankäynnistä vakioiduilla optioilla ja termiineillä annetussa laissa (772/1988) tarkoitetun vakioidun option raukeaminen ja vakioidusta termiinisopimuksesta aiheutunut tappio;<br/> 2) arvopaperimarkkinalain 10 luvun 1 a §:ssä tarkoitetun vakioituun optioon tai termiiniin rinnastettavan johdannaissopimuksen raukeaminen tai siitä aiheutunut tappio, jos sopimus on kaupankäynnin ja selvityksen kohteena sellaisella Euroopan talousalueella olevalla markkinalla, joka on annettu Euroopan yhteisön komission tiedoksi sijoituspalveluista arvopaperimarkkinoilla annetun neuvoston direktiivin (93/22/ETY) 16 artiklan mukaisesti; ja<br/> 3) sellainen arvopaperin arvonmenetys, jota voidaan konkurssin tai muun siihen verrattavan syyn vuoksi pitää lopullisena.</p>
    <p>Tuloverolain 54 §:n 1 momentin mukaan verovelvollisella on oikeus vähentää pääomatuloista niiden hankkimisesta tai säilyttämisestä johtuneet menot.</p>
    <p>Hakijan tarkoituksena on ostaa saksalaisen C-pankin liikkeeseenlaskema warrantti. Pankki laskee liikkeeseen neljää erilaista Suomen markkinoille suunnattua warranttia, joiden arvon kehittyminen on sidottu jonkin ulkopuolisen kohde-etuuden kehitykseen. Hakemuksessa tarkoitettujen warranttien kohde-etuutena on DAX-indeksi sellaisena kuin Deutsche Börse AG sen määrittelee ja julkaisee.</p>
    <p>Hakija ostaa warrantin maksamalla ehtojen mukaisen preemion. Warrantti toteutetaan päättymispäivänä ennalta määrätyin ehdoin tai se raukeaa. Mikäli warrantilla on positiivinen lunastusarvo, tilitetään lunastusarvoa vastaava rahasumma warrantin haltijalle.</p>
    <p>FT-1 -ehtojen mukaiset warrantit</p>
    <p>Hakemuksessa tarkoitetut FT-l:n mukaiset warrantit lasketaan liikkeeseen Suomen arvo-osuusjärjestelmässä ja ne haetaan julkisen kaupankäynnin kohteeksi. Liikkeeseenlaskija on määritellyt ennalta näiden warranttien ehdot. Tällaisia warrantteja voidaan pitää vaihdantakelpoisina arvopapereina, joista kertynyt tuotto on tuloverolain 45 §:ssä tarkoitettua luovutuksesta saatua voittoa ja vastaavasti warrantista aiheutunut tappio tuloverolain 50 §:n 1 momentissa tai 3 momentin 3 kohdassa tarkoitettua luovutustappiota.</p>
    <p>FT-2 -ehtojen mukaiset warrantit</p>
    <p>Hakemuksessa tarkoitettujen FT-2 -ehtojen mukaisia warrantteja ei haeta julkisen kaupankäynnin kohteeksi, vaan ne lasketaan liikkeeseen Clearstream Frankfurtin järjestelmässä, jossa ne myös selvitetään. Niitä koskevat sopimukset sekä toimeksiannot tehdään aina sijoittajan ja C-pankin välillä pankin omassa kaupankäyntijärjestelmässä, eivätkä nämä sijoitusinstrumentit ole sijoittajien välisen kaupankäynnin kohteena. Hakemuksessa tarkoitettuja FT-2 -ehtojen mukaisia warrantteja ei voida pitää vaihdantakelpoisina arvopapereina eikä tuloverolain 45 §:n 3 momentissa tarkoitettuna omaisuutena eikä niihin sovelleta tuloverolain luovutusvoittoa koskevia säännöksiä. Hakijalle kertyvä tulo on tällöin tuloverolain 32 §:ssä tarkoitettua pääomatuloa, jota varallisuuden voidaan katsoa kerryttäneen.</p>
    <p>Tuloverolain 50 §:ssä on säädetty verotuksessa vähennyskelpoisista luovutustappioista.</p>
    <p>Hakemuksessa tarkoitetun FT-2 -ehtojen mukaisen warrantin ehtoja ei ole määritelty optioyhteisön säännöissä. Kyseinen johdannaissopimus ei ole kaupankäynnin ja selvityksen kohteena sellaisella Euroopan talousalueella olevalla markkinalla, joka on annettu Euroopan yhteisön komission tiedoksi sijoituspalveluista arvopaperimarkkinoilla annetun neuvoston direktiivin (93/22/ETY) 16 artiklan mukaisesti. Kysymys ei näin ollen ole tuloverolain 50 §:n 3 momentin 1 tai 2 kohdassa tarkoitetusta vakioidusta optiosta tai termiinistä tai niihin rinnastettavasta johdannaissopimuksesta. Syntynyttä tappiota ei näissä olosuhteissa ole pidettävä tuloverolain 50 §:n 3 momentissa tarkoitettuna luovutustappioon rinnastettavana tappiona. Kysymyksessä ei ole muukaan tuloverolain 50 §:ssä tarkoitettu luovutustappio.</p>
    <p>Hakemuksessa tarkoitetusta FT-2 -ehtojen mukaisesta warrantista mahdollisesti aiheutuva meno ei ole luonteeltaan tuloverolain 54 §:n 1 momentissa tarkoitettu pääomatulon hankkimisesta tai säilyttämisestä johtunut meno eikä muullakaan perusteella verotuksessa vähennyskelpoinen meno.</p>
    <p>
      <em>Sovelletut oikeusohjeet</em>
    </p>
    <p>Tuloverolaki 29 § 1 momentti, 32 §, 45 § 1 ja 3 momentti, 50 § ja 54 § 1 momentti</p>
    <p>
      <strong>Käsittely korkeimmassa hallinto-oikeudessa</strong>
    </p>
    <p><em>A</em> on valituksessaan vaatinut, että keskusverolautakunnan päätös kumotaan listaamattomia warrantteja koskevalta osalta ja uutena ennakkoratkaisuna listaamattomien warranttien osalta lausutaan, että ohjelmaesitteen mukaan Clearstream Frankfurtin selvitysjärjestelmän kautta selvitettävien ja liikkeeseenlaskettujen FT-2 -ehtojen mukaisten warranttien kaupankäynnin johdosta A:lle syntyvä preemion ylittävä tuotto on tuloverolain 45 §:n tarkoittamaa veronalaista luovutusvoittoa ja warrantin raukeamisen tai preemion alittavan tuoton johdosta syntyvä warrantin hankintamenon menetys tai osittainen menetys tuloverolain 50 §:n tarkoittamaa luovutustappiota. Jollei tuotto ole tuloverolain 45 §:n tarkoittamaa veronalaista luovutusvoittoa eikä warrantin hankintamenon menetys tai osittainen menetys tuloverolain 50 §:n tarkoittamaa luovutustappiota, A:lle syntyvä preemion ylittävä tuotto on katsottava muuksi tuloverolaissa tarkoitetuksi veronalaiseksi tuloksi ja warrantin hankintamenon menetys tai osittainen menetys jollakin muulla perusteella tuloverolaissa tarkoitetuksi vähennyskelpoiseksi menoksi.</p>
    <p>Kuten ennakkoratkaisuhakemuksessa on esitetty, warrantit laskee liikkeeseen saksalainen C-pankki. Ennen liikkeeseenlaskua warranteista on laadittu ohjelmaesite, joka noudattaa EU:n esitedirektiiviä (2003/7I/EY) ja jonka on hyväksynyt Saksan arvopaperimarkkinoita valvova viranomainen, BaFin. Ohjelmaesite notifioidaan Suomen Finanssivalvonnalle. Nyt kyseessä olevat warrantit ovat julkisesti tarjolla vain Suomessa, ja niillä voidaan käydä kauppaa suomalaisten välittäjien kautta. Warrantit ovat sellaisinaan listattavissa ennakkoratkaisuhakemuksessa esitettyjen ehtojen (FT-2) mukaisina (selvityspaikkaan liittyvin ja muiden mahdollisesti tarvittavien teknisten muutosten jälkeen) NASDAQ OMX Helsingin kaupankäyntilistalle. Warrantti ei olisi listauskelpoinen, ellei se olisi luonteeltaan arvopaperi. Kahdenvälisiä johdannaissopimuksia ei ole mahdollista listata tälle kaupankäyntialustalle juuri siirtokelpoisuuden puutteen vuoksi.</p>
    <p>Warrantin haltija voi aina siirtää warrantin sellaisenaan toiselle sijoittajalle. Warrantit ovat siten täysin siirtokelpoisia. Warrantin liikkeeseenlaskija lunastaa warrantin sen ehtojen mukaisena toteutushetkenä warrantin senhetkiseltä haltijalta.</p>
    <p>Warrantin vertailu kahdenväliseen sopimukseen</p>
    <p>Verrattaessa warranttia kahdenväliseen sopimukseen voidaan nähdä periaatteellinen ero. Kahdenvälinen sopimus toteutetaan sijoittajan ja palveluntarjoajan (yleensä pankki) kesken, jolloin sopimusta ei missään vaiheessa voida siirtää edelleen toiselle sijoittajalle. Kahdenvälisessä sopimuksessa palvelun tarjoava pankki ei välitä hintatarjouksia, vaan sijoittajan ainoa mahdollisuus on vaatia sopimuksen mukaisen ehdon toteuttamista.</p>
    <p>Arvopaperin määritelmä</p>
    <p>Yksityisoikeudessa arvopaperilla tarkoitetaan asiakirjaa, jonka hallinta on sen osoittaman oikeuden käyttämisen edellytys. Arvopaperimarkkinalain (AML) 1 luvun l §:n 1 momentin mukaan laki koskee arvopaperien saattamista yleiseen liikkeeseen sekä yleiseen liikkeeseen saatettujen arvopapereiden vaihdantaa. Lain soveltamisala on laaja, ja se kattaa kaikenlaisen laissa tarkoitettujen arvopapereiden yleisölle tarjoamisen ja vaihdannan. AML l luvun 2 §:n l momentin mukaan AML:ia sovelletaan arvopaperiin, joka on (a) vaihdantakelpoinen ja (b) joka on saatettu tai saatetaan yleiseen liikkeeseen (c) useiden samansisältöisistä oikeuksista annettujen arvopapereiden kanssa.</p>
    <p>AML 1 luvun 2 §:n 1 momentissa on esimerkkiluettelo erilaisista oikeuksista, joista annetut todisteet voivat kuulua AML:n piiriin. Tavanomaista on, että arvopaperista on annettu asiakirja, jonka hallinta on sen osoittaman oikeuden edellytys. AML:n soveltamista ei kuitenkaan ole rajattu vain fyysisiin arvopapereihin. Riittävää on, että omistajalla on mahdollisuus saada todiste arvopaperin omistamisesta. Tällainen todiste voi olla osakekirja, velkakirja tai ote arvo-osuusjärjestelmästä tai sitä vastaavasta säilytysjärjestelmästä, johon sijoittajan arvopaperiomistus on kirjattu.</p>
    <p>Arvopaperilta edellytetään myös vaihdantakelpoisuutta ja sitä, että se on saatettu tai saatetaan yleiseen liikkeeseen. Vaihdantakelpoisuudella tarkoitetaan sitä, että arvopaperin luovutuksensaajaa suojataan juoksevia velkakirjoja koskevien velkakirjalain 2 luvun tai niitä vastaavien muiden säännösten nojalla. Yleiseen liikkeeseen saattamisella puolestaan tarkoitetaan sitä, että arvopaperin mahdollisten luovutuksensaajien joukkoa ei ole ennalta määrätty ja että arvopaperin omistajat voivat osallistua omistamallaan arvopaperilla vaihdantaan ilman, että heidän oikeuksiaan olisi rajoitettu. Merkitystä ei ole sillä, kuinka moni toimija on osallistunut arvopaperin merkintään ja omistamiseen. Keskeistä on se, ettei omistajien piiriä ole arvopaperin ehdoissa rajoitettu. Tällöin arvopaperi joutuu liikkeeseenlaskuehtojen mukaisesti yleiseen vaihdantaan, johon voivat osallistua muutkin kuin ennalta määrätyn joukon jäsenet. Vaihdannan kohteena olevat arvopaperit eivät eroa toisistaan kaupallisten ominaisuuksiensa suhteen. Vaihdantakelpoisuus ei perustu siihen, onko arvopaperi listattu vai ei.</p>
    <p>Warrantin määritelmä</p>
    <p>Warrantti on sijoitusinstrumentti, jonka arvo perustuu jonkin, warrantin ehdoissa määritellyn kohde-etuuden arvoon ja sen muutoksiin. Kohde-etuutena voidaan käyttää osaketta, indeksiä, hyödykettä, valuuttakurssia tai muuta kohde-etuutta. Ostowarrantilla tarkoitetaan tilannetta, jossa warrantin haltija saa oikeuden mutta ei velvollisuutta kohde-etuuden ostamiseen etukäteen määrättyyn toteutushintaan warrantin ehdoissa määrättynä päättymispäivänä. Myyntiwarrantilla tarkoitetaan tilannetta, jossa warrantin haltija saa vastaavasti oikeuden mutta ei velvollisuutta myydä kohde-etuus etukäteen määrättyyn lunastushintaan warrantin ehdoissa määrättynä päättymispäivänä. Yleensä ehtojen toteutumishetken warrantin haltija ei kuitenkaan osta tai myy kohde-etuutta (eikä hänellä välttämättä ole tähän edes mahdollisuutta), vaan hänelle maksetaan warrantista rahamääräinen suoritus, joka määräytyy warrantin ehtojen mukaan.</p>
    <p>Warrantteja voidaan luovuttaa edelleen. Ne voidaan myös listata julkisen kaupankäynnin kohteeksi arvopaperipörssin ylläpitämällä säännellyllä markkinalla tai rahoitusvälineiden markkinat -direktiivin (2004/39/EY) mukaisessa monenkeskisessä kaupankäyntijärjestelmässä. Warrantit voidaan myös jättää listaamatta, ja niillä voidaan käydä kauppaa sijoituspalveluyrityksistä annetun lain 5 §:ssä tarkoitetun muun sijoituspalvelun puitteissa.</p>
    <p>Omistusoikeus warranttiin</p>
    <p>Arvopaperin säilytysmuodot vaihtelevat eri maissa. Valituksessa tarkoitetut warrantit on liitetty Saksan kansalliseen arvopaperikeskus- ja selvitysjärjestelmään Clearstream Banking AG:ssä, Frankfurtissa (Clearstream Frankfurt). Warrantinhaltijan omistus rekisteröidään oikeudellisesti osuutena tähän Global Warrantiin, ja se on siirrettävissä sovellettavan lain ja Clearstream Frankfurtin sääntöjen mukaisesti. Listaamattomienkin warranttien kohdalla warrantin haltija saa siis rekisteröidyn omistusosuuden Global Warrantiin. Tämä omistusoikeus rekisteröidään ja sitä hallinnoidaan Clearstream Frankfurtissa sekä sen osapuolina olevissa pankeissa. Tämä on normaali tapa Euroopassa arvopapereiden liikkeeseenlaskun yhteydessä. Tämä liittyy siihen, että esimerkiksi Saksan lain mukaan arvopapereista on annettava fyysinen asiakirja, mutta useissa tilanteissa ei pidetä tarkoituksenmukaisena, että osakekirjat tai muut fyysiset paperit lähtisivät kiertämään arvopaperikeskusjärjestelmien ulkopuolelle. Siksi lain vaatimusten ja käytännön säilytystoiminnan vaatimusten yhdistämiseksi on tavanomaista, että painetaan vain yksi kokonaistodistus, joka talletetaan arvopaperikeskukseen ja jonka perusteella arvopaperikeskus kirjaa järjestelmissään arvo-osuuksia vastaavia arvopapereita osapuolten tileille. Global Warranttiin liittyvien warranttien katsotaan olevan oikeudelliselta muodoltaan haltijavelkakirjoja vastaavia arvopapereita (bearer securities).</p>
    <p>Warrantin luonne AML:n mukaisena arvopaperina</p>
    <p>Edellä selostetuilla perusteilla voidaan todeta, että valituksessa tarkoitetut warrantit ovat AML 1 luvun 2 §:ssä tarkoitettuja arvopapereita. Warrantit täyttävät arvopaperin keskeiset tunnusmerkit eli ne ovat luovutettavissa sellaisenaan edelleen, niiden omistajien joukkoa ei ole ehdoissa rajoitettu ja niiden omistamisesta saadaan ote Clearstream Frankfurtilta. Kuten arvopapereiden kohdalla yleisesti, arvopaperin juridiseen luonteeseen ei ole vaikutusta sillä, onko arvopaperi listattu vai listaamaton. Siten sekä listaamattomat että listatut warrantit ovat juridisesti määriteltynä arvopapereita.</p>
    <p>Selvitystoiminta</p>
    <p>Arvopaperikaupan jälkeinen arvopapereiden selvitys maksua vastaan välittäjien kesken ja kaupan toteuttaminen myyjän ja ostajan välillä tapahtuu yleensä erityisessä selvitysyhteisössä. Selvitystoimintaa säännellään Suomessa AML 4 a luvussa, joka koskee osittain myös Euroclear Finland Oy:n toimintaa vastaavaa toimintaa harjoittavia ulkomaisia selvitysyhteisöjä. Selvitysyhteisö määrittää ja toteuttaa arvopaperin kaupasta johtuvat velvoitteet.</p>
    <p>AML 3 luvun 21 §:n mukaan arvopaperipörssin on järjestettävä asianmukaisesti julkisessa kaupankäynnissä tehtyjen arvopaperikauppojen selvitys. NASDAQ OMX Helsingin kautta tehdyt kaupat selvitetään Euroclear Finland Oy:ssä. Clearstream Frankfurt toimii selvitysyhteisönä muun muassa Saksassa toteutetuille arvopapereiden kaupoille, ja sen asema selvitysyhteisönä vastaa suomalaisen Euroclear Finland Oy:n asemaa. Clearstream Frankfurt on Saksan liittotasavallan EU:n komissiolle notifioima selvitysyhteisö.</p>
    <p>Selvitysyhteisö voi selvittää myös muiden kuin pörssilistattujen arvopapereiden kauppoja. Warrantit tullaan liittämään Saksan Clearstream Frankfurtin järjestelmään. Jotta warrantit voidaan liittää tähän järjestelmään, tulee niiden lähtökohtaisesti olla arvopapereita. Clearstream Frankfurt ei osallistu kahdenvälisten johdannaissopimusten kaupankäyntiin.</p>
    <p>Warrantin kaupat selvittävä selvitysyhteisö, Clearstream Frankfurt, on täysin Euroclear Finland Oy:öön verrattava selvitysyhteisö. Warranttien myyntien selvittäminen Clearstream Frankfurtin toimesta vahvistaa sitä, että warrantteja pidetään arvopapereina. Clearstream Frankfurt (kuten muutkin vastaavat arvopaperikauppojen selvitysyhteisöt) osallistuvat sille vahvistettujen sääntöjen mukaisesti säännönmukaisessa toiminnassaan ainoastaan arvopaperikauppojen selvittämiseen.</p>
    <p>Kaupankäynnin toteuttaminen ja C-pankin rooli</p>
    <p>C-pankilla on kaksi roolia warrantteihin liittyvässä liiketoiminnassaan. Toisaalta C-pankki laskee liikkeeseen rahoitusinstrumentteja, joissa tuotteisiin liittyvät oikeudet ja velvollisuudet perustuvat haltijapaperin luonteiseen arvopaperiin. Toisaalta, saadakseen aikaan näille arvopapereille riittävän likviditeetin ja tehokkaat jälkimarkkinat, C-pankki toimii myös niiden markkinatakaajana näiden tuotteiden osalta. Warranteilla markkinatakauksen hoitaa yleensä liikkeeseenlaskija. Tässä tarkoituksessa C-pankki on nimenomaisesti sitoutunut vahvistamaan arvopapereille myynti- ja ostokurssin ja käymään kauppaa tähän kurssiin. Tarkoitus on lisätä sijoittajien luottamusta siihen, että arvopaperista voi luopua sen voimassaoloaikana luovuttamalla arvopaperi kauppahintaa vastaan. Markkinatakaaja toimii tässä ominaisuudessa sekä pörssikaupankäynnin että pörssin ulkopuolella tapahtuvan kaupankäynnin yhteydessä.</p>
    <p>Listatut ja listaamattomat warrantit samankaltaisia</p>
    <p>Warranttien liikkeeseenlaskemiseen ja kaupankäynnin toteuttamiseen liittyen ei ole esitettävissä mitään käytännön eroa listaamattomien ja listattujen warranttien välillä. Keskusverolautakunnan ennakkoratkaisu on perustavanlaatuisesti väärä, kun siinä on katsottu, että listaamattomat warrantit eivät ole sijoittajien välisen kaupankäynnin kohteena ja ettei niitä voi pitää vaihdantakelpoisina arvopapereina.</p>
    <p>Hinnoittelu</p>
    <p>Hinnoittelu jälkimarkkinoilla perustuu aina arvopaperin kaupankäyntihetken arvoon. Strukturoiduilla tuotteilla on aina teoreettinen arvo, koska hinnoittelu perustuu kohde-etuuden arvoon. Se, käydäänkö kauppaa pörssissä vai pörssin ulkopuolella, ei vaikuta arvopaperin teoreettiseen arvoon. C-pankki käyttää sisäisiä malleja arvon laskentaan kullakin hetkellä, eikä toimeksiannon toteutustyyppi vaikuta arvopaperin arvoon.</p>
    <p>Yhteenveto</p>
    <p>Valituksessa tarkoitetut warrantit täyttävät ne edellytykset, jotka AML asettaa arvopaperille. Verolainsäädäntö ei sisällä erityistä warrantin määritelmää. Tällaisessa tilanteessa warranttien verotuksen luonteen tulkinta tulee perustaa niiden siviilioikeudelliseen määrittelyyn.</p>
    <p>Se tosiasia, että arvopapereilla (kuten warrantit) ei käydä kauppaa säännellyllä markkinalla (arvopaperipörssi) tai monenkeskisessä kaupankäynnissä, ei merkitse sitä, että arvopaperit (kuten warrantit) eivät voisi olla sijoittajien välisen kaupankäynnin kohteena. Kaupankäynti säännellyillä markkinoilla tai niiden ulkopuolella on organisoitu ja toteutettu hyvin samaan tapaan.</p>
    <p>Listaamattomien ja listattujen warranttien välillä ei ole tosiasiallisesti eikä juridisesti eroja. Valituksessa tarkoitettujen warranttien ehdot määritellään niitä varten laaditussa ohjelmaesitteessä. Esite on laadittu EU:n esitedirektiivin (2003/71/EC) mukaisesti, ja se on hyväksytty Saksan arvopaperimarkkinoita valvovan viranomaisen BaFi:n toimesta. Ohjelmaesite on notifioitu Suomen Finanssivalvonnalle. Ehtoja ei siis määritellä ja sovita sijoittajan ja C-pankin välillä. Kaupankäynti warranteilla tapahtuu teknisesti C-pankin sähköisen kaupankäyntialustan ja meklarin oman käyttöliittymän kautta, jolloin molemmat kaupankäyntialustat ovat elektronisesti yhteydessä toisiinsa. C-pankki ei, toisin kuin keskusverolautakunta on valituksenalaisessa ennakkoratkaisussa katsonut, ole osapuoli warrantin oston ja myynnin yhteydessä. C-pankki toimii markkinatakaajana tarjoten näin likvidit ja toimivat jälkimarkkinat liikkeeseenlaskemalleen arvopaperille markkinoilla yleisen käytännön mukaisesti. Warrantin ehdot eivät muutu kaupan yhteydessä, vaan warrantti siirtyy sellaisenaan myyjältä ostajalle, eikä kukaan kaupan toteuttamiseen osallistuneista tahoista (sijoittajat, meklarit, C-pankki markkinatakaajana) pysty vaikuttamaan warrantin ehtoihin. Hinnoittelu puolestaan määräytyy esitteessä määriteltyjen ehtojen ja kohde-etuuden arvon mukaan.</p>
    <p>Valituksessa tarkoitettuja warrantteja voidaan siirrettävyytensä puolesta verrata mihin tahansa listaamattomaan arvopaperiin, esimerkiksi osakkeeseen. Tarkastelun kohteena olevassa kaupankäynnissä C-pankki toimii ainoastaan markkinatakaajana ja tekee mahdolliseksi yhtäältä myyntiin ja toisaalta ostamiseen halukkaan sijoittajan kaupankäynnin. Warrantin päättyessä warrantti toteutetaan ehtojen mukaisesti, ja sen hetkisellä haltijalla on oikeus ehtojen mukaiseen suoritukseen. Warrantti voi myös raueta ehdoissa määritellyllä tavalla.</p>
    <p><em>Veronsaajien oikeudenvalvontayksikkö</em> on antamassaan vastineessa esittänyt valituksen hylkäämistä. Arvopapereiden luovutusvoittojen verotuksesta annetun Verohallinnon tiedotteen mukaan tuloverolain luovutusvoittoja koskevien säännösten soveltamisen edellytyksenä on tässä tapauksessa se, että hakija esittää selvityksen siitä, että nimenomaan hakemuksen kohteena oleva listaamaton warrantti voidaan perustellusti rinnastaa vakioituihin optioihin ja termiineihin. Muutoksenhakija on esittänyt ensisijassa yleistä selvitystä warranteista, mutta ei ole esittänyt sellaista selvitystä hakemuksensa kohteena olevasta listaamattomasta warrantista, jonka perusteella olisi aihetta muuttaa keskusverolautakunnan ennakkoratkaisua.</p>
    <p><em>A</em> on antanut vastaselityksen.</p>
    <p>
      <strong>Korkeimman hallinto-oikeuden ratkaisu</strong>
    </p>
    <p>1. Korkein hallinto-oikeus poistaa ennakkoratkaisun siltä osin kuin se koskee verovuotta 2013.</p>
    <p>2. Korkein hallinto-oikeus on tutkinut asian verovuoden 2012 osalta. Korkein hallinto-oikeus kumoaa annetun ennakkoratkaisun valituksenalaiselta osalta ja lausuu uutena ennakkoratkaisuna, että A:lle FT-2 -ehtojen mukaisen warrantin osalta syntyvä preemion ylittävä tuotto on tuloverolain 45 §:ssä tarkoitettua veronalaista luovutusvoittoa ja warrantin raukeamisen tai preemion alittavan tuoton johdosta syntyvä hankintamenon menetys tuloverolain 50 §:n 1 momentissa ja 3 momentin 3 kohdassa tarkoitettua luovutustappiota.</p>
    <p>
      <em>Perustelut</em>
    </p>
    <p>1. Tuloverolain luovutusvoittoa ja -tappiota koskevia säännöksiä on muutettu lailla 774/2012, joka tuli voimaan 1.1.2013. Kun hakijan esittämää ennakkoratkaisukysymystä ei ole voitu keskusverolautakunnassa käsitellä näiden säännösten mukaisesti, ennakkoratkaisu on verovuoden 2013 osalta poistettava.</p>
    <p>2. Mitä tulee verovuoteen 2012, niin tuloverolain 32 §:n mukaan veronalaista pääomatuloa on omaisuuden tuotto, omaisuuden luovutuksesta saatu voitto ja muu sellainen tulo, jota varallisuuden voidaan katsoa kerryttäneen.</p>
    <p>Tuloverolain 45 §:n 1 momentin mukaan omaisuuden luovutuksesta saatu voitto on veronalaista pääomatuloa.</p>
    <p>Tuloverolain 50 §:n 1 momentin mukaan omaisuuden luovutuksesta syntynyt tappio vähennetään omaisuuden luovutuksesta saadusta voitosta verovuonna ja viitenä sitä seuraavana vuotena sitä mukaan kuin voittoa kertyy, eikä sitä oteta huomioon pääomatulojen alijäämää vahvistettaessa.</p>
    <p>Tuloverolain 50 §:n 3 momentin mukaan luovutustappioon rinnastetaan myös<br/> 1) kaupankäynnistä vakioiduilla optioilla ja termiineillä annetussa laissa (772/1988) tarkoitetun vakioidun option raukeaminen ja vakioidusta termiinisopimuksesta aiheutunut tappio;<br/> 2) arvopaperimarkkinalain 10 luvun 1 a §:ssä tarkoitetun vakioituun optioon tai termiiniin rinnastettavan johdannaissopimuksen raukeaminen tai siitä aiheutunut tappio, jos sopimus on kaupankäynnin ja selvityksen kohteena sellaisella Euroopan talousalueella olevalla markkinalla, joka on annettu Euroopan yhteisön komission tiedoksi sijoituspalveluista arvopaperimarkkinoilla annetun neuvoston direktiivin (93/22/ETY) 16 artiklan mukaisesti; ja<br/> 3) sellainen arvopaperin arvonmenetys, jota voidaan konkurssin tai muun siihen verrattavan syyn vuoksi pitää lopullisena.</p>
    <p>Kysymyksessä olevan FT-2 -ehtojen mukaisen warrantin laskee liikkeeseen saksalainen C-pankki, joka toimii myös warrantin kaupankäynnin markkinatakaajana. Warrantin arvon kehittyminen on sidottu ulkopuolisen muuttujan kehitykseen, ja kohde-etuutena on DAX-indeksi sellaisena kuin Deutsche Börse AG sen määrittelee ja julkaisee. Ennen liikkeeseenlaskua warrantista on laadittu ohjelmaesite, joka noudattaa Euroopan unionin esitedirektiiviä (2003/71/EY) ja jonka on hyväksynyt Saksan arvopaperimarkkinoita valvova viranomainen. Ohjelmaesite notifioidaan Suomessa Finanssivalvonnalle. Warrantti olisi hakemuksen mukaan sellaisenaan listattavissa julkisen kaupankäynnin kohteeksi, kuten NASDAQ OMX Helsingin kaupankäyntilistalle, mutta sitä ei kuitenkaan ilmoiteta listattavaksi. Nyt kysymyksessä oleva warrantti on tarjolla vain Suomessa ja sillä voidaan käydä kauppaa suomalaisten välittäjien kautta. FT-2 -ehtojen mukaisen warrantin haltija voi aina siirtää warrantin sellaisenaan toiselle sijoittajalle. Warrantin liikkeenseenlaskija lunastaa warrantin sen ehtojen mukaisena toteutushetkenä warrantin haltijalta.</p>
    <p>FT-2 -ehtojen mukaiselle warrantille on luonteenomaista, että se on vapaasti liikkeeseenlaskettu ja siirrettävissä sijoittajien kesken. FT-2 -ehtojen mukainen warrantti eroaa siinä suhteessa eräistä muista warranteista, että sitä ei ole haettu julkisen kaupankäynnin kohteeksi. Hakemuksessa kuvatut FT-2 -ehtoisen warrantin olennaiset ominaisuudet rinnastuvat arvopaperiin. Tämän vuoksi FT-2 -ehtojen mukaisen warrantin kaupassa syntyvä preemion ylittävä tuotto on tuloverolain 45 §:ssä tarkoitettua veronalaista luovutusvoittoa ja warrantin raukeamisen tai preemion alittavan tuoton johdosta syntyvä warrantin hankintamenon menetys tuloverolain 50 §:n 1 momentissa ja 3 momentin 3 kohdassa tarkoitettua luovutustappiota.</p>
    <p>Asian ovat ratkaisseet hallintoneuvokset Esa Aalto, Matti Halén, Eila Rother, Hannele Ranta-Lassila ja Leena Äärilä. Asian esittelijä Liisa Tähtinen.</p>
    <p>
      <strong>Äänestyslausunto</strong>
    </p>
    <p>Eri mieltä olleen hallintoneuvos Leena Äärilän äänestyslausunto, johon hallintoneuvos Matti Halén yhtyi:</p>
    <p>”Yhdyn enemmistön päätökseen siltä osin kuin verovuotta 2013 koskeva ennakkoratkaisu on poistettu.</p>
    <p>Verovuodelle 2012 annetun ennakkoratkaisun osalta hylkään valituksen ja katson, ettei keskusverolautakunnan päätöstä ole syytä muuttaa.</p>
    <p>
      <em>Perustelut</em>
    </p>
    <p>Kun otetaan huomioon keskusverolautakunnan päätöksen perustelut ja perusteluissa mainitut oikeusohjeet sekä korkeimmassa hallinto-oikeudessa esitetyt vaatimukset ja asiassa saatu selvitys, keskusverolautakunnan päätöksen muuttamiseen ei ole aihetta."</p>
  </dcterms:abstract>
</finlex:document>
