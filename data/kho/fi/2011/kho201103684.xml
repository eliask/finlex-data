<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201103684</dcterms:identifier>
  <finlex:ecliIdentifier>ECLI:FI:KHO:2011:T3684</finlex:ecliIdentifier>
  <dcterms:title>21.12.2011/3684</dcterms:title>
  <dcterms:description>
    <p>
      <span>Arvonlisävero</span>
      <span>Verollinen myynti</span>
      <span>Majoitustoiminta</span>
      <span>Verokanta</span>
      <span>Matkatoimistopalvelu</span>
      <span>Elinkeinonharjoittajalta ostettu palvelu</span>
      <span>Direktiivin vaikutus</span>
    </p>
  </dcterms:description>
  <finlex:registerNumber>2366/2/10</finlex:registerNumber>
  <dcterms:issued>2011-12-21</dcterms:issued>
  <finlex:fileCopyNumber>3684</finlex:fileCopyNumber>
  <dcterms:abstract>
    <p>A Oy:n pääasiallinen toiminta oli mökkien ja huoneistojen vuokraustoimintaa, mutta se oli myös arvonlisäverolain 80 §:ssä tarkoitettu matkanjärjestäjä. Yhtiö oli tehnyt majoitusmyynnissä olevien yli 300 lomakohteen omistajan kanssa myyntisopimukset. Yhtiö markkinoi ja laskutti kaikki kohteet omissa nimissään siten, ettei majoituspalvelun ostanut asiakas tiennyt, kenen omistamassa lomakohteessa hän yöpyi. Yhtiön katsottiin myyvän majoituspalveluja omissa nimissään lomakohteen omistajan lukuun (komissiokauppa). Yhtiö ei myynyt kysymyksessä olevia majoituspalveluja ostaneille asiakkaille muita palveluja.</p>
    <p>Arvonlisäverolain 80 §:n 1 momentin mukaan matka­toimistopalveluja koskevaa erityisjärjestelmää sovelletaan vain silloin, kun matkanjärjestäjä myy omissa nimissään muilta elinkeinon­harjoitta­jilta välittömästi matkustajan hyväksi ostamiaan palveluja ja tavaroita. Arvonlisäverodirektiivin 306 artiklan 1 kohdan mukaan jäsenvaltioiden on sovellettava erityistä arvonlisäverojärjestelmää matkatoimistojen liiketoimiin, jos nämä matkatoimistot toimivat omissa nimissään suh­teessa asiakkaisiin käyttäen muiden vero­velvol­listen luovuttamia tava­roita ja suorittamia palveluja matkojen toteutta­misessa.</p>
    <p>Korkein hallinto-oikeus katsoi, että arvonlisäverolain 80 §:n 1 momentissa elinkeinonharjoittajalla tarkoi­tetaan samaa kuin arvonlisäverodirektiivin 306 artiklan 1 kohdassa verovelvollisella. Sellaiset henkilöt, jotka eivät harjoita tavaroiden tai palvelujen myyntiä liiketoiminnan muodossa, eivät ole arvonlisäverolain 80 §:n 1 momentissa tarkoitettuja elinkeinonharjoittajia. A Oy:n ei ollut sovellettava matkatoimistopalveluja koskevaa erityisjärjestelmää lomakohteiden vuokraukseen silloin, kun kysymys oli muilta kuin elinkeinonharjoitta­jina/verovelvollisina pidettäviltä toiminnan harjoittajilta ostetuista palveluista. Tähän myyntiin voitiin näin ollen soveltaa majoituspalveluja koskevaa alennettua verokantaa. Sitä vastoin siltä osin kuin lomakohteiden omistajat olivat elinkeinonharjoittajia/verovelvollisia matka­toimisto­pal­veluja koskevaa erityisjärjestelmää oli sovellettava lomakohteiden vuokraukseen sen liittyessä matkapalveluun.</p>
    <p>Veroviraston ennakkoratkaisu ajaksi 1.4.2009 - 31.12.2010.</p>
    <p>Arvonlisäverolaki 1 § 1 momentti 1 kohta, 2 § 1 momentti, 19 § 1 momentti, 80 §, 84 § ja 85 a § 1 momentti 2 kohta<br/> Neuvoston direktiivi 2006/112/EY yhteisestä arvonlisäverojärjestelmästä 2 artikla 1 kohta a ja c alakohta, 9 artikla 1 kohta, 306 artikla, 307 artikla ja 308 artikla<br/> Unionin tuomioistuimen tuomio asiassa C-163/91, Van Ginkel<br/> Unionin tuomioistuimen tuomio asiassa C-31/10, Minerva</p>
  </dcterms:abstract>
</finlex:document>
