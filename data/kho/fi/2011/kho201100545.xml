<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201100545</dcterms:identifier>
  <finlex:ecliIdentifier>ECLI:FI:KHO:2011:20</finlex:ecliIdentifier>
  <dcterms:title>4.3.2011/545 KHO:2011:20</dcterms:title>
  <dcterms:description>
    <p>
      <span>Valtioneuvoston asetus</span>
      <span>Valituskelpoisuus</span>
      <span>Korkeimman hallinto-oikeuden toimivalta</span>
      <span>Oikeussuojakeino</span>
      <span>Hallintopäätös</span>
      <span>Muu kuin julkisoikeudellinen oikeussuhde</span>
      <span>Tekijänoikeuslain 26 a §:n mukainen maksu</span>
    </p>
  </dcterms:description>
  <finlex:registerNumber>148/3/11</finlex:registerNumber>
  <dcterms:issued>2011-03-04</dcterms:issued>
  <finlex:fileCopyNumber>545</finlex:fileCopyNumber>
  <dcterms:abstract>
    <p>
      <strong>Korkein hallinto-oikeus ei tutkinut valitusta, jossa oli vaadittu tekijänoikeuslain 26 a §:n 3 momentin nojalla annetun valtioneuvoston asetuksen kumoamista lainvastaisena.</strong>
    </p>
    <p>
      <strong>Suomen perustuslaki 21 § 1 momentti, 99 § 1 momentti ja 107 §<br/> Laki korkeimmasta hallinto-oikeudesta 1 § 1 momentti ja 2 § 1 momentti<br/> Hallintolainkäyttölaki 1 § 1 momentti, 4 §, 5 § 1 momentti</strong>
    </p>
    <p>
      <strong>Ks. ja vrt. KHO:2010:27.</strong>
    </p>
    <p>
      <viite tyyppi="www" kohde="http://www.kho.fi/paatokset/53997.htm">Kort referat på svenska</viite>
    </p>
  </dcterms:abstract>
  <finlex:content id="r201100545">
    <div>
      <p>
        <strong>Päätös, josta valitetaan</strong>
      </p>
      <p>Valtioneuvoston asetus (16.12.2010/1146) tallentamattomien ääni- ja kuvanauhojen ja muiden tallennuslaitteiden valmistuksesta ja maahantuonnista suoritettavan maksun suuruudesta vuonna 2011</p>
      <p>Valtioneuvosto on tekijänoikeuslain 26 a §:n 3 momentin nojalla säätänyt asetuksella lain 26 a §:n 1 momentissa tarkoitetusta maksusta. Asetus on tullut voimaan 1.1.2011 ja se on voimassa 31.12.2011 saakka.</p>
      <p>
        <strong>Käsittely korkeimmassa hallinto-oikeudessa</strong>
      </p>
      <p><em>Verkkokauppa.com Oy</em> on valituksessaan vaatinut, että valtioneuvoston asetus kumotaan lainvastaisena ja että asia palautetaan valtioneuvostolle ja opetusministeriölle uudelleen käsiteltäväksi. Lisäksi yhtiö on vaatinut, että asetuksen täytäntöönpano keskeytetään, kunnes korkein hallinto-oikeus on ratkaissut asian.</p>
      <p>Verkkokauppa.com Oy on vaatimustensa perusteluina esittänyt muun ohella seuraavaa:</p>
      <p>Verkkokauppa.com Oy on Suomen suurimpia tekijänoikeuslain 26 a §:n 1 momentin mukaisen maksun piiriin kuuluvia laitteita maahan tuova ja myyvä yhtiö. Valtioneuvoston päätökseen antaa asetus kyseisistä maksuista sisältyy välittömästi Verkkokauppa.com Oy:n oikeuksia, etuja ja velvollisuuksia koskeva vaikutus. Päätös on siten valituskelpoinen.</p>
      <p>Valtioneuvoston asetus on lainvastainen siltä osin kuin sillä on vahvistettu tekijänoikeuslain 26 a §:n 1 momentin mukaisen maksun piiriin kuuluviksi laitteiksi niin sanotut ulkoiset kovalevyt. Tekijänoikeuslain 26 a §:n 3 momentissa säädettyjä edellytyksiä vahvistaa maksu tällaisille laitteille ei ole ollut. Lisäksi asetus ei täytä täsmällisyyttä ja tarkkarajaisuutta koskevia vaatimuksia eikä sen perusteella ole mahdollista tietää, mitkä laitteet kuuluvat maksun piiriin. Maksu on joka tapauksessa liian korkea.</p>
      <p>Asetus on myös annettu virheellisessä järjestyksessä. Opetusministeriö ei ole neuvotellut ulkoisten kovalevyjen valmistajia tai maahantuojia edustavan järjestön kanssa, eikä liikenne- ja viestintäministeriö ole antanut asiasta lausuntoaan lain edellyttämällä tavalla ennen asetuksen antamista.</p>
      <p><em>Verkkokauppa.com Oy</em> on toimittanut korkeimmalle hallinto-oikeudelle valituksen täydennykseksi otsikoidun kirjoituksen.</p>
      <p>
        <strong>Korkeimman hallinto-oikeuden ratkaisu</strong>
      </p>
      <p>Korkein hallinto-oikeus ei tutki valitusta.</p>
      <p>
        <em>Perustelut</em>
      </p>
      <p>Suomen perustuslain 21 §:n 1 momentin mukaan jokaisella on oikeus saada asiansa käsitellyksi asianmukaisesti ja ilman aiheetonta viivytystä lain mukaan toimivaltaisessa tuomioistuimessa tai muussa viranomaisessa sekä oikeus saada oikeuksiaan ja velvollisuuksiaan koskeva päätös tuomioistuimen tai muun riippumattoman lainkäyttöelimen käsiteltäväksi. Perustuslain 99 §:n 1 momentin mukaan ylintä tuomiovaltaa riita- ja rikosasioissa käyttää korkein oikeus sekä hallintolainkäyttöasioissa korkein hallinto-oikeus.</p>
      <p>Suomen perustuslain 107 §:n mukaan, jos asetuksen tai muun lakia alemmanasteisen säädöksen säännös on ristiriidassa perustuslain tai muun lain kanssa, sitä ei saa soveltaa tuomioistuimessa tai muussa viranomaisessa.</p>
      <p>Korkeimmasta hallinto-oikeudesta annetun lain 1 §:n 1 momentin mukaan korkein hallinto-oikeus käyttää ylintä tuomiovaltaa hallintolainkäyttöasioissa. Lain 2 §:n 1 momentin mukaan lainkäyttöasioina korkein hallinto-oikeus käsittelee ne muutoksenhakua ja ylimääräistä muutoksenhakua koskevat asiat, jotka sen mukaan kuin siitä muualla laissa säädetään kuuluvat korkeimman hallinto-oikeuden toimivaltaan.</p>
      <p>Hallintolainkäyttölain 1 §:n 1 momentin mukaan mainittua lakia sovelletaan lainkäyttöön yleisissä hallintotuomioistuimissa. Lain 4 §:n mukaan hallintoasiassa tehdystä päätöksestä saa valittaa sen mukaan kuin mainitussa laissa säädetään. Lain 5 §:n 1 momentin mukaan päätöksellä, josta saa valittaa, tarkoitetaan toimenpidettä, jolla asia on ratkaistu tai jätetty tutkimatta.</p>
      <p>Tekijänoikeuslain 26 a §:n 1 momentin mukaan säännöksessä tarkoitetun laitteen valmistajan tai maahantuojan on suoritettava laitteen esitysajan tai tallennuskapasiteetin perusteella vahvistettava maksu käytettäväksi suorana hyvityksenä teosten tekijöille sekä välillisenä hyvityksenä tekijöille heidän yhteisiin tarkoituksiinsa. Pykälän 2 momentissa on säädetty laitteen jälleenmyyjän toissijaisesta vastuusta.</p>
      <p>Tekijänoikeuslain 26 a §:n 3 momentin mukaan valtioneuvoston asetuksella säädetään liikenne- ja viestintäministeriön sekä työ- ja elinkeinoministeriön annettua asiasta lausuntonsa, mitkä laitteet kuuluvat pykälän 1 momentissa tarkoitetun maksun piiriin ja mikä on maksun suuruus. Tekijänoikeuslain 26 b §:n 1 momentin perusteella maksu suoritetaan lukuisia Suomessa käytettyjen teosten tekijöitä edustavalle järjestölle, jonka opetusministeriö on hakemuksesta hyväksynyt tehtävään määräajaksi.</p>
      <p>Verkkokauppa.com Oy on vaatinut tekijänoikeuslain 26 a §:n 3 momentin nojalla annetun valtioneuvoston asetuksen 1146/2010 kumoamista lainvastaisena. Yhtiön mukaan asetus vaikuttaa välittömästi sen oikeuksiin, etuihin ja velvollisuuksiin.</p>
      <p>Valtioneuvoston kysymyksessä oleva asetus on julkaistu Suomen säädöskokoelmassa. Asetuksella on annettu säädösvallan alaan kuuluvia yleisiä säännöksiä tekijänoikeuslain 26 a §:ssä tarkoitetusta maksusta. Näin ollen valtioneuvoston asetus ei ole hallintolainkäyttölain 4 ja 5 §:ssä tarkoitettu hallintoasiassa tehty päätös, josta saa valittaa.</p>
      <p>Valtioneuvoston kysymyksessä olevalla asetuksella säädetään tarkemmin maksusta, jota tekijänoikeuslain 26 a §:ssä tarkoitetut taloudelliset toimijat ovat mainitun säännöksen nojalla velvollisia suorittamaan lain 26 b §:ssä tarkoitetulle järjestölle. Tämä maksu ei ole luonteeltaan julkisoikeudellinen. Tämän vuoksi, ja kun otetaan huomioon korkeimman hallinto-oikeuden toimivaltaa koskevat edellä mainitut säännökset, korkeimmassa hallinto-oikeudessa ei tule arvioitavaksi, vaikuttaako asetus Verkkokauppa.com Oy:n velvollisuuksiin sillä tavoin välittömästi, että yhtiöllä tulisi Suomen perustuslain 21 § huomioon ottaen olla mahdollisuus saada asetuksen soveltamisen lainmukaisuus kohdallaan tuomioistuimessa ratkaistavaksi.</p>
      <p>Asian ovat ratkaisseet hallintoneuvokset Pirkko Ignatius, Kari Kuusiniemi, Irma Telivuo, Matti Pellonpää, Eila Rother, Alice Guimaraes-Purokoski ja Outi Suviranta. Asian esittelijä Toni Kaarresalo.</p>
    </div>
  </finlex:content>
</finlex:document>
