<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201103154</dcterms:identifier>
  <finlex:ecliIdentifier>ECLI:FI:KHO:2011:89</finlex:ecliIdentifier>
  <dcterms:title>4.11.2011/3154 KHO:2011:89</dcterms:title>
  <dcterms:description>
    <p>
      <span>Elinkeinotulon verotus</span>
      <span>Yleishyödyllinen yhteisö</span>
      <span>Liiketoimintayhtiön myynti</span>
      <span>Osakkeiden luovutus</span>
      <span>Henkilökohtainen tulo</span>
    </p>
  </dcterms:description>
  <finlex:registerNumber>4239/2/10</finlex:registerNumber>
  <dcterms:issued>2011-11-04</dcterms:issued>
  <finlex:fileCopyNumber>3154</finlex:fileCopyNumber>
  <dcterms:abstract>
    <p>
      <strong>Yleishyödyllisenä yhteisönä pidetty säätiö oli siirtänyt liiketoimintasiirrolla elinkeinotoiminnaksi katsottavaa toimintaansa vuonna 2005 perustamalleen X Oy:lle. Tämän jälkeen säätiö ei ollut itse harjoittanut vastaavaa toimintaa. Säätiön tarkoituksena oli myydä X Oy:n osakkeet. Kun X Oy:n osakkeet eivät hakemuksessa keskusverolautakunnalle esitetyn selvityksen mukaan kuuluneet säätiön elinkeinotoiminnan tulolähteeseen, niiden myynnistä saatu luovutusvoitto oli säätiölle henkilökohtaisen tulolähteen tulona verovapaata. Ennakkoratkaisu verovuosille 2010 ja 2011.</strong>
    </p>
    <p>Tuloverolaki 23 § 1 momentti<br/> Laki elinkeinotulon verottamisesta 1 § ja 2 §</p>
    <p>
      <viite tyyppi="www" kohde="http://www.kho.fi/paatokset/56612.htm">Kort referat på svenska</viite>
    </p>
  </dcterms:abstract>
  <finlex:content id="r201103154">
    <div>
      <p>
        <strong>Päätös, jota valitus koskee</strong>
      </p>
      <p>Keskusverolautakunta 10.11.2010 nro 54/2010</p>
      <p>
        <strong>Asian aikaisempi käsittely</strong>
      </p>
      <p>
        <em>Säätiön hakemus keskusverolautakunnalle</em>
      </p>
      <p>Säätiö perustettiin 1970-luvulla. Säätiön tarkoituksena on toteuttaa ja kehittää evankelis-luterilaisen tunnustuksen pohjalla tapahtuvaa palvelutoimintaa, diakoniaa. Tarkoituksensa toteuttamiseksi säätiö sääntöjensä mukaisesti järjestää koulutusta ensisijaisesti kirkon diakonian sekä sosiaali- ja terveysalan tehtäviin, ylläpitää sosiaali- ja terveysalan palveluita ja hoitolaitoksia, harjoittaa ja tukee edellä mainittuihin aloihin liittyvää tieteellistä tutkimusta sekä julkaisu- ja tiedotustoimintaa, harjoittaa ja tukee erilaisia kansallisen ja kansainvälisen diakonisen toiminnan muotoja ja pyrkii tukemaan kouluttamiaan henkilöitä.</p>
      <p>Edellä mainittujen toimintojen lisäksi säätiö omistaa kiinteistöjä ja asunto-osakeyhtiöiden osakkeita.</p>
      <p>Säätiön toimintaan kuuluu seuraavia toimintakokonaisuuksia:</p>
      <p> -  liikuntalääketieteen klinikka<br/>  -  Diakoniaopisto<br/>  -  vanhuspalvelut<br/>  -  kuntoutuksen ja diakonian erityispalvelut sekä<br/>  -  hallinto-, kiinteistöpalvelu- ja sijoitustoiminta.</p>
      <p>Säätiön täysin omistamia yhtiöitä ovat Y Oy (kiinteistöyhtiö), X Oy (sairaala- ja terveyspalveluliiketoimintaa harjoittava yhtiö) sekä As Oy Z (kiinteistöyhtiö). Sairaala- ja terveydenhuoltopalvelut on yhtiöitetty X Oy:öön liiketoimintasiirrolla vuonna 2005 säätiön yleishyödyllisyysaseman säilymisen turvaamiseksi ja siitä syystä, että laajaksi muodostunut terveysliiketoiminta sopi huonosti yleishyödyllisen säätiön harjoittamaksi. Samassa yhteydessä myös kiinteistöt yhtiöitettiin ja tämän jälkeen tapahtuneissa jakautumisissa kiinteistöistä on muodostettu kaksi erillistä yhtiötä, joista toisen osakekanta on myyty. Säätiön hakemuksesta keskusverolautakunta on antanut ratkaisut n:o 41/2004 ja n:o 15/2009, joiden mukaan hakemuksessa kuvattuihin liiketoimintasiirtoon ja jakautumisiin sovellettiin elinkeinotulon verottamisesta annetun lain liiketoimintasiirtoa ja jakautumista koskevia säännöksiä.</p>
      <p>Säätiö on toimitetuissa verotuksissa katsottu yleishyödylliseksi yhteisöksi. Verovuoden 2008 verotuspäätöksessä vanhusten palvelutalon toiminta, kuntoutuksen erityispalveluista tutkimustoiminta ja senioriklinikan toiminta on katsottu säätiön elinkeinotoiminnaksi. Vuokratulot ovat olleet veronalaisia siltä osin kuin kiinteistöt eivät ole olleet yleisessä tai yleishyödyllisessä käytössä. Kuntoutuksen erityispalveluista tutkimustoiminta on siirtynyt loppuvuodesta 2009 X Oy:n toiminnaksi eli kysymyksessä oleva toiminta ei enää kuulu säätiölle.</p>
      <p>Säätiön ja sen omistamien X Oy:n ja Y Oy:n hallinto- ja kiinteistöpalvelutoiminnat on keskitetty säätiöön. Syntyneet kustannukset on allokoitu ilman katetta aiheuttamisperiaatteen mukaisesti säätiölle, X Oy:lle ja Y Oy:lle. Toimitetuissa verotuksissa veloituksia ei ole katsottu säätiön elinkeinotuloksi.</p>
      <p>Säätiö suunnittelee X Oy:n osakkeiden myyntiä ulkopuoliselle ostajalle osakekaupalla. Säätiö ei itse harjoita sairaala- ja terveydenhuoltoliiketoimintaa.</p>
      <p>Säätiö on pyytänyt ennakkoratkaisua kysymykseen, onko hakemuksessa tarkoitetuissa olosuhteissa säätiön omistamien X Oy:n osakkeiden luovutuksesta mahdollisesti saatu luovutusvoitto säätiön verovapaata tuloa.</p>
      <p><em>Keskusverolautakunta</em> on verovuosille 2010 ja 2011 antamassaan <em>ennakkoratkaisussa</em> lausunut:</p>
      <p>Mikäli säätiö myy hakemuksessa tarkoitetuissa olosuhteissa X Oy:n osakkeet, osakkeiden myynnistä saatava luovutusvoitto on säätiölle verovapaata henkilökohtaisen tulolähteen tuloa.</p>
      <p><em>Perusteluina</em> keskusverolautakunta on esittänyt seuraavaa:</p>
      <p>Tuloverolain 23 §:n 1 momentin mukaan yleishyödyllinen yhteisö on verovelvollinen saamastaan elinkeinotulosta.</p>
      <p>Elinkeinotulon verottamisesta annetun lain 1 §:n mukaan elinkeinotoiminnalla tarkoitetaan liike- ja ammattitoimintaa. Mainitun lain 2 §:n mukaan verovelvollisen harjoittama liike- ja ammattitoiminta muodostaa elinkeinotoiminnan tulolähteen.</p>
      <p>Säätiötä on pidetty verotuksessa yleishyödyllisenä yhteisönä. Säätiön tarkoituksena on ylläpitää sosiaali- ja terveysalan palveluita ja hoitolaitoksia, harjoittaa ja tukea tieteellistä tutkimusta, julkaisu- ja tiedotustoimintaa sekä kansallista ja kansainvälistä diakonista toimintaa. Säätiö on aiemmin harjoittanut muun ohessa sairaala- ja terveyspalvelutoimintaa, mutta on siirtänyt nämä toiminnot vuonna 2005 perustamalleen X Oy:lle. Myös säätiön harjoittamat hakemuksessa tarkemmin selvitetyt tutkimuspalvelut on siirretty X Oy:lle. Hakemuksen mukaan säätiö ei enää itse harjoita sairaala- tai terveyspalvelutoimintaa.</p>
      <p>Säätiön tarkoituksena on myydä sairaala- ja terveyspalvelutoimintaa harjoittavan X Oy:n osakkeet. Kun X Oy:n osakkeet eivät hakemuksessa esitetyn selvityksen mukaan kuulu säätiön elinkeinotoiminnan tulolähteeseen, ei näiden osakkeiden myynnistä saatu luovutushinta ole säätiön veronalaista tuloa.</p>
      <p>
        <em>Sovelletut oikeusohjeet</em>
      </p>
      <p>Tuloverolaki 23 § 1 momentti<br/> Laki elinkeinotulon verottamisesta 1 § ja 2 §</p>
      <p>
        <strong>Käsittely korkeimmassa hallinto-oikeudessa</strong>
      </p>
      <p><em>Veronsaajien oikeudenvalvontayksikkö</em> on hakenut muutosta keskusverolautakunnan päätökseen ja valituksessaan vaatinut, että keskusverolautakunnan päätös kumotaan ja uutena ennakkoratkaisuna selitetään, että jos säätiö luovuttaa sairaala- ja terveyspalvelutoimintaa harjoittavan X Oy:n osakkeet, osakkeiden luovutushintaa on pidettävä säätiön veronalaisena elinkeinotulona.</p>
      <p>Perusteluina Veronsaajien oikeudenvalvontayksikkö on viitannut tuloverolain 23 §:n 1 momenttiin, elinkeinotulon verottamisesta annetun lain 1 §:ään, 2 §:ään ja 5 §:n 1 momentin 1 kohtaan sekä kirjanpitolain 1 luvun 6 §:n 1 momenttiin ja esittänyt muun ohessa seuraavaa:</p>
      <p>Säätiö ja osakeyhtiö sekä säätiön omistamat kiinteistöyhtiöt ovat muodostaneet verovuodesta 2005 alkaen kirjanpitolain tarkoittaman konsernin, jossa säätiö on emoyritys ja osakeyhtiö tytäryritys. Kyse ei kuitenkaan ole osakeyhtiölaissa (OYL 8 luvun 12 §) tai konserniavustuksesta verotuksessa annetussa laissa (3 §) tarkoitetusta konsernista, koska niissä konsernikäsite koskee vain osakeyhtiöitä. Myös elinkeinotulon verottamisesta annetun lain 6 b §:n 7 momentti sisältää konsernin määritelmän, mutta sekään ei koske yhdistystä. Mainittuja elinkeinotulon verottamisesta annetun lain säännöksiä on tulkittu konsernien kyseessä ollessa siten, että esimerkiksi konsernin emoyrityksenä toimivaa holdingyhtiötä tai konsernin kiinteistönhallintayhtiötä on pidetty elinkeinotoimintaa harjoittavana ja näiden saamia tuloja elinkeinotuloina, vaikka tällaisen yhtiön toiminta sinänsä itsenäisenä verosubjektina tarkastellen ei täyttäisikään elinkeinotoiminnan tunnusmerkkejä. Tällöin on sovellettu niin sanottua intressipiiriajattelua. Lähtökohtaisesti mainittuja elinkeinotulon verottamisesta annetun lain säännöksiä sovelletaan samoin niin yleishyödyllisiin yhteisöihin kuin muihinkin verovelvollisiin.</p>
      <p>Säätiö on liiketoimintasiirrolla yhtiöittänyt ja järjestänyt uudelleen aikaisemmin harjoittamansa elinkeinotoiminnan. Säätiön ja osakeyhtiön välinen toiminnallinen suhde on kiinteä, ja säätiö toimii vastaavasti kuin tyypillisessä osakeyhtiöiden muodostamassa konsernissa sen emoyhtiö toimii. Osakeyhtiön osakkeiden luovutuksen verokohtelu on tulkinnanvarainen, mutta kun säätiö toimii konsernirakenteen omaisessa olosuhteessa tuottaen kokonaan omistuksessaan olevalle ja siten samassa intressipiirissä toimivalle osakeyhtiölle palveluja sekä järjestämällä osakeyhtiölle sen harjoittamaa elinkeinotoimintaa varten toimitiloja, on osakeyhtiön osakkeiden myynnistä saatu luovutushinta säätiön elinkeinotulolähteen tuloa.</p>
      <p><em>Säätiö</em> on antanut vastineen.</p>
      <p><em>Veronsaajien oikeudenvalvontayksikkö</em> on antanut vastaselityksen ja <em>säätiö</em> sen jälkeen lisävastineen.</p>
      <p>
        <strong>Korkeimman hallinto-oikeuden ratkaisu</strong>
      </p>
      <p>Korkein hallinto-oikeus on tutkinut asian.</p>
      <p>Korkein hallinto-oikeus hylkää valituksen. Keskusverolautakunnan päätöstä ei muuteta.</p>
      <p>
        <em>Perustelut</em>
      </p>
      <p>Kun otetaan huomioon edellä ilmenevät keskusverolautakunnan päätöksen perustelut ja perusteluissa mainitut oikeusohjeet sekä korkeimmassa hallinto-oikeudessa esitetyt vaatimukset ja asiassa saatu selvitys, keskusverolautakunnan päätöksen muuttamiseen ei ole aihetta.</p>
      <p>Asian ovat ratkaisseet hallintoneuvokset Esa Aalto, Irma Telivuo, Matti Halén, Eila Rother ja Hannele Ranta-Lassila. Asian esittelijä Marjo Snellman.</p>
    </div>
  </finlex:content>
</finlex:document>
