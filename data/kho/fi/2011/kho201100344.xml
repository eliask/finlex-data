<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201100344</dcterms:identifier>
  <finlex:ecliIdentifier>ECLI:FI:KHO:2011:15</finlex:ecliIdentifier>
  <dcterms:title>15.2.2011/344 KHO:2011:15</dcterms:title>
  <dcterms:description>
    <p>
      <span>Jätelaki</span>
      <span>Jätetiedosto</span>
      <span>Jätetiedostoon hyväksynnän peruuttaminen</span>
      <span>Elinkeinovapaus</span>
      <span>Vastuu ympäristöstä</span>
      <span>Suhteellisuusperiaate</span>
      <span>Asianosaisen kuuleminen</span>
    </p>
  </dcterms:description>
  <finlex:registerNumber>1901/1/10</finlex:registerNumber>
  <dcterms:issued>2011-02-15</dcterms:issued>
  <finlex:fileCopyNumber>344</finlex:fileCopyNumber>
  <dcterms:abstract>
    <p>
      <strong>Alueellinen ympäristökeskus oli peruuttanut päätöksensä, jolla yhtiö oli hyväksytty jätetiedostoon, ja poistanut yhtiön jätetiedostosta. Jätetiedostoon hyväksynnän peruuttaminen oli oikeudelliselta luonteeltaan valvonnallinen hallintotoimi eikä rangaistusluonteinen seuraamus.</strong>
    </p>
    <p>
      <strong>Asiassa saadun selvityksen perusteella oli ilmeistä, että yhtiön toimintaa ei ollut hoidettu kaikilta osin asianmukaisesti ympäristölainsäädännön, erityisesti jätelain tarkoittamalla tavalla. Puutteet olivat olleet olennaisia ja ainakin osin järjestelmällisiä. Valvontaviranomaisen tietoon tulleiden seikkojen perusteella oli lisäksi ilmeistä, että yhtiön toiminnasta oli aiheutunut jätelain 50 a §:n 2 momentissa tarkoitetulla tavalla olennaista vaaraa tai haittaa ympäristölle. Asiassa ilmenneitä tosiseikkoja arvioitiin erityisesti elinkeinovapauden ja julkisen vallan ympäristövastuun kannalta. Ympäristökeskus oli sen käytettävissä ollut selvitys ja toiminnan laatu huomioon ottaen voinut peruuttaa yhtiön jätetiedostomerkinnän hyväksynnän käyttämättä ensin jätelaissa tarkoitettuja muita valvontakeinoja. Päätös ei ollut suhteellisuusperiaatteen vastainen eikä myöskään loukannut yhtiön omaisuudensuojaa.</strong>
    </p>
    <p>
      <strong>Asiassa oli kysymys myös siitä, oliko yhtiölle varattu tilaisuus tulla kuulluksi hallintolain 34 §:n 1 momentissa tarkoitetulla tavalla.</strong>
    </p>
    <p>
      <strong>Suomen perustuslaki 18 § 1 momentti ja 20 §<br/> Jätelaki (1072/1993) 1 §, 37 § (1583/2009), 49 § (1583/2009), 49 a § (91/2000) 1 kohta, 50 § (1583/2009), 50 a § (91/2000) ja 67 § (729/2005)<br/> Euroopan ihmisoikeussopimuksen ensimmäinen lisäpöytäkirja 1 artikla<br/> Hallintolaki 34 § 1 momentti</strong>
    </p>
    <p>
      <viite tyyppi="www" kohde="http://www.kho.fi/paatokset/53806.htm">Kort referat på svenska</viite>
    </p>
  </dcterms:abstract>
  <finlex:content id="r201100344">
    <div>
      <p>
        <strong>Päätös, josta valitetaan</strong>
      </p>
      <p>Helsingin hallinto-oikeuden päätös 30.4.2010 nro 10/0383/5</p>
      <p>
        <strong>Asian aikaisempi käsittely</strong>
      </p>
      <p><em>Uudenmaan ympäristökeskus</em> on 10.3.2009 antamallaan päätöksellä n:o YS 260 jätelain 50 a §:n nojalla peruuttanut 12.10.2005 tekemänsä päätöksen n:o YS 1318, jolla A Oy oli hyväksytty jätetiedostoon, ja poistanut A Oy:n jätetiedostosta. Samalla ympäristökeskus on jätelain 67 §:n nojalla määrännyt, että päätöstä on noudatettava mahdollisesta muutoksenhausta huolimatta.</p>
      <p>Ympäristökeskus on perustellut päätöstään seuraavasti:</p>
      <p>Itä-Uudenmaan poliisilaitoksella on vireillä esitutkinta (numerot 6840/R/12403/07 ja 6840/R/21849/08), jossa epäillään, että yhtiön kuljettamia jätteitä on yhtiön johdon ohjeesta järjestelmällisesti toimitettu muualle kuin laillisiin vastaanottopaikkoihin.</p>
      <p>Uudenmaan ympäristökeskuksen käytössä on ollut esitutkintamateriaalia asiantuntijatehtävien hoitamista varten. Esitutkintamateriaali on julkisuuslain 24 §:n 1 momentin kohdan 3 nojalla salassa pidettävää. Yhtiön johtohenkilöt ovat olleet vangittuina tutkinnan aikana. Yhtiön johto on määrätty väliaikaiseen liiketoimintakieltoon. Esitutkinnassa on ilmennyt, että yhtiön kuljettamien ja laillisiin vastaanottopaikkoihin toimittamien jätteiden määrissä on suuri epäsuhde.</p>
      <p>Näistä syistä ympäristökeskus on katsonut, että toimintaa ei ole harjoitettu jätelain ja sen nojalla annettujen säännösten mukaisesti. Edellytyksiä toiminnan jatkamiselle ei ole huolimatta siitä, että yhtiön johto on vaihtunut. Koska yhtiö on poistettu jätetiedostosta ja jätetiedosto-ote on vanhentunut 1.1.2009, yhtiöllä ei ole enää oikeutta ammattimaisesti kerätä ja kuljettaa jätteitä.</p>
      <p>Erityisenä syynä täytäntöönpanomääräykselle on se, ettei jätelain vastainen toiminta jatku.</p>
      <p>
        <strong>Asian käsittely Helsingin hallinto-oikeudessa</strong>
      </p>
      <p><em>A Oy</em> on valituksessaan muun ohella vaatinut, että ympäristökeskuksen päätös kumotaan ja sen täytäntöönpano kielletään. Yhtiö on esittänyt vaatimustensa tueksi muun ohella seuraavaa:</p>
      <p>Ympäristökeskus on perustanut päätöksensä esitutkinta-aineistoon, joka ei ole ollut yhtiön käytössä ja johon yhtiö ei pyynnöstään huolimatta ole saanut ottaa kantaa. Päätös on siten syntynyt virheellisessä järjestyksessä.</p>
      <p>Yhtiöllä on oltava oikeus saada haltuunsa kyseinen esitutkinta-aineisto ja arvioida sitä jätetiedostomerkinnän peruuttamista koskevassa päätöksenteossa. Vaikka katsottaisiin, että aineiston luovuttaminen on harkinnanvaraista, niin aineisto tulisi tämän harkinnan puitteissa luovuttaa yhtiölle. Mikäli yhtiö ei saa käsitellä taikka kuljettaa jätettä, sen toiminta päättyy. Kun tällaisiin seurauksiin johtava päätös olennaiselta osin perustuu yhtiön entisen työntekijän esitutkintakertomukseen, on kohtuullista, että aineisto annetaan yhtiönkin käyttöön.</p>
      <p>Yhtiön johtohenkilöitä, sen hallituksen jäseniä X ja Y, epäillään törkeästä ympäristön turmelemisesta. He ovat olleet vangittuina rikosasian tutkinnan aikana ja heidät on Vantaan käräjäoikeuden 18.12.2008 antamalla tuomiolla määrätty väliaikaiseen liiketoimintakieltoon. Yhtiön autonkuljettajat olivat vastaavan epäilyn vuoksi pidätettyinä. Rikosasian tutkinta poliisissa on edelleen kesken.</p>
      <p>Tutkinta-aineistosta yhtiön käytössä on ollut ainoastaan Uudenmaan ympäristökeskuksen 18.9.2008 päivätty arviolausunto yhtiön toiminnan vaikutuksista ympäristöön, mutta ei varsinaisesti muuta tutkintaan liittyvää fakta-aineistoa.</p>
      <p>Kaikki esitutkinta-aineisto on vielä tässä vaiheessa salaista. Yhtiön asiamies ei ole voinut arvioida asiaa muutoin kuin X:n suullisesti kertoman ja ympäristökeskuksen edellä mainitun arviolausunnon perusteella.</p>
      <p>Ympäristökeskuksen edellä tarkoitettuun lausuntoon sisältyvä 16-kohtainen luettelo näyttäisi perustuvan yhtiön erään entisen työntekijän esitutkinnassa antamaan kertomukseen, jonka luotettavuutta on syytä epäillä siitä syystä, että hänen on todettu syyllistyneen yhtiöön kohdistuneisiin rikoksiin. On mahdollista, että hänen yhtiötä kohtaan kokemansa katkeruus on vaikuttanut kertomukseen. Sen vuoksi yhtiön ja sen johdon viaksi väitetyt laiminlyönnit saattavat osoittautua myöhemmin paljon vähäisemmiksi kuin miltä ne nyt näyttävät.</p>
      <p>Ympäristökeskuksen lausunnon mukaan yhtiö on muun ohella kerännyt ravintoloiden rasvanerotuskaivojen veden- ja rasvansekaisia nesteitä yhtiön kiinteistöllä olleeseen säiliöön. Säiliöstä on ympäristökeskuksen lausuntoon sisältyvän kohdan mukaan laskettu vettä letkun kautta lappoamalla viemäriverkostoon sen jälkeen, kun rasva oli saostunut ja vesi erottunut rasvasta. Vesi on laskettu viemäriverkostoon rasvanerotuskaivon kautta. Yhtiö ei ole pitänyt tätä toimintaansa lain tai määräysten vastaisena eikä toiminta ole voinut aiheuttaa ympäristön pilaantumista, saati laaja-alaista pilaantumista. Toisessa tapauksessa yhtiön väitetään vieneen pilaantuneita maa-aineksia maankaatopaikoille. Kuitenkin maankaatopaikoilla tarkastetaan sinne vietävät kuormat, eikä niille saa viedä likaantuneita kuormia.</p>
      <p>Yhtiön hallitukseen ovat sen toiminta-aikana kuuluneet vain X ja Y, jotka ovat myös vastanneet yhtiön toiminnan johtamisesta. Heistä kumpikin omistaa puolet yhtiön osakekannasta eikä yhtiöllä ole muita vastuuhenkilöitä. Heidät on määrätty väliaikaiseen liiketoimintakieltoon eivätkä he voi johtaa yhtiön toimintaa. He ovat eronneet yhtiön hallituksesta 21.1.2009. Ero on merkitty kaupparekisteriin.</p>
      <p>Esitutkinnan keskeneräisyyden vuoksi olisi tarkoituksenmukaista odottaa, mihin tulokseen esitutkinta johtaa. Vasta kun on ratkennut, mihin rikkomuksiin yhtiön toiminnassa on mahdollisesti syyllistytty, on parhaat edellytykset harkita, onko syytä jätetiedostosta poistamiseen.</p>
      <p>Yhtiön entinen johto on eronnut yhtiön hallinnosta. Kun lisäksi otetaan huomioon yhtiön saama kielteinen julkisuus erityisesti marras-joulukuussa 2008 televisiossa ja lehdissä olleen uutisoinnin vuoksi, ei ole todennäköisestä, että yhtiön toiminnassa vastaisuudessa syyllistyttäisiin laiminlyönteihin taikka rikkomuksiin. Jätetiedostosta poistamisesta voi koitua yhtiölle tarpeettoman haitalliset seuraukset, jopa yhtiön toiminnan lakkaaminen. Yhtiön kannalta tällainen tosiasiallinen seuraamus on kohtuuton, kun yhtiö voi lisäksi joutua suorittamaan vahingonkorvauksia, korvauksia rikoshyödystä sekä tulla tuomituksi yhteisösakkoon.</p>
      <p><em>Hallinto-oikeus</em> on 23.3.2009 antamallaan päätöksellä numero 09/0219/5 kieltänyt ympäristökeskuksen päätöksen täytäntöönpanon, kunnes hallinto-oikeus on ratkaissut asian tai asiassa mahdollisesti myöhemmin toisin määrännyt.</p>
      <p><em>Uudenmaan ympäristökeskus</em> on antanut asiassa 12.5.2009 ja 23.10.2009 päivätyt lausunnot.</p>
      <p>Lausunnossaan 12.5.2009 ympäristökeskus on esittänyt valituksen hylkäämistä ja muun ohella todennut, että yhtiön nykyinen johto on liiketoimintakieltoon määrätyn entisen johdon lähipiiristä ja että yhtiön entiset johtohenkilöt ovat työssä yhtiössä.</p>
      <p>Ympäristökeskus on oheistanut lausuntoonsa 23.10.2009 edellä tarkoitetun 18.9.2008 päivätyn lausunnon. Lisäksi ympäristökeskus on lausunut muun ohella seuraavaa:</p>
      <p>Ympäristökeskuksen käytössä on ollut 18.9.2008 annettua lausuntoa varten esitutkintamateriaalia, joka on sisältänyt rikoksista epäiltyjen kuulusteluja. Esitutkintamateriaalia ei kuitenkaan ole käytetty ympäristökeskuksen tehdessä päätöstä yhtiön poistamisesta jätetiedostosta, joten yhtiölle ei ole ollut tarvetta varata tilaisuutta lausua tuosta aineistosta.</p>
      <p>Lisäksi on otettava huomioon, että yhtiön tiedossa on ollut, että yhtiö on kuljettanut jätteitä johdon ohjeesta järjestelmällisesti muualle kuin jätteiden laillisiin vastaanottopaikkoihin. Sama koskee tietoja yhtiön johtohenkilöiden vangitsemisesta ja väliaikaisesta liiketoimintakiellosta.</p>
      <p>Ympäristökeskuksen päätöksen perustelulausumasta ilmenevä tieto yhtiön kuljettamien ja laillisiin vastaanottopaikkoihin toimittamien jätteiden määrässä olevasta suuresta epäsuhteesta on saatu esitutkinnan johtajalta puhelinkeskustelussa ennen kuin ympäristökeskuksen 2.2.2009 päivätty kuulemiskirje on lähetetty yhtiölle. Tiedot eivät siis ole olleet peräisin ympäristökeskuksen käytössä olleesta esitutkintamateriaalista.</p>
      <p>Ympäristökeskuksen ympäristölupavelvollisia asiakkaita tai jätetiedostoon merkittyjä jätteenkuljettajia ei ole aiemmin ollut ympäristörikosepäilyn vuoksi vangittuina tai liiketoimintakiellossa. Vaikka esitutkinta on kesken, epäily tapahtuneesta ympäristörikoksesta on melko vahva.</p>
      <p>Rasvajätteen käsittely on ympäristölupaa edellyttävää jätteenkäsittelyä. Yhtiöllä ei ole ollut tähän toimintaan ympäristölupaa. Maa-ainesjätteen haltija vastaa siitä, että jäte toimitetaan oikeaan vastaanottopaikkaan ja että maankaatopaikoilla annetaan oikeat tiedot sinne tuodusta jätteestä. Maa-ainesjäte ei tule kaatopaikkakelpoiseksi pelkästään sillä, että kuorma-auton lavalla oleva maa-aines menee kaatopaikan valvojan silmämääräisessä tarkastuksessa läpi.</p>
      <p>Kielteisellä julkisuudella ei ole merkitystä asian ratkaisun kannalta.</p>
      <p><em>A Oy</em> on kahdessa vastaselityksessään uudistanut valituksessaan esittämänsä ja ilmoittanut vastustavansa keskeneräisen esitutkinta-aineiston toimittamista hallinto-oikeudelle. Muutoin on olemassa vaara, että hallinto-oikeudelle toimitetaan ainoastaan ympäristökeskuksen käsitystä asiassa tukevaa aineistoa. Yhtiön valituksen ratkaisemista on lykättävä, kunnes esitutkinta on valmis, jolloin yhtiön on mahdollista arvioida koko esitutkinta-aineistoa ja antaa asiasta loppulausuntonsa. Yhtiöllä on tähän oikeus, koska yhtiön varallisuuteen on kohdistettu takavarikko ja sille tullaan tiettävästi vaatimaan yhteisörangaistusta. Yhtiö ei siis voi tässä vaiheessa ottaa kantaa vain esitutkinta-aineiston osan muodostavaan, 18.9.2008 päivättyyn ympäristökeskuksen arviolausuntoon.</p>
      <p>Ympäristökeskuksen asiassa tekemä päätös perustuu sen omankin ilmoituksen mukaan keskeneräiseen esitutkintaan ja siihen liittyvään ei-julkiseen aineistoon, josta yhtiötä ei ole kuultu. Tähän nähden ympäristökeskuksen päätös on syntynyt virheellisessä järjestyksessä.</p>
      <p>Vaikka ympäristökeskuksen päätöksen katsottaisiinkin syntyneen muodollisesti oikeassa järjestyksessä, se on joka tapauksessa kumottava, koska on selvää, että yhtiön toimintaa harjoitetaan jätelain ja sen nojalla annettujen säännösten mukaisesti.</p>
      <p>
        <strong>Hallinto-oikeuden ratkaisu</strong>
      </p>
      <p><em>Hallinto-oikeus</em> on valituksenalaisella päätöksellään 30.4.2010 muun ohella hylännyt A Oy:n ympäristökeskuksen päätöksestä tekemän valituksen, mutta määrännyt, että ympäristökeskuksen päätöstä ei saa panna täytäntöön, ennen kuin päätös on lainvoimainen tai korkein hallinto-oikeus toisin määrää.</p>
      <p>Hallinto-oikeus on perustellut päätöstään seuraavasti:</p>
      <p>
        <em>Menettelyn osalta</em>
      </p>
      <p>Hallintolain 34 §:n 1 momentin mukaan asianosaiselle on ennen asian ratkaisemista varattava tilaisuus lausua mielipiteensä asiasta sekä antaa selityksensä sellaisista vaatimuksista ja selvityksistä, jotka saattavat vaikuttaa asian ratkaisuun.</p>
      <p>Uudenmaan ympäristökeskus on kuullut A Oy:tä jätetiedostoon hyväksynnän peruuttamista koskevassa asiassa 2.2.2009 päivätyllä kuulemiskirjeellä.</p>
      <p>Ympäristökeskus on hallinto-oikeudelle antamassaan 2. lausunnossa todennut, että esitutkinnan kohteena oleva epäilys, että A Oy:n toiminnassa epäillään kuljetetun jätteitä yhtiön johdon ohjeesta järjestelmällisesti muualle kuin laillisiin vastaanottopaikkoihin, on ollut julkinen ja yhtiön tiedossa. Myös tieto johtohenkilöiden vangitsemisesta ja väliaikainen liiketoimintakielto ovat olleet julkisia ja myös yhtiön tiedossa. Tieto yhtiön kuljettamien ja laillisiin vastaanottopaikkoihin toimittamien jätteiden määrässä olevasta suuresta epäsuhteesta on lausunnon mukaan saatu esitutkinnan johtajalta puhelinkeskustelussa ennen kuulemiskirjeen lähettämistä. Edellä mainitut päätöksen perustelut eivät siis ole peräisin ympäristökeskuksen käytössä olleesta esitutkintamateriaalista. Edellä mainitut perustelut on mainittu myös yhtiölle lähetetyssä 2.2.2009 päivätyssä kuulemiskirjeessä. Asiantuntijatehtävien hoitamista varten ympäristökeskuksen käytössä ollut esitutkintamateriaali on sisältänyt epäiltyjen kuulusteluja. Niitä ei ole käytetty päätöksen perusteluna.</p>
      <p>Ympäristökeskuksen kuulemiskirjeeseen ei ollut liitetty mitään asiaa koskevaa esitutkintamateriaalia. A Oy:llä on sen vastatessa kuulemiskirjeeseen ollut kuitenkin käytössään Uudenmaan ympäristökeskuksen esitutkintamateriaalin perusteella poliisille antama, 18.9.2008 päivätty asiantuntija-arvio yhtiön toiminnan vaikutuksista ympäristöön.</p>
      <p>Hallinto-oikeus on katsonut edellä todetut seikat huomioon ottaen, että yhtiöllä on ollut kuulemisen perusteella mahdollisuus lausua mielipiteensä asiasta hallintolain 34 §:ssä edellytetyllä tavalla. Näin ollen asiassa ei ole tapahtunut kuulemiseen liittyvää menettelyvirhettä.</p>
      <p>
        <em>Jätetiedostoon hyväksynnän peruuttamisen osalta</em>
      </p>
      <p>Jätelain 49 a §:n 1 momentin 1 kohdan mukaan toiminta hyväksytään jätetiedostoon, jos ilmoitukseen liitetyn selvityksen perusteella tai muutoin osoitetaan, että toimintaa harjoitetaan saman lain ja sen nojalla annettujen säännösten mukaisesti ja ammattitaitoisesti.</p>
      <p>Jätelain 50 a §:n 2 momentin mukaan jätetiedostoon hyväksyntä voidaan peruuttaa, jos jokin hyväksynnän olennaisista edellytyksistä ei enää täyty tai jos säännöksiä on rikottu siten, että toiminnasta aiheutuu olennaista vaaraa tai haittaa terveydelle tai ympäristölle.</p>
      <p>Ympäristökeskuksen päätöksen mukaan yhtiön jätetiedostoon hyväksynnän peruuttamisen syynä on se, että toimintaa ei ole harjoitettu jätelain ja sen nojalla annettujen säännösten mukaisesti. Tämän perusteena ympäristökeskus on pitänyt epäilyä siitä, että yhtiön kuljettamia jätteitä on yhtiön johdon ohjeesta järjestelmällisesti toimitettu muualle kuin laillisiin vastaanottopaikkoihin.</p>
      <p>Asiakirjoista saatavan selvityksen, erityisesti Uudenmaan ympäristökeskuksen poliisille esitutkintaa varten 18.9.2008 A Oy:n toiminnan ympäristövaikutuksista antaman lausunnon perusteella on ilmeistä, että A Oy:n eri asiakkailtaan noutamia jätteitä ei ole aina toimitettu asianmukaiseen jätteen käsittelyyn, vaan niitä on myös kuljetettu ja jätetty paikkoihin, joihin se ei jätelain säännökset huomioon ottaen ole luvallista. Yhtiö on asiakirjojen mukaan myös ilman siihen myönnettyä jätelain ja ympäristönsuojelulain vaatimaa lupaa itse käsitellyt asiakkailtaan noutamiaan jätteitä. Yhtiön tällä tavoin harjoittamaa toimintaa ei voida pitää myöskään ammattitaitoisena. Toimintaa ei siten ole harjoitettu jätelain ja sen nojalla annettujen säännösten mukaisesti eikä se siis enää ole täyttänyt jätetiedostoon hyväksymisen edellytyksiä. Yhtiön jätelain vastaisesta toiminnasta voidaan arvioida aiheutuneen myös olennaista vaaraa tai haittaa ympäristölle. Näin ollen, kun otetaan huomioon jätelain 49 a §:n 1 momentti ja 50 a §:n 2 momentti, ympäristökeskus on toiminut sille asiassa kuuluvan harkintavallan puitteissa peruuttaessaan yhtiön hyväksynnän jätetiedostoon. Yhtiön valituksessa ei ole esitetty sellaisia perusteita, jotka antaisivat aiheen päätöksen muuttamiseen.</p>
      <p>Hallinto-oikeus on <em>soveltaminaan oikeusohjeina</em> maininnut perusteluissa esitettyjen lisäksi hallintolainkäyttölain 32 §:n 1 momentin.</p>
      <p>
        <strong>Käsittely korkeimmassa hallinto-oikeudessa</strong>
      </p>
      <p><em>A Oy</em> on valituksessaan vaatinut, että hallinto-oikeuden ja ympäristökeskuksen päätökset kumotaan.</p>
      <p>Yhtiö on uudistanut hallinto-oikeudessa esittämänsä ja esittänyt lisäksi muun ohella seuraavaa:</p>
      <p>Yhtiötä ei ole asianmukaisesti kuultu ennen ympäristökeskuksen päätöksen antamista.</p>
      <p>Hallinto-oikeuden päätöksen perustelut, ettei ympäristökeskuksella ollutta esitutkinta-aineistoa ole käytetty ympäristökeskuksen päätöksen perusteena, eivät voi pitää paikkaansa. Ympäristökeskuksen 18.9.2008 päivättyyn arviolausuntoon poliisille sisältyy viittaukset 19.6.2007 ja 29.5.2008 päivättyihin kuulustelukertomuksiin. Toisin sanoen ympäristökeskus on perustanut päätöksensä myös sellaiseen asiakirja-aineistoon, johon yhtiöllä ei ole ollut mahdollisuutta ottaa etukäteen kantaa. Yhtiön käytettävissä on ollut esitutkinta-aineistosta ainoastaan edellä mainittu arviolausunto.</p>
      <p>Asiaa kokonaisuutena harkiten jätetiedostoon hyväksynnän peruuttaminen ei ole tässä tapauksessa perusteltua. Harkinnassa tulisi ottaa huomioon peruuttamisen harkinnanvaraisuus etenkin, kun yhtiön toimintaan ja sen entiseen johtoon liittyvä esitutkinta on kesken. Asiassa on tarkoituksenmukaista odottaa, mihin tulokseen esitutkinta ja sitä seuraava tuomioistuinkäsittely johtavat. Se, että yhtiö joutuisi jätetiedostosta poistamisen seurauksena lopettamaan kokonaan toimintansa, olisi yhtiön kannalta ”moninkertainen rangaistus”. Yhtiön palveluksessa on tällä hetkellä neljästä viiteen henkilöä.</p>
      <p><em>Uudenmaan elinkeino-, liikenne- ja ympäristökeskus</em> on lausunnossaan esittänyt yhtiön valituksen hylkäämistä. Elinkeino-, liikenne- ja ympäristökeskus on viitannut Uudenmaan ympäristökeskuksen hallinto-oikeudelle 12.5.2009 ja 23.10.2009 antamiin lausuntoihin ja hallinto-oikeuden päätöksen perusteluihin. Asiassa ei ole tapahtunut kuulemiseen liittyvää menettelyvirhettä. Yhtiön poistaminen jätetiedostosta on perustunut jätelain säännöksiin.</p>
      <p><em>A Oy</em> on vastaselityksessään uudistanut asiassa aikaisemmin lausumansa. Yhtiö on ympäristökeskuksen tekemän päätöksen jälkeen harjoittanut toimintaansa moitteettomasti. Rikosepäilyjen kohteena olevat henkilöt eivät ole yhtiön hallinnossa mukana.</p>
      <p>
        <strong>Korkeimman hallinto-oikeuden ratkaisu</strong>
      </p>
      <p>Korkein hallinto-oikeus on tutkinut asian. Valitus hylätään. Hallinto-oikeuden päätöksen lopputulosta ei muuteta.</p>
      <p>
        <strong>Perustelut</strong>
      </p>
      <p>
        <strong>
          <em>Asiassa saatu selvitys</em>
        </strong>
      </p>
      <p>A Oy oli 4.10.2005 tehnyt ilmoituksen Uudenmaan ympäristökeskukselle jätetiedostoon merkitsemistä varten. Uudenmaan ympäristökeskus oli 12.10.2005 tehnyt ilmoituksen johdosta päätöksen No YS 1318/UUS-2005-Y-516. Päätöksen mukaisesti yhtiö oli merkitty jätetiedostoon. Päätöksessä oli annettu seuraavat toimintaa koskevat määräykset:</p>
      <p>1. Jätteen kuljettajan on huolehdittava siitä, että jäte kuljetetaan asianmukaisella tavalla ja toimitetaan jätteen haltijan ilmoittamaan tai viranomaisen määräämään paikkaan.<br/> 2. Jätteen kuormaus ja kuljetus on järjestettävä siten, että siitä aiheutuva melu ja muu häiriö ympäristölle jää mahdollisimman vähäiseksi. Jätteen kuormauksesta tai kuljetuksesta ei saa aiheutua ympäristön roskaantumista.<br/> 3. Ongelmajätteen keräämisessä ja kuljetuksessa tulee käyttää kullekin jätelajille sopivia kuljetuspakkauksia ja ne on varustettava jätehuollon ja turvallisuuden kannalta tarpeellisin merkinnöin. Ongelmajätteet tulee pitää erillään toisistaan.<br/> 4. Toiminnassa tapahtuvista olennaisista muutoksista, joilla saattaa olla merkitystä jätetiedostoon merkittyjen tietojen kannalta, on ilmoitettava ympäristökeskukselle viipymättä.<br/> 5. Toiminnanharjoittajan on varmistettava, että ote jätetiedostosta on mukana kaikissa tässä päätöksessä hyväksytyissä kuljetusvälineissä kuljetuksen aikana.</p>
      <p>Itä-Uudenmaan poliisilaitoksessa on ollut vireillä esitutkinta (numerot 6840/R/12403/07 ja 6840/R/21849/08), jossa epäillään, että A Oy:n kuljettamia jätteitä on yhtiön johdon ohjeesta järjestelmällisesti toimitettu muualle kuin laillisiin vastaanottopaikkoihin. Poliisitutkinta on päättynyt marraskuussa 2010 ja asia on syyteharkinnassa.</p>
      <p>Uudenmaan ympäristökeskukselta on pyydetty asiantuntijalausuntoa yhtiön toiminnan vaikutuksista ympäristöön viranomaiselle toimitetun esitutkinta-aineiston perusteella. Uudenmaan ympäristökeskuksen lausunnosta Vantaan kihlakunnan poliisilaitokselle 18.9.2008 (No YS 1299) käy ilmi, että Uudenmaan ympäristökeskuksen hallussa on ollut lausunnon antamista varten kuulustelukertomukset 19.6.2007 ja 29.5.2008.</p>
      <p>Yhtiölle on varattu tilaisuus tulla kuulluksi jätetiedostoon hyväksymistä koskevan päätöksen peruuttamista koskevassa asiassa lähettämällä yhtiölle 2.2.2009 päivätty kirje (No YS 122). Kirjeessä on selostettu jätelain säännökset, jotka koskevat jätetiedostoon hyväksymistä ja jätetiedostosta poistamista. Kirjeessä on tämän jälkeen todettu seuraavaa:</p>
      <p>”Itä-Uudenmaan poliisilaitoksella on vireillä esitutkinta nrot 6840/R/12403/07 ja 6840/R/21849/08, joissa epäillään, että yhtiön kuljettamia jätteitä on yhtiön johdon ohjeesta järjestelmällisesti toimitettu muualle kuin laillisiin vastaanottopaikkoihin. Esitutkintamateriaali on julkisuuslain 24 §:n 1 momentin 3 kohdan nojalla salassa pidettävää. Yhtiön johto on määrätty väliaikaiseen liiketoimintakieltoon. Esitutkinnan mukaan yhtiön kuljettamien ja laillisiin vastaanottopaikkoihin toimittamien jätteiden määrässä on suuri epäsuhde.”</p>
      <p>Rikosepäilyjen kohteena olevat X ja Y eivät enää toimi yhtiön johdossa. Asiakirjojen mukaan yhtiön toimintaa johtaa nykyisin väliaikaiseen liiketoimintakieltoon määrätyn entisen johdon lähipiiri. Johtoon kuulunut henkilö työskentelee edelleen yhtiössä.</p>
      <p>
        <strong>
          <em>Asianosaisen kuuleminen</em>
        </strong>
      </p>
      <p>
        <em>Sovellettavat säännökset</em>
      </p>
      <p><em>Hallintolain</em> 34 §:n 1 momentin mukaan asianosaiselle on ennen asian ratkaisemista varattava tilaisuus lausua mielipiteensä asiasta sekä antaa selityksensä sellaisista vaatimuksista ja selvityksistä, jotka saattavat vaikuttaa asian ratkaisuun.</p>
      <p><em>Viranomaisten toiminnan julkisuudesta annetun lain</em> (621/1999, jäljempänä myös julkisuuslaki) 24 §:n 1 momentin 3 kohdan mukaan salassa pidettäviä viranomaisen asiakirjoja ovat, jollei laissa erikseen toisin säädetä, poliisille ja muille esitutkintaviranomaisille ja viralliselle syyttäjälle sekä tarkastus- ja valvontaviranomaisille tehdyt ilmoitukset rikoksesta, esitutkintaa ja syyteharkintaa varten saadut ja laaditut asiakirjat sekä haastehakemus, haaste ja siihen annettu vastaus rikosasiassa, kunnes asia on ollut esillä tuomioistuimen istunnossa taikka kun virallinen syyttäjä on päättänyt jättää syytteen nostamatta tai kun asia on jätetty sikseen, jollei ole ilmeistä, että tiedon antaminen niistä ei vaaranna rikoksen selvittämistä tai tutkinnan tarkoituksen toteutumista tai ilman painavaa syytä aiheuta asiaan osalliselle vahinkoa tai kärsimystä tai estä tuomioistuinta käyttämästä oikeuttaan määrätä asiakirjojen salassapidosta.</p>
      <p>Julkisuuslain 11 §:n 1 momentin mukaan hakijalla, valittajalla sekä muulla, jonka oikeutta, etua tai velvollisuutta asia koskee (<em>asianosainen</em>), on oikeus saada käsittelevältä tai käsitelleeltä viranomaiselta tieto muunkin kuin julkisen asiakirjan sisällöstä, joka voi tai on voinut vaikuttaa hänen asiansa käsittelyyn.</p>
      <p>Julkisuuslain 11 §:n 2 momentin 2 kohdan mukaan asianosaisella, hänen edustajallaan tai avustajallaan ei ole edellä 1 momentissa tarkoitettua oikeutta esitutkinnassa ja poliisitutkinnassa esitettyyn tai laadittuun asiakirjaan ennen tutkinnan lopettamista, jos tiedon antamisesta aiheutuisi haittaa asian selvittämiselle.</p>
      <p>Julkisuuslain 11 §:n 3 momentin (385/2007) mukaan, jos asiakirja kuuluu oikeudenkäyntiaineistoon, asianosaisen oikeudesta tiedonsaantiin on voimassa, mitä siitä säädetään <em>oikeudenkäynnin julkisuudesta yleisissä tuomioistuimissa annetussa laissa</em> (370/2007) ja <em>oikeudenkäynnin julkisuudesta hallintotuomioistuimissa annetussa laissa</em> (381/2007).</p>
      <p>
        <em>Oikeudellinen arviointi</em>
      </p>
      <p>Korkein hallinto-oikeus katsoo, että edellä selostetun kuulemiskirjeen perusteella yhtiölle on hallintolain 34 §:n 1 momentin edellyttämällä tavalla varattu tilaisuus lausua valvontaviranomaisen aloitteesta vireille tulleessa asiassa vaatimuksista ja selvityksistä, jotka saattavat vaikuttaa asian ratkaisuun.</p>
      <p>Kun otetaan huomioon julkisuuslain 24 §:n 1 momentin 3 kohta ja julkisuuslain 11 §:n 2 momentin 2 kohta, asiassa ei siten ole tapahtunut kuulemisvirhettä, vaikka yhtiölle ei tuossa yhteydessä ole toimitettu edellä tarkoitettua Vantaan kihlakunnan poliisilaitokselle toimitettua esitutkinta-aineistoon kuuluvaa arviolausuntoa eikä myöskään ympäristökeskukselle toimitettua kuulusteluaineistoa. Kuulustelukertomuksia koskeva esitutkinta-aineisto, joka on ollut ympäristökeskuksen hallussa mainittua asiantuntijatehtävää varten ja jota ei ole toimitettu hallinto-oikeudelle eikä korkeimmalle hallinto-oikeudelle oikeudenkäyntiasiakirjoina, on julkisuuslain 24 §:n 1 momentin 3 kohdan nojalla ollut salassa pidettävää.</p>
      <p>
        <strong>
          <em>Jätetiedostoon hyväksynnän peruuttaminen</em>
        </strong>
      </p>
      <p>
        <em>Sovellettavat säännökset</em>
      </p>
      <p><em>Suomen perustuslain</em> 18 §:n 1 momentin mukaan jokaisella on oikeus lain mukaan hankkia toimeentulonsa valitsemallaan työllä, ammatilla tai elinkeinolla.</p>
      <p>Perustuslain 20 §:n mukaan vastuu luonnosta ja sen monimuotoisuudesta, ympäristöstä ja kulttuuriperinnöstä kuuluu kaikille. Julkisen vallan on pyrittävä turvaamaan jokaiselle oikeus terveelliseen ympäristöön sekä mahdollisuus vaikuttaa elinympäristöään koskevaan päätöksentekoon.</p>
      <p><em>Euroopan ihmisoikeussopimuksen</em> ensimmäisen lisäpöytäkirjan 1 artiklan mukaan jokaisella luonnollisella tai oikeushenkilöllä on oikeus nauttia rauhassa omaisuudestaan. Keneltäkään ei saa riistää hänen omaisuuttaan paitsi julkisen edun nimissä ja laissa määrättyjen ehtojen sekä kansainvälisen oikeuden yleisten periaatteiden mukaisesti. Edellä olevat määräykset eivät kuitenkaan saa millään tavoin heikentää valtioiden oikeutta saattaa voimaan lakeja, jotka ne katsovat välttämättömiksi omaisuuden käytön valvomiseksi yleisen edun nimissä tai taatakseen verojen tai muiden maksujen tai sakkojen maksamisen.</p>
      <p><em>Jätelain</em> (1072/1993) 1 §:n mukaan lain tavoitteena on tukea kestävää kehitystä edistämällä luonnonvarojen järkevää käyttöä sekä ehkäisemällä ja torjumalla jätteistä aiheutuvaa vaaraa ja haittaa terveydelle ja ympäristölle.</p>
      <p>Jätelain 37 §:n (1583/2009) mukaan elinkeino-, liikenne- ja ympäristökeskus (aikaisemmin alueellinen ympäristökeskus) ohjaa ja kehittää jätelaissa ja sen nojalla annetuissa säännöksissä ja määräyksissä tarkoitettujen tehtävien hoitamista alueellaan sekä valvoo näiden säännösten ja määräysten noudattamista.</p>
      <p>Jätelain 49 §:n (1583/2009) mukaan elinkeino-, liikenne- ja ympäristökeskukselle on tehtävä lain 70 §:ssä tarkoitettuun jätetiedostoon hyväksymistä varten ilmoitus muun muassa jätteen ammattimaisesta keräämisestä ja kuljettamisesta. Pykälän 2 momentin mukaan ilmoituksessa on oltava toimintaa ja sen harjoittajaa koskevat riittävät tiedot.</p>
      <p>Jätelain 49 a §:n (91/2000) 1 kohdan mukaan toiminta hyväksytään jätetiedostoon, jos ilmoitukseen liitetyn selvityksen perusteella tai muutoin osoitetaan, että toimintaa harjoitetaan jätelain ja sen nojalla annettujen säännösten mukaisesti ja ammattitaitoisesti. Pykälän 1 momentin 2 ja 3 kohdan mukaan ilmoituksen hyväksymisen muut edellytykset koskevat toiminnassa käytettävää laitteistoa ja kalustoa sekä toiminnanharjoittajan vakavaraisuutta.</p>
      <p>Jätelain 50 §:n (1583/2009) mukaan elinkeino-, liikenne- ja ympäristökeskuksen on tehtävä päätös jätetiedostoon hyväksymistä koskevan ilmoituksen johdosta. Päätöksessä voidaan antaa tarpeellisia määräyksiä 49 a §:ssä tarkoitettujen velvoitteiden täyttämiseksi ja toiminnan valvomiseksi.</p>
      <p>Jätelain 50 a §:n (91/2000) 1 momentin mukaan jätetiedostoon hyväksymistä koskevaa päätöstä voidaan päätöksen antaneen viranomaisen aloitteesta muuttaa, jos olosuhteet ovat olennaisesti muuttuneet tai jos osoittautuu, että toiminnasta aiheutuva vaara tai haitta on arvioitua olennaisesti suurempi taikka jos päätöksen perusteiden myöhemmin todetaan muutoin olleen olennaisesti toisenlaiset kuin päätöstä annettaessa on edellytetty. Päätöksen muuttamista koskeva asia on käsiteltävä soveltuvin osin samoin kuin päätöksen antaminen.</p>
      <p>Saman pykälän 2 momentin mukaan hyväksyntä voidaan peruuttaa, jos jokin hyväksynnän olennaisista edellytyksistä ei enää täyty tai jos säännöksiä on rikottu siten, että toiminnasta aiheutuu olennaista vaaraa tai haittaa terveydelle tai ympäristölle.</p>
      <p>Jätelain 67 §:n (729/2005) mukaan 50 a §:n nojalla tehtävässä päätöksessä voidaan erityisestä syystä määrätä, että päätöstä on noudatettava muutoksenhausta huolimatta, jollei valitusviranomainen toisin määrää.</p>
      <p>
        <em>Oikeudellinen arviointi</em>
      </p>
      <p>Jätetiedostoon hyväksynnän peruuttamista koskevassa hallinnollisessa päätöksenteossa on kysymys perustuslain 18 §:n 1 momentin perusteella arvioitavasta elinkeinoluvan peruuttamiseen rinnastuvasta viranomaisen päätöksestä. Tällainen viranomaisen päätös on oikeudelliselta luonteeltaan valvonnallinen hallintotoimi, ei rangaistusluonteinen seuraamus.</p>
      <p>Perustuslain tulkintakäytännössä elinkeinoluvan tai siihen rinnastuvan viranomaishyväksynnän peruuttamista pidetään vakiintuneesti yksilön oikeusasemaan puuttuvana viranomaistoimena vaikutuksiltaan jyrkempänä kuin haetun luvan tai muun viranomaistoimen, kuten rekisteröinnin, epäämistä. Perustuslakivaliokunnan tulkintakäytännössä on tämän vuoksi sääntelyn oikeasuhtaisuuden turvaamiseksi edellytetty, että luvan tai vastaavan viranomaistoimen peruuttamismahdollisuus on laissa sidottu vakaviin tai olennaisiin rikkomuksiin tai laiminlyönteihin sekä siihen, että luvanhaltijalle tai rekisteröidylle mahdollisesti annetut huomautukset tai varoitukset eivät ole johtaneet toiminnassa esiintyneiden puutteiden korjaamiseen (esimerkiksi PeVL 16/2003 vp s. 2/II, PeVL 44/2004 vp s. 2-3, PeVL 48/2005 vp s. 2/I, PeVL 8/2006 vp s. 3/II ja PeVL 31/2006 vp s. 2/II).</p>
      <p>Jätelain 57 ja 58 §:n (1583/2009) säännösten perusteella valvontaviranomaisella on sinänsä mahdollisuus kieltää jätelain mukaisia velvoitteitaan rikkovaa jatkamasta tai toistamasta säännösten vastaista menettelyään, määrätä rikkoja täyttämään velvollisuutensa sekä määrätä muun ohella jätettä koskevista väliaikaisista toimista. Jätelain 58 §:n säännösten perusteella tällaista viranomaisen määräämää velvoitetta voidaan tehostaa uhkasakkolaissa (1113/90) tarkoitetuilla hallinnollisilla uhkilla eli käyttämällä teettämis- ja keskeyttämisuhkaa tai uhkasakkoa.</p>
      <p>Asiassa saadun selvityksen perusteella on ilmeistä, että yhtiön toimintaa ei ole hoidettu kaikilta osin asianmukaisesti ympäristölainsäädännön, erityisesti jätelain tarkoittamalla tavalla. Puutteet ovat olleet olennaisia ja ainakin osin järjestelmällisiä siten kuin hallinto-oikeuden päätöksestä ilmenee. Valvontaviranomaisen tietoon tulleiden seikkojen perusteella on lisäksi ilmeistä, että yhtiön toiminnasta on aiheutunut jätelain 50 a §:n 2 momentissa tarkoitetulla tavalla olennaista vaaraa tai haittaa ympäristölle. Kun lisäksi otetaan huomioon valvontaviranomaiselle kuuluva perustuslain 20 §:n mukaista ympäristövastuuta täsmentävä vastuu ympäristöstä, ympäristökeskus on sen käytettävissä ollut selvitys ja toiminnan laatu huomioon ottaen voinut peruuttaa A Oy:n jätetiedostomerkinnän hyväksynnän käyttämättä jätelaissa tarkoitettuja muita valvontakeinoja ennen tällaista päätöstä tai sen sijasta. Päätös hyväksynnän peruuttamisesta nyt puheena olevissa olosuhteissa ei ole myöskään suhteellisuusperiaatteen vastainen.</p>
      <p>Ympäristökeskuksen päätös ei myöskään loukkaa Euroopan ihmisoikeussopimuksen ensimmäisen lisäpöytäkirjan omaisuudensuojaa koskevia määräyksiä.</p>
      <p>
        <strong>
          <em>Lopputulos</em>
        </strong>
      </p>
      <p>Edellä mainituilla perusteilla ja kun lisäksi otetaan huomioon hallinto-oikeuden päätöksen perustelut ja päätöksessä sovelletut oikeusohjeet sekä korkeimmassa hallinto-oikeudessa esitetyt vaatimukset ja asiassa saatu selvitys, hallinto-oikeuden päätöksen lopputuloksen muuttamiseen ei ole perusteita.</p>
      <p>Asian ovat ratkaisseet hallintoneuvokset Pekka Vihervuori, Anne E. Niemi, Hannu Ranta, Eija Siitari-Vanne ja Heikki Harjula. Asian esittelijä Ilpo Havumäki.</p>
    </div>
  </finlex:content>
</finlex:document>
