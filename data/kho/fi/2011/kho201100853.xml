<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201100853</dcterms:identifier>
  <finlex:ecliIdentifier>ECLI:FI:KHO:2011:30</finlex:ecliIdentifier>
  <dcterms:title>29.3.2011/853 KHO:2011:30</dcterms:title>
  <dcterms:description>
    <p>
      <span>Vaalilaki</span>
      <span>Eduskuntavaalit</span>
      <span>Vaalitoimielin</span>
      <span>Vaalipiirilautakunta</span>
      <span>Kokoonpano</span>
      <span>Puolue</span>
      <span>Poliittinen edustavuus</span>
      <span>Aluehallintovirasto</span>
    </p>
  </dcterms:description>
  <finlex:registerNumber>569/1/11</finlex:registerNumber>
  <dcterms:issued>2011-03-29</dcterms:issued>
  <finlex:fileCopyNumber>853</finlex:fileCopyNumber>
  <dcterms:abstract>
    <p>
      <strong>Vaalilain 11 §:n 1 momentin mukaan aluehallintovirasto asettaa vaalipiirilautakunnan. Pykälän 2 momentin mukaan vaalipiirilautakuntaan kuuluu puheenjohtaja, varapuheenjohtaja ja kolme muuta jäsentä sekä neljä varajäsentä. Sekä jäsenten että varajäsenten tulee mahdollisuuksien mukaan edustaa vaalipiirissä edellisissä eduskuntavaleissa ehdokkaita asettaneita puoluerekisteriin merkittyjä puolueita.</strong>
    </p>
    <p>
      <strong>Aluehallintovirasto oli asettanut vaalipiirilautakunnan määräten puheenjohtajan, varapuheenjohtajan ja kolme jäsentä siten, että he edustivat viittä eri puoluetta, ja neljä varajäsentä siten, että he edustivat samoista puolueista neljää. Sellaisen puolueen piirijärjestö, jonka edustajaa ei ollut valittu jäseneksi eikä varajäseneksi, valitti aluehallintoviraston päätöksestä.</strong>
    </p>
    <p>
      <strong>Vaalilain säännös vaalipiirilautakunnan kokoonpanosta ei estänyt sitä, että varajäsenet asetettaisiin eri puolueista kuin varsinaiset jäsenet. Vaalipiirilautakuntaan ei kuitenkaan ollut valittu samasta puolueesta enempää kuin yksi edustaja jäseneksi ja vastaavasti varajäseneksi. Päätös ei ollut lainvastainen.</strong>
    </p>
    <p>
      <strong>Vaalilaki 11 §</strong>
    </p>
    <p>
      <viite tyyppi="www" kohde="http://www.kho.fi/paatokset/54363.htm">Kort referat på svenska</viite>
    </p>
  </dcterms:abstract>
  <finlex:content id="r201100853">
    <div>
      <p>
        <strong>Päätös, josta valitetaan</strong>
      </p>
      <p>Rovaniemen hallinto-oikeus 19.1.2011 nro 11/0008/1</p>
      <p>
        <strong>Asian aikaisempi käsittely</strong>
      </p>
      <p><em>Lapin aluehallintoviraston Peruspalvelut, oikeusturva ja luvat - vastuualue</em> on päätöksellään 12.10.2010 nro POL.907A asettanut Lapin vaalipiirilautakunnan määräten puheenjohtajan, varapuheenjohtajan ja kolme jäsentä siten, että he edustivat Suomen Keskusta rp:tä, Vasemmistoliitto rp:tä, Suomen Sosialidemokraattinen Puolue - Finlands Socialdemokratiska Parti rp:tä, Vihreä Liitto rp:tä ja Kansallinen Kokoomus rp:tä. Neljä varajäsentä määrättiin siten, että he edustivat Suomen Keskusta rp:tä, Vasemmistoliitto rp:tä, Suomen Sosialidemokraattinen Puolue - Finlands Socialdemokratiska Parti rp:tä ja Kansallinen Kokoomus rp:tä.</p>
      <p>
        <strong>Hallinto-oikeuden ratkaisu</strong>
      </p>
      <p><em>Rovaniemen hallinto-oikeus</em> on hylännyt Suomen Kommunistisen Puolueen Lapin piirijärjestö ry:n valituksen aluehallintoviraston päätöksestä.</p>
      <p>Hallinto-oikeus on perustellut päätöstään seuraavasti:</p>
      <p>Vaalilain 11 §:n 1 momentin mukaan aluehallintoviraston on hyvissä ajoin ennen eduskuntavaaleja asetettava jokaiseen 5 §:ssä tarkoitettuun vaalipiiriin vaalipiirilautakunta. Lautakunnan asettaa se aluehallintovirasto, jonka alueella lautakunnan kokouspaikka on.</p>
      <p>Vaalipiirilautakuntaan kuuluu mainitun pykälän 2 momentin mukaan puheenjohtaja, varapuheenjohtaja ja kolme muuta jäsentä sekä neljä varajäsentä. Sekä jäsenten että varajäsenten tulee mahdollisuuksien mukaan edustaa vaalipiirissä edellisissä eduskuntavaaleissa ehdokkaita asettaneita puoluerekisteriin merkittyjä puolueita.</p>
      <p>Vaalilaissa ei ole säädetty siitä, miten vaalipiirilautakunnan jäsenten ja varajäsenten paikat jaetaan puolueiden kesken. Vakiintuneen käytännön mukaan paikkoja jaettaessa otetaan huomioon puolueiden edellisissä eduskuntavaaleissa saama kannatus.</p>
      <p>Aluehallintoviraston lausunnon mukaan se otti vaalipiirilautakuntaa asettaessaan huomioon eri puolueiden kannatuksen Lapin vaalipiirissä. Vaalipiirilautakuntaa asetettaessa on siten otettu huomioon se, paljonko puolueet ovat saaneet ääniä edellisissä, vuonna 2007 toimitetuissa eduskuntavaaleissa. Jäsenet ja varajäsenet on määrätty eniten ääniä saaneiden puolueiden ehdokkaista niin pitkälle kuin paikkoja on riittänyt. Määrättäessä puheenjohtajaa, varapuheenjohtajaa ja jäseniä ei samasta puolueesta ole valittu kahta henkilöä, eikä näin ole myöskään tapahtunut määrättäessä varajäseniä.</p>
      <p>Näin ollen valitut jäsenet ja varajäsenet, joita vaalilain 11 §:n 2 momentti huomioon ottaen on tarkasteltava erikseen, edustavat mainitussa säännöksessä tarkoitetulla tavalla Lapin vaalipiirissä edellisissä eduskuntavaaleissa ehdokkaita asettaneita puoluerekisteriin merkittyjä puolueita. Edellä lausutun johdosta hallinto-oikeus toteaa, että aluehallintoviraston päätös ei ole valittajan esittämillä perusteilla lainvastainen. Aihetta valituksenalaisen päätöksen kumoamiseen ei näin ollen ole.</p>
      <p>
        <strong>Käsittely korkeimmassa hallinto-oikeudessa</strong>
      </p>
      <p><em>Suomen Kommunistisen Puolueen Lapin läänin piirijärjestö ry</em> on valituksessaan vaatinut, että Rovaniemen hallinto-oikeuden päätös kumotaan vaalilain 11 §:n vastaisena ja Lapin aluehallintoviraston päätöstä muutetaan siten, että Suomen Kommunistinen Puolue saa edustajan tai varaedustajan vaalilautakuntaan. Yhdistys on annetussa määräajassa esittänyt aluehallintovirastolle omat ehdokkaansa vaalipiirilautakunnan jäseneksi ja varajäseneksi. Aluehallintovirasto antoi kuitenkin Keskustapuolueelle, Vasemmistoliitolle, SDP:lle ja Kokoomukselle kullekin kaksi paikkaa ja jätti SKP:n kokonaan ilman paikkaa. Vaalilain 11 §:n tarkoitus puolueiden mahdollisimman laajan edustuksen turvaamisesta jäi siten toteutumatta.</p>
      <p><em>Lapin aluehallintovirasto</em> on valituksen johdosta antamassaan lausunnossa esittänyt, että se on pitänyt vallitsevan käytännön mukaan ratkaisevana kriteerinä eri puolueiden edellisissä eduskuntavaaleissa Lapin vaalipiirissä saamaa kannatusta eikä puolueiden laajalla kannatuksesta riippumattomalla edustuksella katsottu sinänsä olevan merkitystä. Lisäksi aluehallintovirasto katsoi tarkoituksenmukaiseksi, että varajäsenet edustavat samoja puolueita kuin varsinaiset jäsenetkin. Näin ollen jäsenen tai varajäsenen nimeäminen jokaisesta niitä ehdottaneesta puolueesta (7) ei ollut mahdollista. Kaikki asetetun vaalipiirilautakunnan jäsenet ja varajäsenet edustavat edellisissä eduskuntavaaleissa ehdokkaita asettaneita puoluerekisteriin merkittyjä puolueita.</p>
      <p><em>Suomen Kommunistisen Puolueen Lapin läänin piirijärjestö ry</em> on vastaselityksessään lausunut, että koska vaalilain mukaan varajäsenet eivät ole henkilökohtaisia, aluehallintoviraston perustelulla varajäsenten valinnalla samasta puolueesta ei ole asiallista perustetta.</p>
      <p>
        <strong>Korkeimman hallinto-oikeuden ratkaisu</strong>
      </p>
      <p>Korkein hallinto-oikeus on tutkinut asian. Valitus hylätään. Hallinto-oikeuden päätöksen lopputulosta ei muuteta.</p>
      <p>
        <em>Perustelut</em>
      </p>
      <p>Vaalilain 11 §:n 1 momentin mukaan aluehallintoviraston on hyvissä ajoin ennen eduskuntavaaleja asetettava jokaiseen lain 5 §:ssä tarkoitettuun vaalipiiriin vaalipiirilautakunta. Mainitun 11 §:n 2 momentin mukaan vaalipiirilautakuntaan kuuluu puheenjohtaja, varapuheenjohtaja ja kolme muuta jäsentä sekä neljä varajäsentä. Sekä jäsenten että varajäsenten tulee mahdollisuuksien mukaan edustaa vaalipiirissä edellisissä eduskuntavaaleissa ehdokkaita asettaneita puoluerekisteriin merkittyjä puolueita.</p>
      <p>Lapin aluehallintovirasto oli kirjeellään 3.9.2010 pyytänyt vaalipiirissä edellisissä eduskuntavaaleissa ehdokkaita asettaneiden puolueiden piirijärjestöiltä ehdotuksia vaalipiirilautakunnan jäseniksi ja varajäseniksi. Ehdotuksia oli saatu seitsemältä puolueelta.</p>
      <p>Vaalilain 11 §:n 2 momentin sääntelyn tarkoituksena on poliittisen edustavuuden turvaaminen vaalipiirilautakunnassa. Lähtökohtaisesti tämän voidaan katsoa edellyttävän, että edellisissä eduskuntavaaleissa ehdokkaita asettaneet puolueet ovat lautakunnassa edustettuina mahdollisimman tasapuolisesti.</p>
      <p>Vaalilain 11 §:n 2 momentin mukaan vaalipiirilautakunnan varajäsenet eivät ole varsinaisten jäsenten henkilökohtaisia varajäseniä. Mainitussa lainkohdassa ei ole nimenomaisesti edellytetty, että puolueiden edellisissä eduskuntavaaleissa saama kannatus otetaan huomioon vaalipiirilautakunnan kokoonpanossa. Näistä lähtökohdista ei sinänsä olisi ollut estettä asettaa vaalipiirilautakunnan varajäsenet eri puolueista kuin varsinaiset jäsenet. Vaalipiirilautakuntaan ei kuitenkaan ole valittu samasta puolueesta enempää kuin yksi edustaja jäseneksi ja vastaavasti varajäseneksi. Näin ollen vaalipiirilautakunnan kokoonpanossa on riittävällä tavalla otettu huomioon vaalilain 11 §:n 2 momentin vaatimus siitä, että varsinaiset jäsenet ja varajäsenet edustavat vaalipiirissä edellisissä eduskuntavaaleissa ehdokkaita asettaneita puoluerekisteriin merkittyjä puolueita. Aluehallintoviraston päätös ei ole valituksessa esitetyillä perusteilla lainvastainen.</p>
      <p>Tämän vuoksi ja kun muutoin otetaan huomioon edellä ilmenevät hallinto-oikeuden päätöksen perustelut ja siinä mainitut oikeusohjeet sekä korkeimmassa hallinto-oikeudessa esitetyt vaatimukset ja asiassa saatu selvitys, hallinto-oikeuden päätöksen lopputuloksen muuttamiseen ei ole perusteita.</p>
      <p>Asian ovat ratkaisseet hallintoneuvokset Pekka Vihervuori, Anne E. Niemi, Sakari Vanhala, Riitta Mutikainen ja Heikki Harjula. Asian esittelijä Marja-Terttu Savolainen.</p>
    </div>
  </finlex:content>
</finlex:document>
