<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201102127</dcterms:identifier>
  <finlex:ecliIdentifier>ECLI:FI:KHO:2011:T2127</finlex:ecliIdentifier>
  <dcterms:title>11.8.2011/2127</dcterms:title>
  <dcterms:description>
    <p>
      <span>Ympäristölupa</span>
      <span>Eläinperäinen sivutuote</span>
      <span>Ketun ja minkin rasva</span>
      <span>Kattilalaitos</span>
      <span>Rinnakkaispoltto</span>
      <span>Sivutuoteasetus</span>
      <span>Jäte</span>
      <span>Jätteen polttaminen</span>
    </p>
  </dcterms:description>
  <finlex:registerNumber>3681/1/09</finlex:registerNumber>
  <dcterms:issued>2011-08-11</dcterms:issued>
  <finlex:fileCopyNumber>2127</finlex:fileCopyNumber>
  <dcterms:abstract>
    <p>Yhtiölle oli myönnetty ympäristölupa eläinperäisten sivutuotteiden ja jätteiden teolliseen hyödyntämiseen. Hakemuksen mukaan yhtiön tarkoituksena oli polttaa kattilalaitoksessaan raskaan polttoöljyn ohella renderoitua ketun rasvaa sekä minkin rasvaa.</p>
    <p>Renderoitu ketun rasva hankittiin turkisalan rehukeittiöiltä. Ketun rasvaa oli polttamisen lisäksi tarkoitus toimittaa turkiseläinrehun raaka-aineeksi sekä kompostoida. Yhtiö erotti minkin rasvasta rasvahapot natriumhydroksidilla. Näin erotetuista rasvahapoista muodostui lipeän ja veden kanssa saippuaa, joka halkaistiin panospohjaisessa reaktioastiassa rikkihapolla. Neutraloinnin yhteydessä syntyvä rasvahappo ja käsittelemätön renderoitu rasva käytettiin laitoksen omaan energian tuotantoon. Vedestä, proteiinista ja sidekudoksesta koostuvaa sivutuotetta toimitettiin kettujen rehuksi sekä hävitettäväksi biokaasulaitoksessa.</p>
    <p>Ympäristöluvan mukaan, kun kattilalaitoksen polttoaineena käytettiin eläinperäisiä, luokkiin 2 ja 3 kuuluvia sivutuotteita tai jätteeksi luokiteltuja jakeita, laitoksen toimintaan oli sovellettava jätteen polttamisesta annettua valtioneuvoston asetusta (362/2003, jätteenpolttoasetus). Valituksessaan hallinto-oikeudessa ja korkeimmassa hallinto-oikeudessa yhtiö vaati, että polttoon ei sovellettaisi mainittua asetusta, koska poltettavat rasvat eivät olleet jätettä.</p>
    <p>Korkein hallinto-oikeus totesi, että ympäristölupaa myönnettäessä voimassa olleen niin sanotun sivutuoteasetuksen (EY) N:o 1774/2002 mukaan käsiteltyjen tuotteiden ja rinnakkaispolttamisen oli tapahduttava jätteenpoltosta annetun direktiivin 2000/76/EY mukaisesti tai sivutuoteasetuksen säännösten mukaisesti. Vastaavalla tavalla 4.3.2011 voimaan tulleessa uudessa sivutuoteasetuksessa (EY) N:o 1069/2009 sivutuotteiden poltto oli sidottu jätteenpolttoon tai erilliseen viranomaishyväksyntään. Kun yhtiöllä ei ollut sivutuoteasetuksen mukaista viranomaishyväksyntää, jo tuosta syystä eläinrasvojen polttoon oli sovellettava jätteen polttamisesta annettua valtioneuvoston asetusta. Edellä tarkoitettuja eläinrasvoja oli toisaalta myös pidettävä jätteinä. Ketun rasvan osalta kysymys oli sellaisesta aineesta, jonka sen haltija oli halunnut hävittää. Minkin rasvan osalta polttoaineen aikaansaaminen edellytti puolestaan jatkokäsittelyä. Korkein hallinto-oikeus viittasi ratkaisussaan tältä osin yhteisön tuomioistuimen ratkaisuihin asioissa C-176/05 ja C-263/05. Yhtiö ei ollut myöskään esittänyt sellaista selvitystä poltettavasta eläinjätteestä, poltto-olosuhteista ja saavutettavista päästötasoista, että asiaan olisi voitu soveltaa jätteenpolttoasetuksen 11 §:ssä tarkoitettuja lievennyksiä. Yhtiön vaatimukset jätteenpolttoasetuksen soveltamatta jättämisestä hylättiin.</p>
    <p>Ympäristönsuojelulaki 41 § 1 momentti sekä 43 § 1 ja 3 momentti<br/> Jätelaki (1072/1993) 3 § 1 momentti 1 kohta<br/> Jäteasetus 3 §<br/> Valtioneuvoston asetus jätteen polttamisesta (362/2003) 1 § 1 momentti ja 11 §<br/> Muiden kuin ihmisravinnoksi tarkoitettujen eläimistä saatavien sivutuotteiden terveyssäännöistä annettu Euroopan parlamentin ja neuvoston asetus (EY) N:o 1774/2002 (sivutuoteasetus) 1 artikla 1 a kohta, 4 - 6 artikla ja 12 artikla<br/> Muiden kuin ihmisravinnoksi tarkoitettujen eläimistä saatavien sivutuotteiden terveyssäännöistä annettu Euroopan parlamentin ja neuvoston asetuksen (EY) N:o 1774/2002 kumoamisesta annettu Euroopan parlamentin ja neuvoston asetus (EY) N:o 1069/2009 (uusi sivutuoteasetus) 1 artikla, 7 artiklan 1 kohta, 8 - 10 artikla, 13 - 14 artikla ja 54 artikla<br/> Muiden kuin ihmisravinnoksi tarkoitettujen eläimistä saatavien sivutuotteiden ja niistä johdettujen tuotteiden terveyssäännöistä sekä asetuksen (EY) N:o 1774/2002 kumoamisesta annetun Euroopan parlamentin ja neuvoston asetuksen (EY) N:o 1069/2009 täytäntöönpanosta sekä neuvoston direktiivin 97/78/EY täytäntöönpanosta tiettyjen näytteiden ja tuotteiden osalta, jotka vapautetaan kyseisen direktiivin mukaisista eläinlääkärintarkastuksista rajatarkastusasemilla annettu komission asetus (EU) N:o 142/2011 (uuden sivutuoteasetuksen täytäntöönpanoasetus) 6 artikla 1 ja 2 kohta sekä 37 artikla</p>
  </dcterms:abstract>
</finlex:document>
