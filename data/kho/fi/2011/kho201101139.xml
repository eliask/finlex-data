<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201101139</dcterms:identifier>
  <finlex:ecliIdentifier>ECLI:FI:KHO:2011:T1139</finlex:ecliIdentifier>
  <dcterms:title>20.4.2011/1139</dcterms:title>
  <dcterms:description>
    <p>
      <span>Ympäristölupa</span>
      <span>Lupaharkinta</span>
      <span>Maankäytön suunnittelu</span>
      <span>Yleiskaava</span>
      <span>Maakuntakaava</span>
      <span>Asemakaavoitus</span>
      <span>Yksityiskohtaisen kaavan tarve</span>
      <span>Ympäristövaikutusten arviointi</span>
      <span>Kierrätys- ja käsittelykeskus</span>
      <span>Ongelmajätteen ja tavanomaisen jätteen loppusijoitus</span>
    </p>
  </dcterms:description>
  <finlex:registerNumber>379/1/10</finlex:registerNumber>
  <dcterms:issued>2011-04-20</dcterms:issued>
  <finlex:fileCopyNumber>1139</finlex:fileCopyNumber>
  <dcterms:abstract>
    <p>Yhtiö oli hakenut ympäristölupaa jätteiden kierrätys- ja käsittelykeskukselle sekä ongelmajätteiden ja tavanomaisen jätteen loppusijoitusalueille yhteensä noin 47,8 hehtaarin suuruisella alueella. Lähimmät asuinkiinteistöt sijaitsivat noin 500 metrin päässä ja lähimmät asemakaava-alueet noin 2,1 kilometrin päässä. Toiminta-alueen eteläpuolella sijaitsi noin 1,5 kilometrin päässä virkistyskalastukselle osan vuotta merkittävä vesialue.</p>
    <p>Hankkeesta oli tehty ympäristövaikutusten arviointi. Arviointiselostuksesta lausunnon antanut yhteysviranomainen oli katsonut, että hankkeesta vastaava saattoi jatkaa suunnittelua laatimalla hankkeesta riittävät lisäselvitykset. Lausunnon mukaan ympäristövaikutusten arvioinnin suurin puute oli se, että siinä ei ollut otettu huomioon yhteysviranomaisen edellyttämää samalle alueelle tulevien toimintojen yhteisvaikutusten arviointia. Tämä koski erityisesti liikennettä, vesistövaikutuksia sekä pölyämistä, joiden vaikutuksista yhteysviranomainen oli edellyttänyt lisäselvityksiä ennen lupakäsittelyä.</p>
    <p>Hakijayhtiö oli toisen yhtiön kanssa teettänyt 1990-luvulla hanketta varten usean kunnan alueet koskeneen selvityksen, jossa nyt kysymyksessä oleva alue oli todettu parhaiten toimintaan soveltuvaksi. Maakuntakaavassa toimintoalue oli merkitty kohdemerkinnällä jätteenkäsittelyalue (ej). Oikeusvaikutteisessa kuntien yhteisessä yleiskaavassa alue oli merkitty uuden seudullisen hankkeen kohdemerkinnällä jätteen loppusijoituspaikaksi.</p>
    <p>Ympäristökeskus lupaviranomaisena oli hylännyt hakemuksen katsoen muun ohella, että maakuntakaavan ja yleiskaavan kohdemerkinnät eivät osoittaneet jätteenkäsittelyyn tarkoitettujen aluevarausten alueellista ulottuvuutta riittävällä tarkkuudella ja että luvan myöntäminen voisi tosiasiallisesti rajoittaa tai vaikeuttaa alueen maankäytön yksityiskohtaisempaa suunnittelua. Harkinnassaan ympäristökeskus oli ottanut huomioon, että sijaintikunnassa oli tehty alustava päätös yleiskaavoituksen aloittamisesta ja että lausunnonantajat olivat esittäneet näkemyksiä tarpeesta siirtää toiminnan sijoituspaikan kauemmaksi asutuksesta. Hallinto-oikeus kumosi ympäristökeskuksen päätöksen ja palautti asian lupaviranomaiselle uudelleen käsiteltäväksi katsoen, että ympäristölupahakemusta ei voitu hylätä edellyttämällä alueella tarkempaa kaavoitusta. Maakuntakaava tai yleiskaava ei sisältänyt sellaisia erityisiä maankäyttövarauksia tai ratkaisukokonaisuuksia, jotka ympäristönsuojelulain 6 §:n 2 momentin 2 kohdan mukaisesti estäisivät luvan myöntämisen.</p>
    <p>KHO hylkäsi lähialueiden asukasyhdistysten valituksen. Kun otettiin huomioon, mitä lupahakemuksesta, suoritetusta ympäristövaikutusten arvioinnista sekä alueella voimassa olevista maakuntakaavan ja osayleiskaavan aluevarauksista ja kohdemerkinnöistä kävi ilmi alueen soveltuvuudesta nyt kysymyksessä oleviin toimintoihin, hakemusta ei ollut voitu hylätä sillä perusteella, että toimintojen sijoituspaikan valintaa, soveltuvuutta ja yhteisvaikutuksia muihin toimintoihin tuli vielä erikseen selvittää yksityiskohtaisemmalla kaavoituksella. Asiassa ei myöskään ollut merkitystä sillä seikalla, että toiminta-alueen kunnat olivat yhdistymässä vuoden 2013 alusta ja että kaavoituksessa oli mahdollisesti tapahtumassa muutoksia. Kaavoituksen mahdolliset muutokset oli otettava huomioon toimivaltaisen viranomaisen ratkaistaessa asian uudelleen, jolloin myös oli otettava huomioon ympäristöluvan myöntämisen edellytyksistä ympäristönsuojelulaissa muutoin säädetty.</p>
    <p>Ympäristönsuojelulaki 6 § 1 ja 2 momentti, erityisesti 2 momentti 2 kohta<br/> Ympäristönsuojelulaki 42 § 2 momentti</p>
  </dcterms:abstract>
</finlex:document>
