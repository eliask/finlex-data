<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201002805</dcterms:identifier>
  <finlex:ecliIdentifier>ECLI:FI:KHO:2010:69</finlex:ecliIdentifier>
  <dcterms:title>25.10.2010/2805 KHO:2010:69</dcterms:title>
  <dcterms:description>
    <p>
      <span>Julkinen hankinta</span>
      <span>Tarjousten arviointiperusteet</span>
      <span>Arviointiperusteiden osatekijät</span>
      <span>Painoarvot</span>
    </p>
  </dcterms:description>
  <finlex:registerNumber>1047/2/09 ja 1239/2/09</finlex:registerNumber>
  <dcterms:issued>2010-10-25</dcterms:issued>
  <finlex:fileCopyNumber>2805</finlex:fileCopyNumber>
  <dcterms:abstract>
    <p>
      <strong>Hankintayksikön menettely tarjouspyynnön laatimisessa ja tarjouksia vertailtaessa ei ollut omiaan turvaamaan tarjoajien tasapuolista ja syrjimätöntä kohtelua, kun hankintayksikkö oli soveltanut tarjousvertailussaan sellaisia osatekijöiden painoarvoja ja sellaista laskentakaavaa, joita se ei ollut ilmoittanut tarjouspyyntöasiakirjoissa ja joiden merkityksestä tarjoajat eivät näin ollen olleet olleet tietoisia tarjousta laatiessaan.</strong>
    </p>
    <p>
      <strong>Laki julkisista hankinnoista (1505/1992) 1 § 1 momentti, 6 § 3 momentti (1247/1997), 7 § 1 momentti (1247/1997)</strong>
    </p>
    <p>
      <viite tyyppi="www" kohde="http://www.kho.fi/paatokset/52563.htm">Kort referat på svenska</viite>
    </p>
  </dcterms:abstract>
  <finlex:content id="r201002805">
    <div>
      <p>
        <strong>Päätös, josta valitetaan</strong>
      </p>
      <p>Markkinaoikeuden päätös 18.3.2009 nro 129-130/2009</p>
      <p>
        <strong>Asian aikaisempi käsittely</strong>
      </p>
      <p><em>Hansel Oy</em> on julkaissut Julkiset Hankinnat -lehdessä 28.9.2006/39 rajoitettua menettelyä koskevan hankintailmoituksen puitesopimusjärjestelynä toteutettavasta valtionhallinnon hankintayksiköiden teknisestä it-konsultoinnista sekä pyytänyt hankinnasta 12.12.2006 päivätyllä tarjouspyynnöllä tarjouksia 1.6.2007 alkavaksi tarkoitetulle nelivuotiselle puitesopimuskaudelle. Hankinnan kohde on jaettu seuraaviin kahdeksaan osa-alueeseen: a) projektinhallinta, b) määrittely ja suunnittelu, c) ohjelmointi, d) järjestelmäauditointi, e) ohjelmisto- ja järjestelmätestaus, f) tekninen alustakonsultointi, g) integraatiopalvelut (rajapinnat) ja h) tietokantapalvelut. Tarjouspyyntö on lähetetty osallistumishakemusten perusteella 59 tarjoajalle. Hankintayksikkö on saanut määräaikaan mennessä tarjoukset yhteensä 51 tarjoajalta.</p>
      <p>Hansel Oy:n kehityspäällikkö on hankintapäätöksellään 22.5.2007 valinnut puitesopimustoimittajat.</p>
      <p><em>Solenovo Oy</em> on tehnyt hakemuksen markkinaoikeudelle, jossa se on vaatinut muun ohella hankinnan osa-alueen c osalta, että markkinaoikeus poistaa Hansel Oy:n hankintapäätöksen ja velvoittaa hankintayksikön korjaamaan virheellisen menettelynsä.</p>
      <p><em>Logica Suomi Oy</em> on tehnyt hakemuksen markkinaoikeudelle, jossa se on vaatinut hankinnan osa-alueen c osalta, että markkinaoikeus poistaa Hansel Oy:n hankintapäätöksen ja velvoittaa hankintayksikön korjaamaan virheellisen menettelynsä. Lisäksi yhtiö on vaatinut, että markkinaoikeus velvoittaa hankintayksikön korvaamaan sen oikeudenkäyntikulut korkoineen.</p>
      <p>
        <strong>Markkinaoikeuden ratkaisu</strong>
      </p>
      <p><em>Markkinaoikeus</em> on valituksenalaisella päätöksellään kumonnut Hansel Oy:n kehityspäällikön 22.5.2007 tekemän puitesopimustoimittajien valintaa koskevan päätöksen hankinnan ohjelmointia koskevan osa-alueen osalta ja kieltänyt Hansel Oy:tä 50 000 euron sakon uhalla panemasta kyseistä päätöstä tältä osin täytäntöön.</p>
      <p>Markkinaoikeus on lisäksi velvoittanut Hansel Oy:n korvaamaan Solenovo Oy:n oikeudenkäyntikulut 2 000 eurolla ja Logica Suomi Oy:n oikeudenkäyntikulut 6 000 eurolla korkoineen. Markkinaoikeus on hylännyt muut asiassa esitetyt vaatimukset.</p>
      <p>Markkinaoikeus on perustellut päätöstään siltä osin, kuin korkeimmassa hallinto-oikeudessa on kysymys, seuraavasti:</p>
      <p>Sovellettavat säännökset</p>
      <p>Hankintamenettely on aloitettu ennen 1.6.2007. Asiaan sovelletaan siten julkisista hankinnoista annetun lain 1505/1992 (jäljempänä hankintalaki) säännöksiä sellaisina kuin ne olivat julkisista hankinnoista annetun lain 348/2007 tullessa voimaan.</p>
      <p>Kynnysarvot ylittävistä tavara- ja palveluhankinnoista sekä rakennusurakoista annetun asetuksen (jäljempänä hankinta-asetus) 1 §:n 1 momentin mukaan ennakoidulta arvonlisäverottomalta arvoltaan kynnysarvon ylittävään hankintaan sovelletaan hankintalain lisäksi kyseisen asetuksen säännöksiä. Kysymyksessä olevan hankinta-asetuksen liitteen A ensisijaisten palveluiden pääluokkaan 7 (tietokone- ja tietojenkäsittelypalvelut) kuuluvan hankinnan ennakoitu arvonlisäveroton arvo ylittää saadun selvityksen perusteella säädetyn kynnysarvon määrän. Hankintaan sovelletaan näin ollen hankintalain säännösten lisäksi hankinta-asetuksen säännöksiä.</p>
      <p>Hankintamenettely</p>
      <p>Hankinnassa noudatettua menettelyä tulee arvioida ottaen huomioon hankintalain 1 §:n 1 momentissa ilmaistu lain tarkoitus, joka on tarjousmenettelyyn osallistuvien tasapuolisen ja syrjimättömän kohtelun turvaaminen. Hankintalain 6 §:n 3 momentin mukaan ehdokkaita ja tarjoajia on kohdeltava tasapuolisesti ja syrjimättä kaikissa hankintamenettelyn vaiheissa.</p>
      <p>Tarjouskilpailuun osallistuvien tasapuolisen ja syrjimättömän kohtelun turvaamiseksi hankinnan kohde ja tarjousten valintaan vaikuttavat seikat tulee kuvata tarjouspyynnössä sellaisella tarkkuudella, että tarjouspyyntö tuottaa yhteismitallisia ja vertailukelpoisia tarjouksia.</p>
      <p>Hankintalain 7 §:n 1 momentin ja hankinta-asetuksen 41 §:n 1 momentin mukaan tarjouksista tulee hyväksyä kokonaistaloudellisesti edullisin tai hinnaltaan halvin. Hankinta-asetuksen 41 §:n 2 momentin mukaan käytettäessä valintaperusteena kokonaistaloudellista edullisuutta hankintailmoituksessa tai tarjouspyyntöasiakirjassa on mainittava kaikki ne arviointiperusteet, joita sovelletaan tarjousta hyväksyttäessä. Arviointiperusteet on tällöin, jos mahdollista, esitettävä tärkeysjärjestyksessä.</p>
      <p>Hankintayksiköllä on harkintavaltaa sovellettavien kokonaistaloudellisen edullisuuden arviointiperusteiden sekä niiden mahdollisen painotuksen määrittämisessä. Kokonaistaloudellisen edullisuuden arviointiperusteina tulee käyttää sellaisia seikkoja, joiden perusteella voidaan selvittää, mikä tarjouksista on taloudellisesti edullisin. Arviointiperusteiden tulee lisäksi liittyä hankinnan kohteeseen ja olla luonteeltaan syrjimättömiä. Arviointiperusteet eivät myöskään saa antaa hankintayksikölle rajoittamatonta valinnanvapautta tarjousten vertailun toteuttamisessa.</p>
      <p>Logica Suomi Oy on tarjouspyyntöön liittyen esittänyt, että hankintayksikkö on menetellyt virheellisesti, koska se ei ole ilmoittanut tarjouspyyntöasiakirjoissaan kaikkia tarjousten kokonaistaloudellisen edullisuuden vertailussa soveltamiaan arviointiperusteiden osatekijöitä ja niiden painoarvoja vaan on vasta tarjousten vertailuvaiheessa yksilöinyt asiantuntijoiden kokemuksen ja osaamisen sekä palvelun kattavuuden arvioinnissa soveltamiensa osatekijöiden painoarvot.</p>
      <p>Markkinaoikeus toteaa, että hankintamenettelyn kohteena ovat olleet puitejärjestelynä toteutettavat valtionhallinnon tekniset it-konsultointipalvelut, jotka on jaettu kilpailutusmenettelyssä kahdeksaan eri osa-alueeseen. Tarjousten valintaperusteena on ollut jokaisen hankinnan osa-alueen osalta kokonaistaloudellinen edullisuus, jonka arviointiperusteiksi on tarjouspyynnössä ilmoitettu tarjoushinta 60 prosentin painoarvolla ja laadullisina tekijöinä asiantuntijoiden kokemus ja osaaminen 30 prosentin painoarvolla sekä palvelun kattavuus 10 prosentin painoarvolla.</p>
      <p>Tarjouspyynnön kohdasta ”7 Tarjoajalta vaadittavat selvitykset” ovat käyneet ilmi muun ohella selvitykset, jotka tarjoajan tulee liittää kokonaistaloudellisen edullisuuden arviointia varten tarjoukseensa. Tarjouspyynnössä ilmoitetun mukaan kokonaistaloudellisen edullisuuden arviointiperusteisiin linkitettyjä selvityksiä ei ole ilmoitettu tarjouspyynnön kohdassa 7 tärkeysjärjestyksessä.</p>
      <p>Tarjouspyynnöstä on ilmennyt, että tarjousten hintatiedot tullaan vertailemaan tarjouspyynnössä määritellyssä selvityksessä 2 annettujen tietojen perusteella.</p>
      <p>Toimittajan tarjoamien asiantuntijoiden kokemus ja osaaminen on tarjouspyynnössä ilmoitettu arvioitavan selvityksen 3 perusteella. Selvitys on tullut esittää tarjouspyynnön liitteenä 3 olevilla tarjouslomakkeilla noudattaen osa-aluekohtaisesti ilmoitettuja osaamistasokriteereitä.</p>
      <p>Selvityksessä nimettävien asiantuntijoiden osaamistasot on jaoteltu tarjouslomakkeessa tarjouspyynnön liitteen 1 ”Osa-alueiden sisällön kuvaus ja vähimmäisvaatimukset” mukaisesti kolmeen osaamistasoon eli osaamistasoon 1 (perusosaaminen), osaamistasoon 2 (asiantuntija-osaaminen) ja osaamistasoon 3 (erityisasiantuntijaosaaminen). Tarjouspyynnössä on edellytetty, että tarjoaja nimeää tarjouksessaan vähintään 5 ja enintään 15 asiantuntijaa joka osa-alueella, jota tarjous koskee. Kokemusta ja osaamista koskevassa selvityksessä on tullut ilmoittaa tiedot muun ohella esitetyn asiantuntijan kokemuksesta tietotekniikka-alalta vuosina, kokemuksesta tarjotulla osaamistasolla vuosina, palvelusvuosista nykyisellä työnantajalla, tehdystä laskutettavasta asiantuntijatyöstä vuonna 2005 sekä kielitaidosta.</p>
      <p>Palvelun kattavuus on puolestaan ilmoitettu arvioitavan siten, että asiantuntemuksen monipuolisuus arvioidaan selvityksen 4 ja osittain selvityksen 3 perusteella sekä toteuttamismallien monipuolisuus selvityksen 5 perusteella.</p>
      <p>Selvitystä 4 koskevilta osin tarjouspyynnössä on ilmoitettu, että selvityksen tulee sisältää ”osa-aluekohtainen kuvaus tarjoajan palveluiden laajuudesta: teknologiat, järjestelmät, ohjelmointikielet, ratkaisut jne. joka liitetään tarjoukseen otsikolla Selvitys 4”. Tarjouspyynnöstä on kyseisen asiantuntemuksen monipuolisuutta koskevan palvelun kattavuutta mittaavan arviointiperusteen osatekijän osalta lisäksi ilmennyt, että arvioinnissa käytetään myös selvityksessä 3 esitettyä henkilöiden osaamisen laajuutta ja syvyyttä (esimerkiksi tuote- ja alustatuntemus, sertifikaatit, järjestelmäasiantuntemus jne.).</p>
      <p>Selvityksessä 5 on tullut kuvata tarjoajan käyttämät IT-konsultointipalveluiden toteutusmallit ja -tavat sekä muut toteutuksissa käytetyt metodologiat pääpiirteittäin.</p>
      <p>Hankintapäätöksestä ja sen liitteenä olevasta perustelumuistiosta ilmenee, että tarjoukset on arvioitu siten, että hankinnan jokaisesta osa-alueesta on tehty oma kokonaisarviointi. Pisteytys on tehty siten, että tarjoajan on ollut mahdollista saada vertailussa enimmillään 1 000 kokonaispistettä siten, että hintojen osuus on ollut 600 pistettä, asiantuntijoiden kokemuksen ja osaamisen 300 pistettä ja palvelun kattavuuden 100 pistettä.</p>
      <p>Tarjouslomakkeella ilmoitetut hintatiedot on vertailtu osa-alueittain siten, että sekä alemman ehdottomasti tarjottavan osaamistason hinnan painoarvo että ylemmän osaamistason hinnan painoarvo ovat kumpikin olleet 50 prosenttia.</p>
      <p>Asiantuntijoiden kokemusta ja osaamista koskeva tarjousvertailu on toteutettu siten, että tietotekniikka-alalta hankitulle kokemukselle on annettu painoarvoksi 25 prosenttia, kokemukselle tarjotulla osaamistasolla 50 prosenttia, palveluvuosille tarjoajan palveluksessa 10 prosenttia, vuonna 2005 tehdylle laskutettavalle asiantuntijatyölle 10 prosenttia sekä asiantuntijan kielitaidolle 5 prosenttia.</p>
      <p>Palvelun kattavuutta on arvioitu siten, että sekä asiantuntemuksen monipuolisuuden että toteuttamismallien monipuolisuuden painoarvo on ollut 50 prosenttia. Asiantuntemuksen monipuolisuuden arvioinnissa on perustelumuistion 21.5.2007 mukaan painotettu asiantuntijoiden sertifikaatteja ja osaamisen kehittämistä, asiantuntemusta osa-alueen tuotteissa, työvälineissä ja menetelmissä, teknologioissa, kohderatkaisuissa sekä näyttöä osa-alueen asiakastoteutusten asiantuntemuksesta. Toteuttamismallien monipuolisuuden arvioinnissa on painotettu perustelumuistion mukaan toteutusmallien systemaattisuutta, joustavuutta ja monipuolisuutta.</p>
      <p>Siltä osin kuin tarjouspyyntöasiakirjoissa ei ole ilmoitettu kaikkien tarjousvertailussa sovellettujen vertailutekijöiden painoarvoja, markkinaoikeus toteaa, että Euroopan yhteisöjen tuomioistuin on 24.1.2008 antamassaan tuomiossa (asia C-532/06, Emm. G. Lianakis AE ym. vastaan Dimos Alexandroupolis ym., tuomio 24.1.2008, Kok. 2008, s. I-251)) katsonut, että julkisia palveluhankintoja koskevien sopimusten tekomenettelyjen yhteensovittamisesta annetun neuvoston direktiivin 92/50/ETY 36 artiklan 2 kohdan, kun sitä luetaan taloudellisten toimijoiden yhdenvertaista kohtelua koskevan periaatteen ja siitä seuraavan avoimuusvelvoitteen valossa, vastaista on, että hankintamenettelyssä hankintaviranomainen määrää myöhemmin painoarvoja ja osatekijöitä tarjouspyyntöasiakirjoissa tai hankintailmoituksessa mainituille sopimuksen tekemisen perusteille.</p>
      <p>Mainitun direktiivin 36 artiklan 2 kohdan mukaan tehtäessä sopimus taloudellisesti edullisimman tarjouksen perusteella hankintaviranomaisen on ilmoitettava sopimusasiakirjoissa tai sopimusta koskevassa ilmoituksessa ne sopimuksen tekemisen perusteet, joita se aikoo soveltaa, mahdollisuuksien mukaan alenevassa järjestyksessä. Tuomioistuin on todennut, että oikeuskäytännön mukaan tässä viimeksi mainitussa säännöksessä, kun sitä luetaan direktiivin 92/50/ETY 3 artiklan 2 kohdassa mainitun taloudellisten toimijoiden yhdenvertaista kohtelua koskevan periaatteen ja siitä seuraavan avoimuusvelvoitteen valossa, edellytetään, että kaikki tekijät, jotka hankintaviranomainen ottaa huomioon selvittääkseen, mikä tarjouksista on taloudellisesti edullisin, ja niiden suhteellinen merkitys ovat mahdollisten tarjoajien tiedossa, kun nämä valmistelevat tarjouksiaan. Tuomioistuin on vielä todennut, että mahdollisten tarjoajien on voitava tarjouksiaan valmistellessaan tietää näiden tekijöiden olemassaolosta ja merkityksestä.</p>
      <p>Markkinaoikeus toteaa, ettei tarjouspyynnön laatimishetken aikainen kansallinen lainsäädäntö sinänsä ole sanamuotonsa mukaan edellyttänyt, että hankintayksikkö ilmoittaa tarjouspyynnössä tai hankintailmoituksessa arviointiperusteiden painoarvot. Euroopan yhteisöjen tuomioistuimen edellä kerrotussa tuomiossa on kuitenkin katsottu hankintadirektiivien vastaiseksi menettely, jossa hankintayksikkö jälkikäteen  -  antamatta painoarvoista tietoa tarjouspyynnössä tai hankintailmoituksessa  -  määrää painoarvoja tarjouspyyntöasiakirjoissa tai hankintailmoituksessa ilmoitetuille sopimuksen tekemisen perusteille.</p>
      <p>Edellä todettu huomioon ottaen markkinaoikeus katsoo, että hankintayksikkö on menetellyt hankintasäännösten vastaisesti siltä osin kuin se ei ole ilmoittanut jo tarjouspyyntöasiakirjoissa asiantuntijoiden kokemuksen ja osaamisen arvioinnissa tarjousvertailussaan ja hankintapäätöstä tehdessään soveltamiensa osatekijöiden painoarvoja. Hankintamenettely on ollut kyseisen arviointiperusteen kohdalla virheellistä myös sen vuoksi, että hankintayksikkö on soveltanut tarjousten vertailussa laskentakaavaa, joka ei ole käynyt ilmi tarjouspyyntöasiakirjoista. Myös palvelun kattavuuden vertailussa hankintayksikkö on jälkikäteen määrännyt vertailussa käyttämilleen osatekijöille painoarvoja, jotka eivät ole ilmenneet tarjouspyynnöstä.</p>
      <p>Koska edellä mainittuja tarjousten valinnassa merkityksellisiä seikkoja ei ole ilmoitettu tarjouspyyntöasiakirjoissa, tarjoajat eivät ole olleet tietoisia niiden merkityksestä tarjouksen valinnassa eivätkä ole siten voineet ottaa sanottuja seikkoja huomioon tarjousta laatiessaan. Hankintayksikön edellä kuvattu tarjouspyynnön laatimiseen liittyvä virheellinen menettely ei näin ollen ole ollut omiaan turvaamaan tarjoajien tasapuolista ja syrjimätöntä kohtelua tarjouksia vertailtaessa ja hankintapäätöstä tehtäessä.</p>
      <p>Johtopäätös</p>
      <p>Hansel Oy:n on edellä lausutun perusteella katsottava menetelleen hankinnassaan hankintalain 9 §:n 1 momentissa tarkoitetulla tavalla julkisia hankintoja koskevien oikeusohjeiden vastaisesti. Asiassa tulee siten harkittavaksi hankintalain 9 §:ssä säädettyjen seuraamusten määrääminen.</p>
      <p>Seuraamukset</p>
      <p>Hankintalain 9 §:n 1 momentin mukaan, mikäli hankinnassa on menetelty hankintasäännösten vastaisesti, markkinaoikeus voi hakemuksesta:<br/> 1) poistaa hankintayksikön päätöksen osaksi tai kokonaan;<br/> 2) kieltää hankintayksikköä soveltamasta hankintaa koskevassa asiakirjassa olevaa kohtaa tai muuten noudattamasta virheellistä menettelyä;<br/> 3) velvoittaa hankintayksikön korjaamaan virheellisen menettelynsä; taikka<br/> 4) määrätä hankintayksikön maksamaan hyvitysmaksua sellaiselle asianosaiselle, jolla olisi ollut todellinen mahdollisuus voittaa tarjouskilpailu virheettömässä menettelyssä.</p>
      <p>Hankintalain 9 §:n 2 momentin mukaan hyvitysmaksua voidaan määrätä maksettavaksi, jos pykälän 1 momentin 1 - 3 kohdassa määritellyt toimenpiteet saattaisivat aiheuttaa 10 §:n 3 momentissa tarkoitetulla tavalla haittaa tai jos hakemus on pantu vireille vasta hankintasopimuksen tekemisen jälkeen. Lain 10 §:n 3 momentin mukaan päättäessään edellä tarkoitetusta toimenpiteestä markkinaoikeuden tulee kiinnittää huomiota siihen, ettei toimenpiteestä aiheudu vastapuolelle tai muiden oikeuksille tai yleisen edun kannalta suurempaa haittaa kuin mitä toimenpiteen edut olisivat.</p>
      <p>Markkinaoikeus on päätöksellään 27.7.2007 kieltänyt väliaikaisesti 50 000 euron sakon uhalla Hansel Oy:tä panemasta täytäntöön kysymyksessä olevaa Hansel Oy:n kehityspäällikön 22.5.2007 tekemää puitesopimustoimittajien valintaa koskevaa hankintapäätöstä ohjelmointia koskevan hankinnan osa-alueen osalta. Asiassa on siten ohjelmointia koskevan osa-alueen osalta mahdollista virheellisen hankintamenettelyn ensisijaisiksi seuraamuksiksi tarkoitettujen hankintalain 9 §:n 1 momentin 1 - 3 kohdissa säädettyjen seuraamusten määrääminen. Hansel Oy:n kehityspäällikön päätös 22.5.2007 voidaan siten mainitulta osin kumota ja sen täytäntöönpano kieltää.</p>
      <p>Markkinaoikeus katsoo, että tarjouspyynnön laatimista koskeva hankintamenettelyn virheellisyys voidaan korjata vain velvoittamalla Hansel Oy järjestämään hankinnasta ohjelmoinnin osalta uusi puitesopimustoimittajien valintaa koskeva tarjouskilpailu, josta ilmoitetaan säädetyllä tavalla. Tässä suhteessa Hansel Oy:n on otettava edellä lausutun lisäksi huomioon julkisista hankinnoista annetun lain 348/2007 säännökset.</p>
      <p>Oikeudenkäyntikulut</p>
      <p>Asian näin päättyessä Hansel Oy on velvoitettava hallintolainkäyttölain 74 §:n 1 momentin nojalla korvaamaan sekä Solenovo Oy:n että Logica Suomi Oy:n oikeudenkäyntikulut markkinaoikeuden kohtuullisiksi harkitsemilla määrillä.</p>
      <p>Solenovo Oy ja Logica Suomi Oy ovat arvonlisäverovelvollisia ja niillä on oikeus vähentää oikeudenkäyntikuluihinsa sisältyvä arvonlisävero omissa verotuksissaan. Sen vuoksi vaadituista oikeudenkäyntikuluista on vähennettävä niihin sisällytetty arvonlisävero.</p>
      <p>Markkinaoikeus harkitsee hankintayksikön Solenovo Oy:lle korvattavaksi tulevien kohtuullisten oikeudenkäyntikulujen määräksi 2 000 euroa ja Logica Suomi Oy:lle korvattavaksi tulevien kohtuullisten oikeudenkäyntikulujen määräksi 6 000 euroa.</p>
      <p>Asian lopputulos huomioon ottaen ei ole kohtuutonta, että Hansel Oy pitää oikeudenkäyntikulunsa vahinkonaan.</p>
      <p>
        <strong>Käsittely korkeimmassa hallinto-oikeudessa</strong>
      </p>
      <p>
        <strong>1. Hansel Oy:n valitus</strong>
      </p>
      <p><em>Hansel Oy</em> on valituksessaan vaatinut, että korkein hallinto-oikeus kumoaa markkinaoikeuden valituksenalaisen päätöksen kokonaisuudessaan ja velvoittaa Solenovo Oy:n ja Logica Suomi Oy:n korvaamaan Hansel Oy:n oikeudenkäyntikulut markkinaoikeudessa ja korkeimmassa hallinto-oikeudessa korkoineen. Hansel Oy on lisäksi vaatinut, että korkein hallinto-oikeus kumoaa markkinaoikeuden antaman täytäntöönpanokiellon.</p>
      <p>Hansel Oy on esittänyt perusteluina vaatimuksilleen muun ohella seuraavaa:</p>
      <p>Tarjousten vertailussa käytettävät vertailuperusteet ja niiden suhteelliset painoarvot ilmoitettiin 12.12.2006 päivätyssä tarjouspyynnössä. Asiantuntijoiden osaamisen ja kokemuksen arvioinnissa käytettävien, tarjouslomakkeilla pyydettyjen tietojen keskinäisiä painoarvoja käsiteltiin 19.10.2006 sekä 22.11.2006 pidetyissä asiantuntijatyöryhmän kokouksissa. Osaamisen ja kokemuksen arvioinnissa käytettävien tietojen keskinäiset painoarvot vahvistettiin 22.11.2006. Tietojen keskinäiset painotukset vahvistettiin siten ennen tarjouspyynnön julkaisemista ja tarjousten vertailua.</p>
      <p>Markkinaoikeus on perustanut päätöksensä Euroopan yhteisöjen tuomioistuimen 24.1.2008 antamaan tuomioon C-532/06 (Lianakis). Valtionhallinnon teknistä it-konsultointia koskeva hankintamenettely alkoi 19.9.2006 julkaistulla hankintailmoituksella. EY-tuomioistuimen asiassa C-532/06, Lianakis antama tuomio annettiin puolitoista vuotta hankintamenettelyn aloittamisen ja noin kahdeksan kuukautta hankintapäätöksen tekemisen jälkeen. Hansel Oy pitää täysin kohtuuttomana markkinaoikeuden ratkaisun perustamista huomattavan kauan hankinnan tekemisen jälkeen tehtyihin oikeustulkintoihin. Hankintayksiköillä tulee olla mahdollisuudet ja edellytykset tehdä hankintansa oikein noudattamalla laissa säädettyjä selkeitä velvoitteita ja näin välttää hankintalainsäädännön laiminlyöntitilanteisiin liittyvät ankarat taloudelliset seuraamukset ja sanktiot. Oikeustulkintojen soveltaminen taannehtivalla tavalla vaarantaa hankintayksiköiden oikeussuojaa ja on laillisuusperiaatteen vastaista.</p>
      <p>Lainsäädännössä ei ole säädetty eikä tuomiosta C-532/06 voida johtaa tarjousten vertailussa käytettävien kaikkien tietojen painoarvojen taikka tarjousten vertailussa käytettävien laskentakaavojen ilmoittamisvelvoitetta. Tuomiossa ei edellytetä tarjousten vertailuperusteiden osatekijöiden painoarvojen taikka laskentakaavojen ilmoittamista tarjouspyynnössä. Jos tällaisen velvoitteen halutaan olevan olemassa, siitä on säädettävä nimenomaisesti.</p>
      <p>Markkinaoikeus ei ole ennen antamaansa päätöstä pyytänyt Hansel Oy:ltä selvitystä siitä, miten ja milloin tarjousten vertailussa käytettyjen tietojen keskinäinen painotus on määritelty. Markkinaoikeuden ratkaisu perustuu EY-tuomioistuimen ratkaisussa oleviin oikeusohjeisiin, johon hakija ei Hansel Oy:n tietojen mukaan ole edes vedonnut. Kyseisen tuomion tosiseikat eivät vastaa valtion it-konsultoinnin hankintamenettelyä. Markkinaoikeuden olisi tullut pyytää Hansel Oy:ltä selvitystä hankintamenettelyn kulusta ja olosuhteista ennen EY-tuomioistuimen kyseisen tuomion soveltuvuuden arvioimista.</p>
      <p>Valtionhallinnon teknisen it-konsultoinnin tarjousten vertailua ei voida rinnastaa EY-tuomioistuimen tapauksessa C-532/06, Lianakis, noudatettuun menettelyyn, jossa tarjousten vertailussa käytettyjen perusteiden painoarvoja ei ilmoitettu lainkaan ennalta ja jossa tarjousten vertailuvaiheessa määriteltiin yllättävällä ja ilmeisen syrjivällä tavalla vertailussa käytettävien tekijöiden sisältö ja niiden soveltamistapa. Valtionhallinnon teknisen it-konsultoinnin tarjousten vertailuperusteet, niiden painoarvot sekä vertailussa käytettävät tiedot esitettiin yksiselitteisesti tarjouspyyntöasiakirjoissa. Tarjousten vertailussa käytettävien tietojen suhteelliset painoarvot oli vahvistettu etukäteen ennen tarjouspyynnön julkaisemista. Menettely oli avointa eikä se vaarantanut tarjoajien tasapuolista kohtelua.</p>
      <p>Valtionhallinnon teknistä it-konsultointia koskevassa tarjouskilpailussa meneteltiin EY-tuomioistuimen tuomiossa C-331/04, ATI EAC, kuvatulla tavalla, jonka EY-tuomioistuin on katsonut olevan sopusoinnussa hankintadirektiivin kanssa.</p>
      <p>Hankinta-asetuksen 41 §:ssä ei edellytetä tarjousten vertailuperusteiden painoarvojen ilmoittamista. Hankinta-asetuksen ei voida siten myöskään edellyttävän vertailuperusteiden alatekijöiden taikka tietojen painoarvojen ilmoittamista eikä tarjousten vertailussa käytettävien laskentakaavojen ilmoittamista. Valtionhallinnon teknistä it-konsultointia koskevassa tarjouspyynnössä vertailuperusteet ja niiden painoarvot on ilmoitettu siten huomattavasti tarkemmalla tasolla kuin mitä tarjouskilpailuun sovellettava kansallinen hankintalainsäädäntö edellytti, eikä menettelyn voida katsoa olevan hankintaan sovellettavan hankintalainsäädännön vastaista.</p>
      <p>Myös 1.6.2007 voimaan astuneen uuden hankintalainsäädännön ja sen taustalla olevan hankintadirektiivin 2004/18/EY mukaan tarjousten vertailuperusteiden ja niiden painoarvojen asettamisessa mahdollistetaan kohtuulliset ja joustavat käytännöt. Uusissa säännöksissä mahdollistetaan myös vertailuperusteiden painotusten ilmoittaminen ”kohtuullisena vaihteluvälinä”, mikä omalta osaltaan vahvistaa sen, että hankintayksiköillä on harkintavaltaa painoarvojen määrittelyssä sekä siinä tarkkuudessa, jolla painoarvot ilmoitetaan.</p>
      <p>Kun uuden julkisia hankintoja koskevan kansallisen taikka EU-lainsäädännön täsmentyneidenkään säännösten ei voida katsoa edellyttävän suhteellisten painoarvojen ilmoittamista erityisen tarkalla tavalla, olisi epäjohdonmukaista katsoa aiemman, tarjouskilpailun aikana voimassa olleen lainsäädännön erittäin väljien sanamuotojen edellyttävän vertailuperusteiden alatekijöiden painoarvojen, vertailussa käytettävien tietojen painoarvojen taikka laskentakaavojen ilmoittamista tarjouspyynnössä taikka hankintailmoituksessa.</p>
      <p>Markkinaoikeuden päätöksessä esitetty tulkinta johtaa tarjousten vertailussa käytettävien vertailuperusteiden painoarvojen ilmoittamiseen prosenttiyksikön taikka tätäkin tarkemmalla tavalla. Tämä ei ole käytännössä mahdollista eikä se myöskään vastaa hankintalainsäädännön tarkoitusta. Hankintayksiköt eivät yleensä ilmoita tarjousten vertailussa käytettäviä laskentakaavoja tarjouspyynnöissä tai hankintailmoituksissa. Markkinaoikeuden päätöksessä esitetyt velvoitteet eivät siten sisälly yleiseen hyväksi, ammattitaitoiseksi ja huolelliseksi arvioituun hankintakäytäntöön. Laskentakaavojen ilmoittamiseen liittyy myös suuria virhemahdollisuuksia.</p>
      <p><em>Logica Suomi Oy</em> on antanut Hansel Oy:n valituksen johdosta selityksen, jossa se on vaatinut, että korkein hallinto-oikeus hylkää valituksen kokonaisuudessaan ja velvoittaa Hansel Oy:n korvaamaan Logica Suomi Oy:n oikeudenkäyntikulut korkeimmassa hallinto-oikeudessa korkoineen.</p>
      <p>Logica Suomi Oy on esittänyt perusteluina vaatimuksilleen muun ohella seuraavaa:</p>
      <p>Hanselin soveltamat asiantuntijoiden kokemuksen ja osaamisen osatekijöiden painoarvot ovat todellisuudessa muuttaneet Hanselin ilmoittamaa asiantuntijoiden kokemuksen ja osaamisen painoarvoa (30 %) merkittävästi. Todellisuudessa Hansel on painottanut esimerkiksi osatekijää ”asiantuntijan kokemus tarjotulla osaamistasolla (vuosia)” siten, että tuon osatekijän merkitys on noussut niin suureksi, että sen todellinen merkitys vastaa kokonaispainoarvoissa (hinnat ja laadulliset tekijät) 15 prosenttia. Tämän osatekijän kokonaispainoarvo on ollut siten suurempi kuin Hanselin tarjouspyynnössä ilmoittama palvelun kattavuuden laatutekijä, jolle Hansel on antanut kokonaispainoarvon 10 prosenttia.</p>
      <p>Kun hankintayksikkö ilmoittaa painoarvot tarjousten vertailuperusteille siten, että ilmoitetun osakokonaisuuden sisällä on lukuisia osatekijöitä, tarjoajien tulee luottaa siihen, että näitä osatekijöitä painotetaan kokonaispainoarvon sisällä samassa suhteessa. Hanselin asiantuntijoiden kokemuksen ja osaamisen kokonaispainoarvon sisällä käyttämät osatekijöiden keskinäiset painotukset ovat kuitenkin olleet täysin epäsuhteessa keskenään. Tarjoajat eivät ole voineet tarjouksiaan jättäessään tietää, että esimerkiksi tarjotulla osaamisalueella ilmoitettua asiantuntijan vuosikokemusta painotetaan suhteessa huomattavasti enemmän kuin muita osatekijöitä.</p>
      <p>Hankintapäätöksen perustelumuistiosta ilmenee, että tarjottujen asiantuntijoiden määrät vaihtelivat Hanselin saamissa tarjouksissa runsaasti. Jotkut tarjoajat tarjosivat osa-alueelle vain minimimäärän asiantuntijoita, toiset tarjoajat enemmän. Saadakseen eri tarjoukset matemaattisesti vertailukelpoisiksi Hansel on joutunut tarjouksia pisteyttäessään kehittämään laskentakaavan, jonka sisältö on kerrottu perustelumuistiossa, mutta ei tarjouspyynnössä. Hansel on ratkaissut jossain määrin epäselvän tarjouspyyntönsä aiheuttaman vertailtavuusongelman tavalla, joka tosiasiassa syrjii niitä tarjoajia, jotka ovat ilmoittaneet asiantuntijoita enemmän kuin vaadittu vähimmäismäärä. Hanselin kehittämä laskentamalli on johtanut siihen, että Logica Suomi Oy ei ole tullut valituksi puitesopimustoimittajaksi ohjelmoinnin osa-alueella, vaikka sen nimeämistä asiantuntijoista suurin osa on ollut Hanselin ilmoittamien kriteerien perusteella arvioituna merkittävästi kokeneempia ja osaavampia kuin eräiden toisten, valituksi tulleiden tarjoajien asiantuntijat.</p>
      <p>Hanselin esittämä väite EY-tuomioistuimen Lianakis-tuomion taannehtivasta vaikutuksesta on väärä. Kyse ei ole tuomion taannehtivasta soveltamisesta, vaan Hanselin kilpailutuksen aikana voimassa olleen EY-normin soveltamisesta. Kansallisen lainsäädännön sanamuodolla ei ole asiassa merkitystä. Lianakis-tuomion ja Hanselin kilpailutuksen tosiseikat ovat hyvin lähellä toisiaan. Hanselin hankinnan kilpailuttaminen ei ole noudattanut EY-tuomioistuimen asiassa C-331/04, ATI EAC, annetussa ratkaisussa asetettuja edellytyksiä. Hanselin hankintapäätöksessä on ilmoitettu asiantuntijoiden kokemuksen ja osaamisen osalta tekijöitä, jotka olisivat vaikuttaneet Logica Suomi Oy:n tarjouksen valmisteluun, jos yhtiö olisi tiennyt niistä.</p>
      <p>Hansel on suorittanut tarjousvertailun virheellisesti eikä virheellinen menettely ole turvannut tarjoajien tasapuolista ja syrjimätöntä kohtelua hankintapäätöstä tehtäessä. Hansel olisi voinut ilmoittaa vertailuperusteiden osatekijät, painoarvot ja asiantuntijoiden asiantuntemusta ja osaamista mittaavien pisteiden laskukaavan tarjoajille ennen tarjousten jättämisen määräaikaa. Hanselin ilmoituksen mukaan yhtiö oli päättänyt näiden käytöstä jo ennen tätä ajankohtaa, ja tarjoajien informointi olisi siten ollut mahdollista.</p>
      <p>Hanselin tulee korvata Logica Suomi Oy:n oikeudenkäyntikulut täysimääräisinä asiassa, koska on kohtuutonta, että Logica Suomi Oy pitää oikeudenkäyntikulunsa asiassa vahinkonaan.</p>
      <p><em>Solenovo Oy:lle</em> on varattu tilaisuus antaa selitys Hansel Oy:n valituksen johdosta.</p>
      <p><em>Hansel Oy</em> on antanut Logica Suomi Oy:n selityksen johdosta vastaselityksen.</p>
      <p>
        <strong>2. Logica Suomi Oy:n valitus</strong>
      </p>
      <p><em>Logica Suomi Oy</em> on valituksessaan vaatinut, että korkein hallinto-oikeus muuttaa markkinaoikeuden päätöstä siten, että Hansel Oy velvoitetaan korvaamaan Logica Suomi Oy:n oikeudenkäyntikulut markkinaoikeudessa täysimääräisinä, määrältään 52 683,45 euroa. Yhtiö on lisäksi vaatinut, että korkein hallinto-oikeus velvoittaa Hansel Oy:n korvaamaan sen oikeudenkäyntikulut korkeimmassa hallinto-oikeudessa viivästyskorkoineen.</p>
      <p>Logica Suomi Oy on esittänyt perusteluina vaatimuksilleen muun ohella seuraavaa:</p>
      <p>Markkinaoikeus on kohtuullistanut väärin Logica Suomi Oy:lle korvattavaksi tulevien oikeudenkäyntikulujen määrää. Logica Suomi Oy:n vaatima oikeudenkäyntikulumäärä on ollut kohtuullinen ja Hansel Oy tulee velvoittaa maksamaan Logica Suomi Oy:n vaatimat oikeudenkäyntikulut täysimääräisesti.</p>
      <p><em>Hansel Oy</em> on antanut Logica Suomi Oy:n valituksen johdosta selityksen, jossa se on vaatinut, että korkein hallinto-oikeus hylkää valituksen ja velvoittaa Logica Suomi Oy:n korvaamaan Hansel Oy:n oikeudenkäyntikulut markkinaoikeudessa ja korkeimmassa hallinto-oikeudessa.</p>
      <p>Hansel Oy on esittänyt perusteluina vaatimuksilleen muun ohella seuraavaa:</p>
      <p>Logican oikeudenkäyntikuluvaatimus on täysin ylimitoitettu ottaen huomioon asian selkeyden, kirjelmien määrän ja niiden suppeuden. Markkinaoikeuden päätös ei edes perustu Logican kirjelmissään esittämille näkökohdille. Logica on toimittanut markkinaoikeudelle kaksi itse pääasiaa koskevaa kirjelmää, joten laskuun sisältyvien selvitystoimien ja neuvottelujen määrä on täysin kohtuuton suhteessa asian markkinaoikeuskäsittelyn edistämisen edellyttämiin toimenpiteisiin.</p>
      <p><em>Logica Suomi Oy:lle</em> on varattu tilaisuus antaa Hansel Oy:n selityksen johdosta vastaselitys.</p>
      <p>
        <strong>Korkeimman hallinto-oikeuden ratkaisu 6.7.2009</strong>
      </p>
      <p>Korkein hallinto-oikeus on päätöksellään 6.7.2009 taltionumero 1733 hylännyt Hansel Oy:n vaatimukset täytäntöönpanoa koskevan määräyksen antamisesta asiassa.</p>
      <p>
        <strong>Korkeimman hallinto-oikeuden ratkaisu</strong>
      </p>
      <p>1. Korkein hallinto-oikeus hylkää Hansel Oy:n ja Logica Suomi Oy:n valitukset. Markkinaoikeuden päätöksen lopputulosta ei muuteta.</p>
      <p>2. Hansel Oy:n oikeudenkäyntikulujen korvaamista koskevat vaatimukset hylätään.</p>
      <p>3. Hansel Oy määrätään korvaamaan Logica Suomi Oy:n oikeudenkäyntikulut korkeimmassa hallinto-oikeudessa kohtuulliseksi katsotulla 2 000 eurolla viivästyskorkoineen. Viivästyskorko määräytyy korkolain 4 §:n 1 momentissa tarkoitetun korkokannan mukaisesti siitä lukien, kun kuukausi on kulunut tämän korkeimman hallinto-oikeuden päätöksen antamisesta.</p>
      <p>
        <strong>Perustelut</strong>
      </p>
      <p>
        <strong>
          <em>1. Valitukset</em>
        </strong>
      </p>
      <p>
        <strong>
          <em>1.1 Hansel Oy:n valitus</em>
        </strong>
      </p>
      <p>
        <em>Hankintamenettely</em>
      </p>
      <p>Asiassa on korkeimmassa hallinto-oikeudessa Hansel Oy:n valituksen johdosta kyse siitä, onko Hansel Oy menetellyt virheellisesti, kun<br/> 1. se ei ole ilmoittanut jo tarjouspyyntöasiakirjoissa asiantuntijoiden kokemuksen ja osaamisen arvioinnissa tarjousvertailussaan ja hankintapäätöstä tehdessään soveltamiensa osatekijöiden painoarvoa;</p>
      <p>2. se on soveltanut tarjousten vertailussa laskentakaavaa, joka ei ole käynyt ilmi tarjouspyyntöasiakirjoista sekä<br/> 3. se on palvelun kattavuuden vertailussa jälkikäteen määrännyt vertailussa käyttämilleen osatekijöille painoarvoja, jotka eivät ole ilmenneet tarjouspyynnöstä.</p>
      <p>
        <em>Sovellettavat oikeusohjeet</em>
      </p>
      <p>Tähän asiaan sovellettavan julkisista hankinnoista annetun lain (1505/1992, hankintalaki) 1 §:n 1 momentin mukaan valtion ja kuntien viranomaisten sekä muiden mainitussa laissa tarkoitettujen hankintayksiköiden on kilpailun aikaansaamiseksi sekä tarjousmenettelyyn osallistuvien tasapuolisen ja syrjimättömän kohtelun turvaamiseksi noudatettava hankinnassaan, mitä hankintalaissa säädetään. Lain 6 §:n 3 momentin (1247/1997) mukaan ehdokkaita ja tarjoajia on kohdeltava tasapuolisesti ja syrjimättä kaikissa hankintamenettelyn vaiheissa.</p>
      <p>Hankintalain 7 §:n 1 momentin (1247/1997) ja kynnysarvot ylittävistä tavara- ja palveluhankinnoista sekä rakennusurakoista annetun asetuksen (380/1998, hankinta-asetus) 41 §:n 1 momentin mukaan tarjouksista tulee hyväksyä kokonaistaloudellisesti edullisin tai hinnaltaan halvin. Hankinta-asetuksen 41 §:n 2 momentin mukaan käytettäessä valintaperusteena kokonaistaloudellista edullisuutta hankintailmoituksessa tai tarjouspyynnössä on mainittava kaikki ne arviointiperusteet, joita sovelletaan tarjousta hyväksyttäessä. Arviointiperusteet on tällöin, jos mahdollista, esitettävä tärkeysjärjestyksessä. Hankinta-asetuksen 41 §:n sisältö vastaa julkisia palveluhankintoja koskevien sopimusten tekomenettelyjen yhteensovittamisesta annetun neuvoston direktiivin 92/50/ETY 36 artiklaa.</p>
      <p>
        <em>Euroopan yhteisöjen tuomioistuimen, nykyään unionin tuomioistuimen oikeuskäytäntö</em>
      </p>
      <p>Euroopan yhteisöjen tuomioistuin (nykyään unionin tuomioistuin) on 24.11.2005 antamassaan tuomiossa asiassa C-331/04, ATI EAC Srl e Viaggi di Maio Snc ym. vastaan ACTV Venezia SpA ym. (Kok. 2005, s. I-10109) katsonut, että direktiivin 92/50 36 artiklaa on tulkittava siten, että yhteisön oikeuden vastaista ei ole se, että hankintalautakunta päättää erityisellä tavalla painottaa etukäteen vahvistettuja sopimuksentekoperusteen osatekijöitä jakamalla hankintaviranomaisen tarjouspyyntöasiakirjoja tai hankintailmoitusta laatiessa tämän perusteen osalta myöntämät pisteet näiden osatekijöiden kesken, edellyttäen että<br/>  -  tällainen päätös ei muuta tarjouspyyntöasiakirjoissa tai hankintailmoituksessa määriteltyjä sopimuksentekoperusteita<br/>  -  tällainen päätös ei sisällä tekijöitä, jotka olisivat voineet vaikuttaa tarjousten valmisteluun, jos niistä olisi tiedetty tarjouksia valmisteltaessa<br/>  -  tällaista päätöstä tehtäessä ei ole otettu huomioon tekijöitä, jotka saattaisivat vaikuttaa syrjivästi johonkin tarjoajista.</p>
      <p>Euroopan yhteisöjen tuomioistuin on 24.1.2008 antamassaan tuomiossa asiassa C-532/06, Emm. G. Lianakis AE ym. vastaan Dimos Alexandropoulis ym. (Kok. 2008, s. I-251) katsonut aiemman oikeuskäytäntönsä mukaisesti, että taloudellisten toimijoiden yhdenvertaista kohtelua koskevan periaatteen ja siitä seuraavan avoimuusvelvoitteen valossa edellytetään, että kaikki tekijät, jotka hankintaviranomainen ottaa huomioon selvittääkseen, mikä tarjouksista on taloudellisesti edullisin, ja niiden suhteellinen merkitys ovat mahdollisten tarjoajien tiedossa, kun nämä valmistelevat tarjouksiaan. Näin ollen hankintaviranomainen ei voi soveltaa sopimuksen tekemisen perusteisiin painotusta koskevia sääntöjä tai osatekijöitä, joita se ei ole etukäteen saattanut tarjoajien tietoon.</p>
      <p>Yhteisöjen tuomioistuimen mukaan edellä mainittu ei ole ristiriidassa yhteisöjen tuomioistuimen edellä mainitussa asiassa ATI EAC ym. antamassa tuomiossa direktiivin 92/50 36 artiklan 2 kohdasta esittämän tulkinnan kanssa, koska tuossa asiassa sekä sopimuksen tekemisen perusteet ja niiden painoarvot että näiden sopimuksen tekemisen perusteiden osatekijät oli nimittäin määritelty etukäteen ja julkaistu tarjouspyyntöasiakirjoissa. Asianomainen hankintaviranomainen oli jälkikäteen vähän ennen kuorien avaamista vain määritellyt osatekijöiden painoarvot.</p>
      <p>Yhteisöjen tuomioistuin katsoi edellä mainitussa tuomiossaan, että direktiivin 92/50 36 artiklan 2 kohdan, kun sitä luetaan taloudellisten toimijoiden yhdenvertaista kohtelua koskevan periaatteen ja siitä seuraavan avoimuusvelvoitteen valossa, vastaista on, että hankintamenettelyssä hankintaviranomainen määrää myöhemmin painoarvoja ja osatekijöitä tarjouspyyntöasiakirjoissa tai hankintailmoituksessa mainituille sopimuksen tekemisen perusteille.</p>
      <p>Euroopan yhteisöjen tuomioistuin on 27.3.1980 antamassaan tuomiossa asiassa 61/79 Amministrazione delle finanze dello Stato vastaan Denkavit italiana Srl. (Kok. 1980, s. 1205) katsonut, että tulkinnalla, jonka yhteisöjen tuomioistuin 177 artiklassa (nykyisen Euroopan unionin toiminnasta tehdyn sopimuksen 267 artikla) sille annettua toimivaltaa käyttäen antaa yhteisön oikeussäännölle, selvennetään ja täsmennetään tarvittaessa kyseisen oikeussäännön merkitystä ja ulottuvuutta niin, että yhteisöjen tuomioistuimen tulkinnasta ilmenee, miten tätä oikeussääntöä täytyy tai olisi täytynyt tulkita ja soveltaa sen voimaantulosta lähtien. Tästä seuraa, että tuomioistuimet voivat soveltaa ja niiden täytyy soveltaa näin tulkittua sääntöä myös oikeussuhteisiin, jotka ovat syntyneet ja jotka on perustettu ennen tulkintapyyntöä koskevaa tuomiota, jos edellytykset kyseisen säännön soveltamista koskevan asian saattamiseksi toimivaltaisten tuomioistuinten käsiteltäväksi muuten täyttyvät.</p>
      <p>
        <em>Unionin tuomioistuimen oikeuskäytännön ottaminen huomioon</em>
      </p>
      <p>Hankintalailla ja -asetuksella on toimeenpantu muun ohella neuvoston 18.6.1992 julkisia palveluhankintoja koskevien sopimusten tekomenettelyjen yhteensovittamisesta annettu direktiivi 92/50/ETY. Näin ollen tulkittaessa kansallisia säännöksiä on otettava huomioon mainittua direktiiviä koskeva oikeuskäytäntö. Muun muassa edellä esitetystä ratkaisusta asiassa 61/79, Denkavit italiana, seuraa, että oikeuskäytäntö on otettava huomioon, vaikka unionin tuomioistuimen ennakkoratkaisu on annettu hankintamenettelyn päättymisen jälkeen.</p>
      <p>
        <em>Johtopäätökset</em>
      </p>
      <p>Kuten markkinaoikeus on päätöksessään todennut, hankintayksikkö on soveltanut tarjousvertailussaan asiantuntijoiden kokemuksen ja osaamisen arvioinnissa osatekijöiden painoarvoja, joita se ei ole ilmoittanut tarjouspyyntöasiakirjoissa. Hankintayksikkö on soveltanut tarjousten vertailussa laskentakaavaa, joka ei ole käynyt ilmi tarjouspyyntöasiakirjoista. Palvelun kattavuuden vertailussa hankintayksikkö on määrännyt vertailussa käyttämilleen osatekijöille painoarvoja, jotka eivät ole ilmenneet tarjouspyynnöstä.</p>
      <p>Koska edellä mainittuja tarjousten valinnassa merkityksellisiä seikkoja ei ole ilmoitettu tarjouspyyntöasiakirjoissa, tarjoajat eivät ole olleet tietoisia niiden merkityksestä tarjouksen valinnassa eivätkä ole siten voineet ottaa sanottuja seikkoja huomioon tarjousta laatiessaan. Hankintayksikön menettely tarjouspyynnön laatimisessa ja tarjouksia vertailtaessa ei näin ollen ole ollut omiaan turvaamaan hankintalain 1 §:n 1 momentissa ja 6 §:n 3 momentissa edellytetyllä tavalla tarjoajien tasapuolista ja syrjimätöntä kohtelua. Hankintayksikkö on näin ollen menetellyt markkinaoikeuden toteamalla tavalla hankintaa koskevien oikeusohjeiden vastaisesti. Markkinaoikeuden asiassa määräämä seuraamus on hankintalain 9 §:n mukainen.</p>
      <p>
        <strong>
          <em>1.2 Logica Suomi Oy:n valitus</em>
        </strong>
      </p>
      <p>Hallintolainkäyttölain 74 §:n 1 momentin mukaan asianosainen on velvollinen korvaamaan toisen asianosaisen oikeudenkäyntikulut kokonaan tai osaksi, jos erityisesti asiassa annettu ratkaisu huomioon ottaen on kohtuutonta, että tämä joutuu pitämään oikeudenkäyntikulunsa vahinkonaan.</p>
      <p>Hallintolainkäyttölain 74 §:n yksityiskohtaisissa perusteluissa (HE 217/1995 vp) todetaan muun ohella seuraavaa:</p>
      <p>”Perusteena korvausvelvollisuuden jakautumiselle olisi asiassa annettu ratkaisu. Tämä tarkoittaa oikeudenkäymiskaaren 21 luvun 1 ja 3 §:n säännösten mukaisia periaatteita eli sitä, että asiansa hävinnyt velvoitetaan korvaamaan vastapuolen kulut.</p>
      <p>Ratkaisun lopputuloksen lisäksi voitaisiin ottaa huomioon myös muita seikkoja. Tällaisia muita seikkoja voisivat olla muun muassa asian riitaisuus, asian merkittävyys asianosaiselle sekä myös oikeudenkäyntikulujen määrä suhteessa riidan kohteeseen tai henkilön maksukykyyn. Pykälässä ei voitaisi tyhjentävästi määritellä näitä muita seikkoja. Tämä tarkoittaa, että korvausvelvollisuutta määrättäessä ei tarvitsisi eikä tulisikaan kaavamaisesti seurata sitä, miten asianosaiset voittavat tai häviävät asian. Hallintolainkäytössä vallitsevien lukuisten erilaisten tilanteiden vuoksi säännöksen tulisi olla joustava. Yleisenä perusteena olisi sen arviointi, olisiko kohtuutonta, että vastapuoli joutuu kantamaan oikeudenkäyntikulunsa. Kysymys on siten asian lopputuloksen ja eräiden muiden seikkojen pohjalta tehtävästä arviosta. Tässä arvioinnissa tulisi ottaa huomioon myös oikeudenkäymiskaaren 21 luvun 4 §:ssä mainitut seikat, sillä hallintolainkäytössäkin voi esiintyä tilanteita, joissa asian voittanut asianosainen on aiheetta saanut aikaan oikeudenkäynnin.”</p>
      <p>Asiassa on korkeimmassa hallinto-oikeudessa Logica Suomi Oy:n valituksen johdosta kysymys siitä, onko se määrä, jolla markkinaoikeus on velvoittanut Hansel Oy:n korvaamaan sen oikeudenkäyntikulut, edellä mainitut oikeusohjeet huomioon ottaen kohtuullinen. Kun otetaan huomioon hankinnan laatu ja kokonaisarvo sekä yhtiön asiamiehen toimenpiteiden aiheellisuus ja kun tähän nähden otetaan huomioon ne perusteet, joiden nojalla markkinaoikeus on pääasiaratkaisunsa perusteluissa katsonut, että hankintayksikkö on menetellyt virheellisesti, markkinaoikeuden oikeudenkäyntikulujen korvaamista koskevan ratkaisun lopputuloksen muuttamiseen ei ole perusteita.</p>
      <p>
        <strong>
          <em>Oikeudenkäyntikulujen korvaaminen</em>
        </strong>
      </p>
      <p>2. Asian näin päättyessä ja sen laatuun nähden ja kun otetaan huomioon hallintolainkäyttölain 74 §, Hansel Oy:lle ei ole määrättävä maksettavaksi korvausta oikeudenkäyntikuluista markkinaoikeudessa tai korkeimmassa hallinto-oikeudessa.</p>
      <p>3. Korkeimman hallinto-oikeuden ratkaisun lopputulos huomioon ottaen olisi kohtuutonta, jos Logica Suomi Oy joutuisi pitämään vahinkonaan ne oikeudenkäyntikulut, jotka sille on aiheutunut selityksen antamisesta Hansel Oy:n valituksesta. Tämän vuoksi Hansel Oy on hallintolainkäyttölain 74 §:n nojalla määrättävä korvaamaan Logica Suomi Oy:n kohtuulliset oikeudenkäyntikulut korkeimmassa hallinto-oikeudessa edellä ratkaisuosasta ilmenevällä tavalla.</p>
      <p>Asian ovat ratkaisseet hallintoneuvokset Pekka Vihervuori, Irma Telivuo, Anne E. Niemi, Riitta Mutikainen ja Hannu Ranta. Asian esittelijä Markus Ukkola.</p>
    </div>
  </finlex:content>
</finlex:document>
