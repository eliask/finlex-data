<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201000330</dcterms:identifier>
  <finlex:ecliIdentifier>ECLI:FI:KHO:2010:10</finlex:ecliIdentifier>
  <dcterms:title>25.2.2010/330 KHO:2010:10</dcterms:title>
  <dcterms:description>
    <p>
      <span>Omaishoidon tuki</span>
      <span>Omaishoitajan vapaapäivä</span>
      <span>Palvelusetelin käyttötarkoitus</span>
      <span>Hallintoriita</span>
    </p>
  </dcterms:description>
  <finlex:registerNumber>3151/2/08</finlex:registerNumber>
  <dcterms:issued>2010-02-25</dcterms:issued>
  <finlex:fileCopyNumber>330</finlex:fileCopyNumber>
  <dcterms:abstract>
    <p>
      <strong>Omaishoitajan lakisääteisten vapaapäivien toteuttamiseksi myönnettyjä palveluseteleitä ei voitu käyttää hoidettavan lääkärikäynteihin eikä tämän kampaamo- ja kauneushoitolamaksuihin.</strong>
    </p>
    <p>
      <strong>Laki omaishoidon tuesta 1, 2, 3 ja 4 §</strong>
    </p>
    <p>
      <viite tyyppi="www" kohde="http://www.kho.fi/paatokset/50008.htm">Kort referat på svenska</viite>
    </p>
  </dcterms:abstract>
  <finlex:content id="r201000330">
    <div>
      <p>
        <strong>Asian aikaisempi käsittely</strong>
      </p>
      <p>A oli hakenut puolisonsa B:n omaishoitajana vapaapäivien toteuttamiseksi myönnettyjen palveluseteleiden käyttöoikeutta yksityisiin lääkärikäynteihin sekä kampaamo- ja kauneushoitolamaksuihin.</p>
      <p><em>J:n sosiaali- ja terveyslautakunnan yksilöasiainjaosto</em> on 19.12.2007 tekemällään päätöksellä pysyttänyt alaisensa viranhaltijan 23.10.2007 tekemän päätöksen, jolla viranhaltija oli hylännyt A:n hakemuksen palvelusetelin käytöstä muihin kuin yksityisen palvelun tuottajan antaman kotona tapahtuvan hoidon kustannuksiin.</p>
      <p><em>A</em> on hakemuksessaan hallinto-oikeudelle vaatinut, että omaishoitajan vapaapäivien toteuttamiseksi myönnettyjä palveluseteleitä voitaisiin käyttää yksityisiin lääkärikäynteihin sekä kampaamo- ja kauneushoitolamaksuihin.</p>
      <p>Myöntämisperusteista tehdyn päätöksen 31.1.2007 mukaan J:n kaupungin vammaispalvelut korvaa kotona tai kodin ulkopuolella tapahtuvaa lomituspalvelua. Omaishoitosopimuksessa 3.9.2007 ei ole mainintaa siitä, että hoito on suoritettava kotona. Mitä tulee hoidettavan kampaamo-, kauneushoitola- tai yksityislääkärilaskuihin, nämä palvelut on mahdollista saada kotiinkin. Asialla ei ole merkitystä, sillä kaikki nämä hoidot löytyvät noin 100 metrin päästä A:n ja B:n kotoa ja lähimmät jopa samasta talosta. Rahasummalla on A:lle ja B:lle suuri merkitys, koska A on joutunut vähentämään töitään 70-80 prosenttia.</p>
      <p><em>J:n sosiaali- ja terveyslautakunnan yksilöasiainjaosto</em> on antanut hakemuksen johdosta lausunnon.</p>
      <p><em>A</em> on antanut vastaselityksen. Hänen omaishoitoa koskevassa sopimuksessaan ei lue, että 600 euroa/vuosi on annettu kotona suoritettavaan hoitoon, vaan siinä lukee, että omaishoitajan vapaat toteutetaan palvelusetelillä (600 euroa/vuosi). Omaishoitaja pääsisi esimerkiksi kirjastoon ja kauppaan. Puolisoa ei ole tarkoitus viedä laitokseen. Asiassa on otettava huomioon myös sosiaalihuollon asiakkaan asemasta ja oikeuksista annetun lain 8 §.</p>
      <p>
        <strong>Helsingin hallinto-oikeuden ratkaisu</strong>
      </p>
      <p><em>Hallinto-oikeus</em> on valituksenalaisella päätöksellään hylännyt A:n hakemuksen.</p>
      <p>Hallinto-oikeus on perustellut päätöstään seuraavasti:</p>
      <p>Omaishoidon tuesta annetun lain 4 §:n 1 momentin (950/2006) mukaan omaishoitajalla on oikeus pitää vapaata vähintään kolme vuorokautta sellaista kalenterikuukautta kohti, jonka aikana hän on yhtäjaksoisesti tai vähäisin keskeytyksin sidottu hoitoon ympärivuorokautisesti tai jatkuvasti päivittäin. Sidonnaisuus katsotaan ympärivuorokautiseksi siitä huolimatta, että hoidettava viettää säännöllisesti vähäisen osan vuorokaudesta käyttäen kotinsa ulkopuolella järjestettyjä sosiaali- tai terveyspalveluja taikka saaden kuntoutusta tai opetusta. Pykälän 3 momentin mukaan kunnan on huolehdittava hoidettavan hoidon tarkoituksenmukaisesta järjestämisestä hoitajan vapaan ajaksi.</p>
      <p>J:n sosiaali- ja terveyslautakunnan omaishoidon tuen myöntämisperusteiden mukaan omaishoitajan antamaa hoitoa ja huolenpitoa korvaavia palveluja voivat olla tilapäinen kotipalvelu, hoito asumispalveluyksikössä, lyhytaikainen laitoshoito ja terveydenhuollon tai sosiaalihuollon laitoksessa tai muussa toimintayksikössä annettava päivä- tai yöhoito. Omaishoitajan vapaiden järjestämiseksi hoidettavan hoito järjestetään J:n kaupungissa a) ensisijaisesti asumispalvelujen piirissä Pihlavistokodissa, Kivipuiston palvelukeskuksessa tai muussa yksityiseltä palveluntuottajalta hankittavassa asumispalveluyksikössä, b) lisäksi se voidaan järjestää kotilomituksena siten, että omaishoidon tukitiimi hoitaa 8 tuntia vuorokaudessa ja omaishoitajan valitsema henkilö tai henkilöt 16 tuntia vuorokaudessa. Palvelusta peritään 9 euroa vuorokaudelta. Hoitajalla ja hoidettavalla ei ole ehdotonta oikeutta valita omaishoitajan vapaiden ajaksi järjestettävän hoidon muotoa. Hoidettavan hoitoa ei voida omaishoitajan vapaiden tai asioinnin ja virkistyksen ajaksi järjestää kotihoidon toimintana. Kotiin ja kodin ulkopuolella järjestettävää lomituspalvelua varten myönnetään palvelusetelinä tai maksusitoumuksena enintään 600 euroa vuodessa omaishoidon tuen saajaa tai omaishoidettavaa kohti talousarvioon varatun määrärahan puitteissa. Omaishoitajien lakisääteisen vapaan ajaksi aloitetaan J:n kaupungissa uutena toimintana vuoden 2007 aikana omaishoitajan virkistyksen ja asioinnin ajaksi annettava hoitoapu kotiin (hoitaja asiakkaan kotona) Pihlavistokotiin sijoittuvan tukitiimin avulla.</p>
      <p>A:ta ja B:tä koskevan omaishoidon tuesta 3.9.2007 tehdyn sopimuksen mukaan omaishoitajan vapaat toteutetaan palveluseteleillä (600 euroa/vuosi).</p>
      <p>Kun omaishoidon tuesta annetun lain 4 §:n 1 momentin edellytykset täyttyvät, on A:lla oikeus sanotun lainkohdan mukaiseen vähintään kolmen vuorokauden vapaaseen ja J:n kaupungilla on velvollisuus hoidon järjestämiseen lain tarkoittamalla tavalla hoitajan lakisääteisen vapaan ajaksi.</p>
      <p>Kunta on voinut edellä sanotun lain sekä omien toimintaohjeittensa puitteissa määrätä lakisääteisen vapaan järjestämisestä. Omaishoitajan lakisääteisen vapaan aikaista hoitoa ei voida myöntää A:n vaatimalla tavalla.</p>
      <p>
        <em>Hallinto-oikeuden soveltamat oikeusohjeet</em>
      </p>
      <p>Perusteluissa mainittujen lisäksi<br/> Hallintolainkäyttölaki 69 §</p>
      <p>
        <strong>Käsittely korkeimmassa hallinto-oikeudessa</strong>
      </p>
      <p><em>A</em> on valituksessaan vaatinut, että hallinto-oikeuden päätös kumotaan ja hänen vaatimukseensa omaishoitoon myönnettyjen palveluseteleiden käyttämisestä yksityisiin lääkärikäynteihin sekä kampaamo- ja kauneushoitolamaksuihin suostutaan. Hän on uudistanut hallinto-oikeudessa lausumansa. Omaishoitoa koskevan sopimuksen mukaan omaishoitajan vapaat toteutetaan palvelusetelillä (600 euroa/vuosi). Sopimuksessa ei ole mainittu, miten setelit tulisi käyttää. Omaishoidon sopimusta tehtäessä ja asian ollessa hallinto-oikeudessa hänelle ei ole ilmoitettu, miten J:n sosiaali- ja terveyslautakunta oli määritellyt omaishoidon ja miten hänen pitäisi toimia. Häntä oli ainoastaan ohjattu etsimään palveluntuottajia.</p>
      <p>
        <em>Selvitykset korkeimmassa hallinto-oikeudessa</em>
      </p>
      <p><em>J:n sosiaali- ja terveyslautakunta</em> on antamassaan selityksessä esittänyt valituksen hylkäämistä. Hakijalle on 23.10.2007 perusteltu ja selvitetty palvelusetelin käyttötarkoitus. Omaishoidon tuesta annetun lain mukaan kunta järjestää omaishoitajien vapaapäivien lomituksen ja J:n kaupungissa lomitus järjestetään pääsääntöisesti intervallipaikkana Kivipuiston palvelukeskuksessa. Jos hoitaja tai hoidettava ei halua olla poissa kotoa lomitusjakson aikana, kaupunki myöntää 600 euron vuosittaisen palvelusetelin, jolla perhe voi ostaa kotiin hoitoa. Palvelusetelillä ei voi ostaa muita kuin hoiva- ja hoitopalveluita. J:n kaupunki on toiminut säännösten mukaisesti kohdellen hakijoita tasapuolisesti.</p>
      <p><em>A</em> on antanut vastaselityksen ja uudistanut vaatimuksensa. B sairastaa vaikeaa sairautta, joka vaikuttaa verenkiertoon ja hänellä on myös hengenahdistusta. Haetut hoidot olisivat tärkeitä psyykkisen terveyden takia.</p>
      <p>
        <strong>Korkeimman hallinto-oikeuden ratkaisu</strong>
      </p>
      <p>Korkein hallinto-oikeus on tutkinut asian. Valitus hylätään. Hallinto-oikeuden päätöksen lopputulosta ei muuteta.</p>
      <p>
        <em>Perustelut</em>
      </p>
      <p>Omaishoidon tuesta annetun lain (937/2005) 1 §:n mukaan sanotun lain tarkoituksena on edistää hoidettavan edun mukaisen omaishoidon toteuttamista turvaamalla riittävät sosiaali- ja terveydenhuollon palvelut sekä hoidon jatkuvuus ja omaishoitajan työn tukeminen.</p>
      <p>Saman lain 2 §:n määritelmän mukaan sanotussa laissa tarkoitetaan omaishoidolla vanhuksen, vammaisen tai sairaan henkilön hoidon ja huolenpidon järjestämistä kotioloissa omaisen tai muun hoidettavalle läheisen henkilön avulla ja omaishoidon tuella kokonaisuutta, joka muodostuu hoidettavalle annettavista tarvittavista palveluista sekä omaishoitajalle annettavasta hoitopalkkiosta, vapaasta ja omaishoitoa tukevista palveluista.</p>
      <p>Lain 4 §:n 1 momentin mukaan omaishoitajalla on oikeus pitää vapaata vähintään kolme vuorokautta sellaista kalenterikuukautta kohti, jonka aikana hän on yhtäjaksoisesti tai vähäisin keskeytyksin sidottu hoitoon ympärivuorokautisesti tai jatkuvasti päivittäin. Kunnan on mainitun pykälän 3 momentin mukaan huolehdittava hoidettavan hoidon tarkoituksenmukaisesta järjestämisestä hoitajan vapaan aikana.</p>
      <p>J:n sosiaali- ja terveystoimea varten hyväksyttyjen omaishoidon tuen myöntämisperusteiden mukaan omaishoitajan antamaa hoitoa ja huolenpitoa korvaavia palveluja voivat olla tilapäinen kotipalvelu, hoito asumispalveluyksikössä, lyhytaikainen laitoshoito ja terveydenhuollon tai sosiaalihuollon laitoksessa tai muussa toimintayksikössä annettava päivä- tai yöhoito. J:n kaupungissa omaishoitajan vapaiden järjestämiseksi hoidettavan hoito järjestetään: a) ensisijaisesti asumispalvelujen piirissä Pihlavistokodissa, Kivipuiston palvelukeskuksessa tai muussa yksityiseltä palveluntuottajalta hankittavassa asumispalveluyksikössä, b) lisäksi se voidaan järjestää kotilomituksena siten, että omaishoidon tukitiimi hoitaa 8 tuntia vuorokaudessa ja omaishoitajan valitsema henkilö tai henkilöt, kuten läheiset, 16 tuntia vuorokaudessa. Palvelusta peritään 9 euroa vuorokaudelta. Hoitajalla ja hoidettavalla ei ole ehdotonta oikeutta valita omaishoitajan vapaiden ajaksi järjestettävän hoidon muotoa. Hoidettavan hoitoa ei voida omaishoitajan vapaiden tai asioinnin ja virkistyksen ajaksi järjestää kotihoidon toimintana.</p>
      <p>Myöntämisperusteiden mukaan J:n kaupungissa kotiin ja kodin ulkopuolella järjestettävää lomituspalvelua varten myönnetään palvelusetelinä tai maksusitoumuksena enintään 600 euroa vuodessa omaishoidon tuen saajaa tai omaishoidettavaa kohti talousarvioon varatun määrärahan puitteissa. Omaishoitajien lakisääteisen vapaan ajaksi on aloitettu vuonna 2007 omaishoitajan virkistyksen ja asioinnin ajaksi hoitoavun antaminen kotiin Pihlavistokotiin sijoittuvan tukitiimin avulla. Tällöin hoitaja tulee asiakkaan kotiin.</p>
      <p>A oli hakenut puolisonsa omaishoitajana vapaapäivien toteuttamiseksi myönnettyjen palveluseteleiden, arvoltaan 600 euroa vuodessa, käyttöoikeutta puolisonsa yksityisiin lääkärikäynteihin sekä kampaamo- ja kauneushoitolamaksuihin.</p>
      <p>Omaishoidon tuen avulla järjestetään henkilön hoitoa ja huolenpitoa kotioloissa tai muutoin vastaavalla tavalla. Omaishoitajan lakisääteisen vapaan järjestämistä varten J:n sosiaali- ja terveystoimi myöntää lomituspalveluna palveluseteleitä, joilla voidaan järjestää hoitoa kotiin ja kodin ulkopuolelle. Lisäksi omaishoitajien vapaan ajaksi on aloitettu omaishoitajan virkistyksen ja asioinnin ajaksi hoitoavun antaminen kotiin määrätyn tukitiimin avulla. Haettu seteleiden käyttö yksityisiin terveydenhuollon sekä kampaamo- ja kauneudenhoidon palvelujen käyttämiseen ei ole omaishoidon tuesta annetussa laissa tarkoitettua omaishoitoa tai huolenpitoa. Tämän vuoksi A:n hakemus palvelusetelin käyttämisestä hänen hakemuksessaan tarkoitetulla tavalla on voitu hylätä. Näillä perusteilla A:n valitus on hylättävä.</p>
      <p>Asian ovat ratkaisseet hallintoneuvokset Pirkko Ignatius, Ahti Vapaavuori, Matti Pellonpää, Eila Rother ja Maarit Pekkanen. Asian esittelijä Marja-Liisa Judström.</p>
    </div>
  </finlex:content>
</finlex:document>
