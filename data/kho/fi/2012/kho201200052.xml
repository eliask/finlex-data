<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201200052</dcterms:identifier>
  <finlex:ecliIdentifier>ECLI:FI:KHO:2012:T52</finlex:ecliIdentifier>
  <dcterms:title>19.1.2012/52</dcterms:title>
  <dcterms:description>
    <p>
      <span>Arvonlisävero</span>
      <span>Verollinen myynti</span>
      <span>Liikuntapalvelu</span>
      <span>Ohjattu tennisliikuntatoiminta</span>
      <span>Verokanta</span>
      <span>Direktiivin vaikutus</span>
    </p>
  </dcterms:description>
  <finlex:registerNumber>2384/2/10</finlex:registerNumber>
  <dcterms:issued>2012-01-19</dcterms:issued>
  <finlex:fileCopyNumber>52</finlex:fileCopyNumber>
  <dcterms:abstract>
    <p>A Oy harjoitti muun ohella ohjattua tennisliikuntatoimintaa ja se oli toiminnastaan arvonlisäverovelvollinen. Yhtiön järjestämiin harjoitusryhmiin varattiin viikoittaiset harjoitusajat kevät- tai syyskaudeksi kauden alussa. Pelaajakohtainen maksu maksettiin kertamaksuna ja se oikeutti tenniksen harjoitteluun 4 - 6 hengen ryhmissä 18 - 20 kertaa kaudessa. Maksu oli sama riippumatta siitä, kuinka monta osallistujaa ryhmässä oli. Harjoitusryhmiä oli kolmea eri tasoa. Harjoitusaika kesti kulloinkin joko tunnin, puolitoista tuntia tai kaksi tuntia. Harjoitusryhmiin osallistuvilla oli käytettävissään yhtiön järjestämä ohjaaja, joka perehdytti aloittelijoita oikeaan tekniikkaan ja ohjeisti muutoinkin tehokkaaseen ja teknisesti oikeaan pelaamiseen sekä motivoi ja kannusti ryhmiin osallistuvia harjoitteluun.</p>
    <p>A Oy järjesti tilausten perusteella vastaavia harjoitusryhmiä myös yritysten henkilökunnille ja asiakastilaisuuksiin. Tällöinkin ryhmiin osallistuvilla oli käytettävissään yhtiön järjestämä ohjaaja, joka toimi edellä selostetuin tavoin kuitenkin niin, että ohjaajia oli yksi 6 - 8 osallistujaa kohti. Yhtiö peri näihin ryhmiin osallistuvilta maksun pääsääntöisesti harrastajakohtaisesti vuosi- tai kausimaksuna. Joissakin tapauksissa maksu perittiin ryhmä- tai tapahtumakohtaisesti.</p>
    <p>A Oy järjesti kesäisin myös viikon kestäviä tennisleirejä 4 - 16-vuotiaille lapsille ja nuorille. Tennisleirit olivat joko kokopäivä- tai aamupäiväleirejä. Aamupäiväleirit kestivät taukoineen 2,5 tuntia ja kokopäiväleirit 7 tuntia. Aamupäiväleirillä pelattiin ainoastaan tennistä eikä leiriohjelmaan sisältynyt ruokailua. Kokopäiväleirillä pelattiin tennistä 4,5 tuntia ja harrastettiin muuta urheilua yhden tunnin ajan. Kokopäiväleirillä tarjottiin lounas, jonka hinta sisältyi erittelemättömänä leirin kokonaishintaan. Tenniksen ohjaus leireillä tapahtui 4 - 8 henkilön ryhmissä.</p>
    <p>Ohjaaja ei antanut missään harjoitusryhmissä eikä leireillä yksityisopetusta eikä valmentanut ryhmiin osallistuvia kilpaurheiluun.</p>
    <p>Harjoittaessaan ohjattua tennisliikuntatoimintaa A Oy tarjosi asiakkailleen palvelun, joka sisälsi paitsi tenniksen ohjausta ja opetusta myös mahdollisuuden tenniksen pelaamiseen. Tämän kaltaisessa tilanteessa palvelun verokohtelua ei voitu jakaa, vaan se määräytyi yhtenäisesti sen mukaan, oliko pääpaino tenniksen ohjauksella ja opetuksella vai tenniksen pelaamisella. Kun otettiin huomioon palveluun sisältyvän tenniksen ohjauksen ja opetuksen sisältö ja määrä, jota oli pidettävä vähäistä suurempana, palvelun myynnin pääpainon katsottiin olevan tenniksen ohjauksessa ja opetuksessa. Tenniksen ohjauksella ja opetuksella katsottiin olevan myös asiakkaiden kannalta oleellinen merkitys verrattuna tilanteeseen, jossa kysymys oli pelkästään tenniksen pelaamisesta eli liikunnan harjoittamisesta siihen tarkoitukseen varatussa tilassa. Kun lisäksi otettiin huomioon, että yhteisestä arvonlisäverojärjestelmästä annetun neuvoston direktiivin 2006/112/EY liitteen III 14 kohdan mukaan alennettua verokantaa voitiin soveltaa vain urheilulaitosten käyttöoikeuteen ja että alennettuja verokantoja koskevia poikkeuksia oli tulkittava suppeasti ja niin pitkälle kuin mahdollista unionin oikeuden mukaisesti, A Oy ei voinut soveltaa tennisliikuntapalvelujen myyntiin arvonlisäverolain 85 a §:n 1 momentin 3 kohdassa tarkoitettua alennettua verokantaa.</p>
    <p>Keskusverolautakunnan ennakkoratkaisu ajaksi 26.5.2010 - 31.12.2011.</p>
    <p>Arvonlisäverolaki 84 § ja 85 a § 1 momentti 3 kohta<br/> Neuvoston direktiivi 2006/112/EY yhteisestä arvonlisäverojärjestelmästä 98 artikla ja liite III 14 kohta<br/> Unionin tuomioistuimen tuomiot asioissa C-349/96, Card Protection Plan, C-41/04, Levob, C-251/05, Talacre, C-425/06, Part Service, C-572/07, RLRE Tellmer Property, ja C-492/08, komissio v. Ranska</p>
  </dcterms:abstract>
</finlex:document>
