<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201201363</dcterms:identifier>
  <finlex:ecliIdentifier>ECLI:FI:KHO:2012:T1363</finlex:ecliIdentifier>
  <dcterms:title>24.5.2012/1363</dcterms:title>
  <dcterms:description>
    <p>
      <span>Arvonlisävero</span>
      <span>Verollinen myynti</span>
      <span>Palvelun oma käyttö</span>
      <span>Vastikkeeton luovutus</span>
      <span>Tiedotus- ja ilmoitustilan luovutus</span>
      <span>Sanomalehden kustannustoiminta</span>
      <span>Direktiivin vaikutus</span>
    </p>
  </dcterms:description>
  <finlex:registerNumber>2763/2/09</finlex:registerNumber>
  <dcterms:issued>2012-05-24</dcterms:issued>
  <finlex:fileCopyNumber>1363</finlex:fileCopyNumber>
  <dcterms:abstract>
    <p>Sanomalehden kustannustoimintaa harjoittava A Oy, joka myi lehdestä mainos- ja ilmoitustilaa vastiketta vastaan, oli vuosina 2003 - 2005 luovuttanut tiedotus- ja ilmoitustilaa lehdessä myös vastikkeetta paikallisille ei-verovelvollisille yhteisöille. Ilmoituksia oli julkaistu vain silloin, kun lehdessä oli ollut myymätöntä julkaisutilaa. A Oy:n mukaan vastikkeetta julkaistut ilmoitukset edistivät ja vahvistivat lehden lukija- ja tilaajasuhdetta välittämällä tietoa alueen tapahtumista sekä tukivat myös välillisesti lehden ilmoitusmyyntitoimintaa, koska niillä houkuteltiin alueen yrittäjiä mainostamaan ja ilmoittamaan lehdessä.</p>
    <p>Tilanteessa, jossa verovelvollinen luovutti palvelun vastikkeetta muutoin kuin omaan tai henkilökuntansa yksityiskäyttöön, oman käytön verotus tuli kuudennen arvonlisäverodirektiivin mukaan sovellettavaksi vain, jos luovutus tapahtui verovelvolliselle kuulumattomiin tarkoituksiin. Arvonlisäverolain 22 § oli ennen 1.1.2008 voimaan tullutta lainmuutosta (1312/2007) yleisemmässä muodossa ja säännöksen sanamuoto viittasi kuudetta arvonlisäverodirektiiviä laajempaan oman käytön verotukseen. Unionin tuomioistuimen asiassa C-155/01, Cookies World, ottaman kannan mukaan jäsenvaltioilla ei ollut toimivaltaa säätää direktiiviä laajemmasta palvelujen oman käytön verotuksesta. Näin ollen ja ottaen huomioon, että arvonlisäverolakia tulkittaessa oli valittava direktiivin Suomelle asettamien velvoitteiden mukainen tulkinta, arvonlisäverolain 22 §:ää tuli ennen 1.1.2008 voimaan tullutta lainmuutostakin tulkita siten, että palvelun vastikkeettomasta luovutuksesta ei ollut suoritettava oman käytön veroa, jos luovutus tapahtui luovuttajan liiketoimintaan kuuluvaan tarkoitukseen.</p>
    <p>Korkein hallinto-oikeus katsoi, että kysymyksessä olevat vastikkeetta julkaistut ilmoitukset liittyivät niiden julkaisutarkoitus huomioon ottaen A Oy:n arvonlisäverolliseen kustannustoimintaan ja että niiden luovutukset tapahtuivat A Oy:n liiketoimintaan kuuluvassa tarkoituksessa. Tämän vuoksi A Oy:n ei ollut suoritettava arvonlisäveroa palvelun ottamisesta omaan käyttöön, kun se luovutti vastikkeetta tiedotus- ja ilmoitustilaa kustantamassaan sanomalehdessä paikallisille ei -verovelvollisille yhteisöille.</p>
    <p>Arvonlisäveron palautushakemukset kohdekuukausilta 12/2003, 12/2004 ja 12/2005.</p>
    <p>Arvonlisäverolaki 1 § 1 momentti 1 kohta, 20 § ja 22 §<br/> Euroopan yhteisöjen neuvoston kuudes arvonlisäverodirektiivi (77/388/ETY) 6 artikla 2 ja 3 kohta<br/> Unionin tuomioistuimen tuomio asiassa C-155/01, Cookies World</p>
    <p>Ks. myös KHO 29.10.2003 T 2656.</p>
  </dcterms:abstract>
</finlex:document>
