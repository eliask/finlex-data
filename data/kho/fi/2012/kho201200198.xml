<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201200198</dcterms:identifier>
  <finlex:ecliIdentifier>ECLI:FI:KHO:2012:10</finlex:ecliIdentifier>
  <dcterms:title>10.2.2012/198 KHO:2012:10</dcterms:title>
  <dcterms:description>
    <p>
      <span>Maankäyttö ja rakentaminen</span>
      <span>Rakennuslupa</span>
      <span>Valitusoikeus</span>
      <span>Vastapäinen rakennuspaikka</span>
    </p>
  </dcterms:description>
  <finlex:registerNumber>3249/1/11</finlex:registerNumber>
  <dcterms:issued>2012-02-10</dcterms:issued>
  <finlex:fileCopyNumber>198</finlex:fileCopyNumber>
  <dcterms:abstract>
    <p>
      <strong>Rakennuspaikkaa pidettiin vastapäisenä, kun rakennuspaikka ja valittajan omistama kiinteistö sijaitsivat katujen risteyksessä vinottain vastapäätä ja kiinteistöjen väliin jäi ainoastaan katualuetta. Etäisyys valittajan omistamasta kiinteistöstä rakennuspaikkana olevaan kiinteistöön oli noin 30 metriä. Valittaja oli vastapäisen alueen omistaja ja oikeutettu valittamaan rakennuslupapäätöksestä.</strong>
    </p>
    <p>
      <strong>Maankäyttö- ja rakennuslaki 192 § 1 momentti 1 kohta</strong>
    </p>
    <p>
      <strong>Ks. myös KHO 2002:40 ja KHO 2008:46, joissa valitusoikeutta ei ollut.</strong>
    </p>
    <p>
      <viite tyyppi="www" kohde="http://www.kho.fi/paatokset/57604.htm">Kort referat på svenska</viite>
    </p>
  </dcterms:abstract>
  <finlex:content id="r201200198">
    <div>
      <p>
        <strong>Päätös, josta valitetaan</strong>
      </p>
      <p>Helsingin hallinto-oikeus 30.9.2011 nro 11/0954/5</p>
      <p>
        <strong>Asian aikaisempi käsittely</strong>
      </p>
      <p><em>Helsingin rakennuslautakunta</em> on 7.6.2011 (§ 228) tekemällään ja 10.6.2011 julkipanon jälkeen antamallaan päätöksellä myöntänyt Asumispalvelusäätiö ASPA:lle rakennusluvan palveluasuinrakennuksen rakentamiseen Helsingin kaupungin 29. kaupunginosan (Haaga) korttelin 103 tontille 3. Samalla lautakunta on myöntänyt luvan rakennustöiden suorittamiseen hakijan asettamaa 76 275 euron vakuutta vastaan. Aloittamisoikeus ei salli toimenpiteiden ulottamista tontinrajojen ulkopuolelle.</p>
      <p>
        <strong>Asian käsittely Helsingin hallinto-oikeudessa siltä osin kuin nyt on kysymys</strong>
      </p>
      <p><em>Asunto Oy Huovitie 10</em> on valituksessaan hallinto-oikeudelle vaatinut, että rakennussuunnitelmat hylätään. Rakennustöitä ei saa aloittaa ennen kuin rakennuslupa on lainvoimainen.</p>
      <p>Vaatimustensa tueksi yhtiö on esittänyt muun ohella seuraavaa:</p>
      <p>Aloittamisoikeuden perusteluksi esitetyt laitoshoidossa olevat kehitysvammaiset eivät ole riittävän painava syy aloittaa työt ennen päätöksen lainvoimaisuutta. Alueen palauttaminen entiselleen louhinnan jälkeen on mahdotonta.</p>
      <p>Esitetty käyttötarkoitus ei ole kaavan mukainen. Kaavassa alue on osoitettu sosiaali- ja terveystoimelle, eikä rakennushanke voi sisältää pelkkiä tukiasuntoja, vaikka asukkaat tarvitsisivatkin asumisen tukipalveluita. Ympärivuorokautinen henkilökunta, yöaikaan yksi henkilö, on riittämätön peruste suunniteltujen asuntojen määrä huomioon ottaen. Kaavassa on ollut varaus kuulovammaisten asunto- ja koulutustiloiksi. Pelkkä tukiasunnoiksi muuttaminen vaatii kaavan uudelleen käsittelyn, koska asuntojen määrä tontilla lisääntyy huomattavasti.</p>
      <p>Esitetyt rakennusalan ja rakennuskorkeuden ylitykset voitaisiin välttää rakennuksen suunnittelussa. Rakennus vaikuttaa suunnitellun tarkoituksella ylittämään vähäisesti kaavan rakennusalat tavoitteena mahdollisimman suuri rakennus, mikä on kestämätöntä. Eteläinen naapuri on hyväksynyt muutokset, mutta mainitulla suunnalla ei ole asuinrakennuksia. Perustelu, että kaavan rajojen ylittäminen edistää asemakaavan toteutumista, on heikko.</p>
      <p><em>Helsingin rakennuslautakunta</em> on valituksen johdosta antamassaan lausunnossa katsonut, että Asunto Oy Huovitie 10:n omistama 29. kaupunginosan korttelin 102 tontti 1 sijaitsee maankäyttö- ja rakennuslain 192 §:n 1 momentissa tarkoitetulla tavalla vastapäätä rakennuspaikkaa, vaikkakin vinottain vastapäätä. Näin ollen yhtiöllä on asiassa valitusoikeus.</p>
      <p>Valituskirjelmän on Asunto Oy Huovitie 10:n puolesta allekirjoittanut A. Yhtiöjärjestyksen mukaan yhtiön toiminimen kirjoittaa joko isännöitsijä yksin tai kaksi hallituksen jäsentä yhdessä tai per procuram se tai ne, jotka hallitus siihen valtuuttaa. Kaupparekisteritietojen mukaan A on yhtiön hallituksen varsinainen jäsen. A:lla ei ole yhtiön hallituksen jäsenenä oikeutta yksin kirjoittaa yhtiön toiminimeä. Hallinto-oikeuden rakennuslautakunnalle toimittamissa asiakirjoissa ei ole myöskään selvitystä siitä, että A olisi oikeutettu kirjoittamaan yhtiön toiminimen yhtiön hallituksen antaman valtuutuksen nojalla. A:lla ei siten ole ollut oikeutta allekirjoittaa valituskirjelmää Asunto Oy Huovitie 10:n puolesta ja yhtiön valitus on jätettävä tutkimatta.</p>
      <p>Rakennuspaikkana oleva tontti on voimassa olevassa asemakaavassa vuodelta 2002 osoitettu YS-merkinnällä, johon liittyvän kaavamääräyksen mukaan kysymyksessä on sosiaalitointa ja terveydenhuoltoa palvelevien rakennusten korttelialue. Suunnitellun rakennuksen tulevia käyttäjiä ovat Asumispalvelusäätiö ASPA, Nuorisoasuntoliitto NAL ja Y-säätiö. Luvan hakijan mukaan kaikki rakennuksen tulevat asukkaat tarvitsevat tuetun asumisen palveluita. Rakennuksessa tulee olemaan henkilökuntaa ympäri vuorokauden. Luvan hakijan mukaan henkilökuntaa on päivisin 20 ja yöaikaan yksi. Rakennuksen suunniteltu käyttötarkoitus on asemakaavan mukainen. Rakennuslupapäätöksessä on otsikon ”Poikkeamiset perusteluineen” alla selostettu yksityiskohtaisesti rakennushankkeelle maankäyttö- ja rakennuslain 175 §:n nojalla myönnetyt vähäiset poikkeamiset. Vähäiset poikkeamiset on voitu perustellusti myöntää. Rakennuslautakunta on esittänyt, että valitus hylätään siltä osin kuin sitä ei jätetä tutkimatta.</p>
      <p>
        <strong>Hallinto-oikeuden ratkaisu</strong>
      </p>
      <p><em>Helsingin hallinto-oikeus</em> on, siltä osin kuin nyt on kysymys, valituksenalaisella päätöksellään jättänyt tutkimatta Asunto Oy Huovitie 10:n valituksen Helsingin rakennuslautakunnan päätöksestä.</p>
      <p>Hallinto-oikeus on perustellut päätöstään seuraavasti:</p>
      <p>Maankäyttö- ja rakennuslain 192 §:n 1 momentin mukaan valitusoikeus rakennuslupapäätöksestä on:<br/> 1) viereisen tai vastapäätä olevan alueen omistajalla tai haltijalla;<br/> 2) sellaisen kiinteistön omistajalla ja haltijalla, jonka rakentamiseen tai muuhun käyttämiseen päätös voi olennaisesti vaikuttaa;<br/> 3) sillä, jonka oikeuteen, velvollisuuteen tai etuun päätös välittömästi vaikuttaa; sekä<br/> 4) kunnalla.</p>
      <p>(---) Asunto Oy Huovitie 10:n ja rakennuspaikan välillä taas sijaitsevat Ilkantien ja Huovitien katualueet. Hallinto-oikeus on katsonut, etteivät (---) Asunto Oy Huovitie 10 siten ole maankäyttö- ja rakennuslain 192 §:n 1 momentissa tarkoitetulla tavalla viereisen tai vastapäätä olevan alueen omistajia. Kumpikaan yhtiöistä ei myöskään ole sellaisen kiinteistön omistaja tai haltija, jonka rakentamiseen tai muuhun käyttämiseen rakennuslupa voi olennaisesti vaikuttaa. Lupa ei liioin vaikuta välittömästi mainittujen asunto-osakeyhtiöiden oikeuteen, velvollisuuteen tai etuun. Näin ollen (---) Asunto Oy Huovitie 10:llä ei maankäyttö- ja rakennuslain 192 §:n nojalla ole valitusoikeutta asiassa.</p>
      <p>Alueella voimassa olevassa asemakaavassa rakennuspaikka on osoitettu sosiaalitointa ja terveydenhuoltoa palvelevien rakennusten korttelialueeksi (YS). Hallinto-oikeus on todennut, että hakemuksen mukainen palveluasuinrakentaminen ei ole asemakaavan vastaista eikä ole edellyttänyt erillistä poikkeamispäätöstä. Rakennuslautakunnan rakennusluvan yhteydessä myöntämiä poikkeamisia on pidettävä vähäisinä poikkeamisina, jotka rakennuslautakunta on voinut myöntää rakennusluvan yhteydessä. (---) Asunto Oy Huovitie 10:n valitusoikeutta ratkaistaessa ei ole sovellettava maankäyttö- ja rakennuslain 193 §:ää, jossa säädetään valitusoikeudesta poikkeamispäätöksestä.</p>
      <p>
        <strong>Asian käsittely korkeimmassa hallinto-oikeudessa</strong>
      </p>
      <p><em>Asunto Oy Huovitie 10</em> on pyytänyt korkeimmalta hallinto-oikeudelta lupaa valittaa Helsingin hallinto-oikeuden päätöksestä ja valituksessaan vaatinut, että hallinto-oikeuden päätös kumotaan ja asia palautetaan hallinto-oikeudelle uudelleen käsiteltäväksi.</p>
      <p>Vaatimustensa tueksi yhtiö on esittänyt muun ohella seuraavaa:</p>
      <p>Hallinto-oikeuden päätökseen liittyvän äänestyslausunnon mukaisesti rakennuspaikkana olevan kiinteistön eteläinen raja osuu vastapäätä olevan Huovitien keskivaiheille ja yhtiön kiinteistö sijaitsee Ilkantien ja Huovitien risteyksessä. Yhtiön kiinteistö sijaitsee siis vain hieman vinosti vastapäätä rakennuspaikkaa ja yhtiön valitus pitäisi käsitellä.</p>
      <p>Yhtiön rakennuksen sijainti painottuu tontin pohjoisrajalle ja rakennuspaikan eteläinen raja on lähes vastapäätä yhtiön kiinteistön pohjoisinta osaa. Rakennuspaikka vaikuttaa myös alueen liikenteeseen, koska Ilkantie on ainoa rakennuspaikkaa sivuava katu ja Huovitie on lähin poikkikatu. Näistä syistä yhtiön valituksessa hallinto-oikeudelle mainitut asuntojen huomattava lisääntyminen alkuperäisestä ja kaavan rajojen ylittäminen vaikuttavat yhtiön kiinteistöön, joten valitus tulisi ottaa käsittelyyn.</p>
      <p><em>Asumispalvelusäätiö ASPA</em> on valituslupahakemuksen ja valituksen johdosta antamassaan selityksessä yhtynyt hallinto-oikeuden enemmistön kantaan valittajan valitusoikeudesta. Asunto Oy Huovitie 10:llä ei ole valitusoikeutta asiassa kiinteistön sijainnin eikä muiden maankäyttö- ja rakennuslain 192 §:n 1 momentissa säädettyjen edellytysten perusteella. Siltä varalta, että korkein hallinto-oikeus tutkii valituksen, Asumispalvelusäätiö ASPA on yhtynyt hallinto-oikeuden päätöksen perusteluihin ja esittänyt, että valitus hylätään.</p>
      <p><em>Asunto Oy Huovitie 10</em> on Asumispalvelusäätiö ASPA:n selityksen johdosta antamassaan vastaselityksessä esittänyt edelleen, että korkein hallinto-oikeus käsittelee asian. Yhtiö on todennut muun ohella, ettei Asumispalvelusäätiö ASPA:n selityksellä ole vaikutusta valitukseen. Hallinto-oikeuden päätökseen liittyvän äänestyslausunnon mukaisesti yhtiö on vastapäisen alueen omistaja.</p>
      <p><em>Korkein hallinto-oikeus</em> on, siltä varalta, että korkein hallinto-oikeus myöntäisi Asunto Oy Huovitie 10:lle valitusluvan ja ottaisi yhtiön Helsingin hallinto-oikeudelle tekemän valituksen välittömästi tutkittavaksi, varannut Asunto Oy Huovitie 10:lle tilaisuuden vastaselityksen antamiseen Helsingin rakennuslautakunnan Helsingin hallinto-oikeudelle antaman lausunnon johdosta.</p>
      <p><em>Asunto Oy Huovitie 10</em> on Helsingin rakennuslautakunnan lausunnon johdosta antamassaan vastaselityksessä esittänyt edelleen, että korkein hallinto-oikeus käsittelee asian. Yhtiö on todennut muun ohella, ettei rakennuslautakunnan lausunnolla ole vaikutusta valitukseen. Yhtiön toiminimen kirjoitusoikeus on tässä tapauksessa ollut A:lla. A on kyseiseen aikaan ollut hallituksen puheenjohtaja ja yhtiön hallituksen kokouksen pöytäkirjan 5/2011 perusteella A:lle on annettu oikeus allekirjoittaa valitus.</p>
      <p><em>Asumispalvelusäätiö ASPA:lle</em> on sen pyynnöstä lähetetty Asunto Oy Huovitie 10:n jälkimmäinen vastaselitys tiedoksi.</p>
      <p>
        <strong>Korkeimman hallinto-oikeuden ratkaisu</strong>
      </p>
      <p>Korkein hallinto-oikeus myöntää valitusluvan ja tutkii valituksen.</p>
      <p>1. Helsingin hallinto-oikeuden päätös kumotaan siltä osin kuin hallinto-oikeus on jättänyt tutkimatta Asunto Oy Huovitie 10:n valituksen Helsingin rakennuslautakunnan päätöksestä. Asunto Oy Huovitie 10:n Helsingin hallinto-oikeudelle tekemä valitus otetaan asiaa hallinto-oikeudelle palauttamatta välittömästi tutkittavaksi.</p>
      <p>2. Helsingin rakennuslautakunnan Helsingin hallinto-oikeudessa esittämä väite Asunto Oy Huovitie 10:n puhevallan käyttämisestä hylätään.</p>
      <p>3. Asunto Oy Huovitie 10:n Helsingin hallinto-oikeudelle tekemä valitus hylätään.</p>
      <p>
        <strong>Perustelut</strong>
      </p>
      <p>
        <em>1. Valitusoikeus</em>
      </p>
      <p>Maankäyttö- ja rakennuslain 192 §:n 1 momentin 1 kohdan mukaan valitusoikeus rakennuslupapäätöksestä on viereisen tai vastapäätä olevan alueen omistajalla ja haltijalla.</p>
      <p>Asunto Oy Huovitie 10:n omistaman tontin ja rakennuspaikkana olevan tontin 3 väliin jää ainoastaan Ilkantien ja Huovitien katualuetta. Tontit sijaitsevat katuristeyksessä vinottain vastapäätä toisiaan. Yhtiön tontin ja rakennuspaikkana olevan tontin välinen etäisyys on noin 30 metriä. Näin ollen Asunto Oy Huovitie 10 on maankäyttö- ja rakennuslain 192 §:n 1 momentin 1 kohdassa tarkoitetun vastapäisen alueen omistaja ja oikeutettu valittamaan rakennuslupapäätöksestä. Tämän vuoksi Helsingin hallinto-oikeuden päätös on kumottava siltä osin kuin hallinto-oikeus on jättänyt tutkimatta Asunto Oy Huovitie 10:n valituksen Helsingin rakennuslautakunnan päätöksestä.</p>
      <p>Viivytyksen välttämiseksi Asunto Oy Huovitie 10:n Helsingin hallinto-oikeudelle tekemä valitus on otettava välittömästi tutkittavaksi.</p>
      <p>
        <em>2. Väitteen hylkääminen</em>
      </p>
      <p>Asiakirjoissa olevan Asunto Oy Huovitie 10:n yhtiöjärjestyksen mukaan yhtiön toiminimen kirjoittaa joko isännöitsijä yksin tai kaksi hallituksen jäsentä yhdessä tai per procuram se tai ne, jotka hallitus siihen valtuuttaa. Asunto Oy Huovitie 10 on liittänyt täällä antamaansa jälkimmäiseen vastaselitykseen yhtiön hallituksen kokouksen 4.7.2011 pöytäkirjan, jossa yhtiön hallituksen puheenjohtaja A on valtuutettu allekirjoittamaan valitus nyt kysymyksessä olevasta rakennusluvasta yhtiön puolesta. Helsingin hallinto-oikeuteen 11.7.2011 saapuneen valituskirjelmän on Asunto Oy Huovitie 10:n puolesta allekirjoittanut A.</p>
      <p>Tämän vuoksi Helsingin rakennuslautakunnan Helsingin hallinto-oikeudessa esittämä väite, jonka mukaan Asunto Oy Huovitie 10:n valitus olisi jätettävä tutkimatta, on hylättävä.</p>
      <p>
        <em>3. Rakennusluvan myöntämisen edellytykset</em>
      </p>
      <p>Maankäyttö- ja rakennuslain 135 §:n 1 momentin 1 kohdan mukaan rakennusluvan myöntämisen edellytyksenä asemakaava-alueella on, että rakennushanke on voimassa olevan asemakaavan mukainen.</p>
      <p>Maankäyttö- ja rakennuslain 175 §:n 1 momentin mukaan kunnan rakennusvalvontaviranomainen voi 171 ja 172 §:ssä säädetyin edellytyksin ja rajoituksin myöntää rakennusluvan, milloin on kysymys vähäisestä poikkeamisesta rakentamista koskevista säännöksistä, määräyksistä, kielloista tai muista rajoituksista.</p>
      <p>Rakennuspaikkana oleva tontti on voimassa olevassa asemakaavassa osoitettu sosiaalitointa ja terveydenhuoltoa palvelevien rakennusten korttelialueeksi (YS). Asemakaavassa tontille on osoitettu rakennusala. Rakennuksen julkisivupinnan ja vesikaton leikkauskohdan ylimmäksi korkeusasemaksi on asemakaavassa määrätty rakennusalan koillis- ja luoteissivuilla +33.40 ja eteläsivulla +27.10.</p>
      <p>Rakennushankkeessa on kysymys palveluasuinrakennuksen rakentamisesta. Rakennusluvan hakijan mukaan kaikki asukkaat tarvitsevat tuetun asumisen palveluita ja rakennuksessa on henkilökuntaa ympäri vuorokauden. Näin ollen rakennus on käyttötarkoitukseltaan asemakaavan mukainen.</p>
      <p>Rakennuslupapäätöksen mukaan rakennus ylittää asemakaavassa osoitetun rakennusalan rajan luoteessa noin 0,08 metriä noin 50 metrin matkalta ja kellarin portaan osalta noin 1,5 metriä eli 0,3 metriä enemmän kuin rakennusjärjestys sallii noin 7,7 metrin matkalta. Rakennuspaikan läntisimmässä nurkassa on kolmiomainen ylitys, enimmillään 0,5 metriä, itäisimmässä nurkassa kiilamainen ylitys, enimmillään 0,3 metriä, sekä pääsisäänkäynnin vieressä kiilamainen ylitys, enimmillään 0,1 metriä.</p>
      <p>Rakennuslupapäätöksen mukaan sisäpihan puolella A-siiven lounaisosa ja B-siiven kaakkoisosa ylittävät sen rakennusalan rajaa, jolle asemakaavan sallii korkeamman rakentamisen ja ulottuvat sille alueelle, jolla asemakaava sallii matalamman rakentamisen. Asemakaavan mahdollistamaa matalaa siipeä ei rakenneta. Ratkaisulla on pystytty luomaan sisäpiha. Lisäksi rakennus ylittää asemakaavan salliman korkeuden luoteisella ja koillisella rakennusalan rajalla 0,75 metriä. Perusteluna poikkeamiselle on ilmanvaihtokonehuoneen sijoittaminen ullakolle, eikä erillisenä massana katolle.</p>
      <p>Poikkeamiset asemakaavassa osoitetusta rakennusalasta ja rakennuskorkeudesta ovat luonteeltaan ja vaikutuksiltaan vähäisiä. Rakennuslautakunta on voinut myöntää rakennusluvan näiltä osin maankäyttö- ja rakennuslain 175 §:n 1 momentin nojalla.</p>
      <p>Edellä esitetyn perusteella Helsingin rakennuslautakunnan päätöstä ei ole syytä muuttaa Asunto Oy Huovitie 10:n Helsingin hallinto-oikeudelle tekemän valituksen johdosta. Tämän vuoksi yhtiön Helsingin hallinto-oikeudelle tekemä valitus on hylättävä.</p>
      <p>Asian ovat ratkaisseet hallintoneuvokset Pekka Vihervuori, Anne E. Niemi, Riitta Mutikainen, Hannu Ranta ja Mika Seppälä. Asian esittelijä Jukka Reinikainen.</p>
    </div>
  </finlex:content>
</finlex:document>
