<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201202621</dcterms:identifier>
  <finlex:ecliIdentifier>ECLI:FI:KHO:2012:87</finlex:ecliIdentifier>
  <dcterms:title>3.10.2012/2621 KHO:2012:87</dcterms:title>
  <dcterms:description>
    <p>
      <span>Hallintovalitus</span>
      <span>Elinkeinovapaus</span>
      <span>Terveydenhuolto</span>
      <span>Päivystyspalvelut</span>
      <span>Lupa terveydenhuollon palvelujen antamiseen</span>
      <span>Lupaedellytykset</span>
      <span>Ostopalvelu</span>
      <span>Kaksi palvelutuottajaa samoissa toimitiloissa</span>
      <span>Palveluntuottajien yhteisvastuu suhteessa tilaajaan</span>
      <span>Terveydenhuoltoviranomaisen valvonnan toteuttaminen</span>
    </p>
  </dcterms:description>
  <finlex:registerNumber>1000/3/10</finlex:registerNumber>
  <dcterms:issued>2012-10-03</dcterms:issued>
  <finlex:fileCopyNumber>2621</finlex:fileCopyNumber>
  <dcterms:abstract>
    <p>
      <strong>V:n kaupunki tilaajana sekä A Oy ja B Oy palveluntuottajina olivat 12.3.2009 tehneet sopimuksen T:n alueen vastaanottotoiminnasta ja V:n seudun perusterveydenhuollon päivystyspalveluiden tuottamisesta. Sopimuksessa oli muun ohella sovittu, että palveluntuottajat vastaavat yhteisvastuullisesti sopimuksen mukaisista velvoitteista.</strong>
    </p>
    <p>
      <strong>Lääninhallitus oli päätöksellään 21.10.2009 hylännyt B Oy:n terveydenhuollon palvelujen antamista koskevan lupahakemuksen, joka koski samoja toimitiloja ja samoja palvelualoja kuin lääninhallituksen aiemmin eri päätöksellä myöntämä lupa terveydenhuollon palvelujen antamiseen toiselle yhteisvastuulliselle palveluntuottaja A Oy:lle. Päätöksensä perusteluissa lääninhallitus oli soveltanut Terveydenhuollon oikeusturvakeskuksen ohjetta ja tuonut muun ohella esiin, että saman palvelukokonaisuuden tuottamiseen ei voitu hyväksyä kahta eri palveluntuottajaa. Päätöksen mukaan kokonaisvastuu palveluista tuli olla yhdellä palveluntuottajalla.</strong>
    </p>
    <p>
      <strong>Perustuslain 18 §:n 1 momentista johtui, että rajoituksista elinkeinovapauteen oli säädettävä lailla. Yksityisestä terveydenhuollosta annetussa laissa ei ollut säädetty rajoituksia useamman palveluntuottajan mahdollisuuteen tuottaa palvelukokonaisuus yhdessä. Suhteessa valvovaan viranomaiseen sopimuksella ei ollut rajoitettu viranomaisen mahdollisuutta valvoa palveluntuottajien toiminnan asianmukaisuutta ja määrätä näille tarvittaessa seuraamuksia yksityisestä terveydenhuollosta annetun lain nojalla. Sopimus ei siten ollut esteenä valvonnan toteuttamiselle. Lääninhallituksen ei olisi tullut hylätä B Oy:n hakemusta päätöksessään mainitsemillaan perusteilla. Hallinto-oikeuden päätös sekä lääninhallituksen tekemä päätös kumottiin ja asia palautettiin aluehallintovirastolle uudelleen käsiteltäväksi.</strong>
    </p>
    <p>
      <strong>Suomen perustuslaki 18 § 1 momentti<br/> Laki yksityisestä terveydenhuollosta 3 § (152/1990) ja 4 § (689/2005)</strong>
    </p>
    <p>
      <viite tyyppi="www" kohde="http://www.kho.fi/paatokset/59794.htm">Kort referat på svenska</viite>
    </p>
  </dcterms:abstract>
  <finlex:content id="r201202621">
    <div>
      <p>
        <strong>Päätös, josta valitetaan</strong>
      </p>
      <p>Kuopion hallinto-oikeus 22.2.2010 nro 10/0106/2</p>
      <p>
        <strong>Asian aikaisempi käsittely</strong>
      </p>
      <p><em>V:n kaupunki sekä B Oy ja A Oy</em> ovat solmineet 12.3.2009 sopimuksen T:n alueen vastaanottotoiminnasta ja V:n seudun perusterveydenhuollon päivystyspalveluiden tuottamisesta.</p>
      <p><em>Itä-Suomen lääninhallitus</em> on päätöksellään 14.9.2009 hyväksynyt A Oy:n uudeksi toimipaikaksi V:n kaupunki/päivystyspoliklinikka ja T:n terveysasema, palvelualoina yleis- ja erikoislääkärin sekä sairaanhoitajan vastaanottotoiminta.</p>
      <p><em>Itä-Suomen lääninhallitus</em> on päätöksellään 21.10.2009 hylännyt B Oy:n edellä tarkoitettua samaa toimipaikkaa ja samoja palvelualoja koskevan hakemuksen.</p>
      <p>Lääninhallitus on perustellut päätöstään seuraavasti:</p>
      <p>Kansanterveyslain 14 §:n 1 momentin 2 kohdan mukaan kunnan tulee järjestää kunnan asukkaiden sairaanhoito, johon luetaan lääkärin suorittama tutkimus ja hänen antamansa hoito ja lääkinnällinen kuntoutus.</p>
      <p>Sosiaali- ja terveydenhuollon suunnittelusta ja valtionosuudesta annetun lain (733/1992) 4 §:n 1 momentin ja kohtien 1 ja 4 perusteella kunta voi järjestää sosiaali- ja terveydenhuollon alaan kuuluvat tehtävät hoitamalla toiminnan itse tai hankkimalla palveluja yksityiseltä palvelun tuottajalta.</p>
      <p>Hankittaessa palveluja ostopalvelusopimuksella ostetaan "palvelukokonaisuus" eli käytännössä työn lopputulos. Ostopalvelutoimintaan voidaan myöntää yksityisestä terveydenhuollosta annetun lain mukainen lupa, jos ostopalvelujen tuottaja tuottaa palvelukokonaisuuden (kunta/kuntayhtymä ostaa työn lopputuloksen). Palvelukokonaisuus voi olla esimerkiksi palvelujen tuottaminen tietyn alueen asukkaille.</p>
      <p>Palvelukokonaisuutta arvioitaessa lähtökohtana tulee olla potilaan kokonaisvaltainen hoito. Julkisten palvelujen pilkkoutumista tulee välttää. (Terveydenhuollon oikeusturvakeskus 24.4.2007 Dnro 1973/13/07).</p>
      <p>Hakijan V:n kaupungin kanssa tekemän sopimuksen mukaan palvelut tuotetaan yhteisvastuullisesti hakijan ja A Oy:n kanssa.</p>
      <p>Itä-Suomen lääninhallitus on 14.9.2009 tekemällään päätöksellä hyväksynyt A Oy:n uudeksi toimipaikaksi V:n kaupunki / päivystyspoliklinikka ja T:n terveysasema, palvelualoina yleis- ja erikoislääkärin sekä sairaanhoitajien vastaanottotoiminta.</p>
      <p>Lääninhallitus katsoo, että saman palvelukokonaisuuden tuottamiseen ei voida hyväksyä kahta eri palvelun tuottajaa. Kokonaisvastuu palveluista tulee olla yhdellä palvelun tuottajalla.</p>
      <p><em>Soveltaminaan oikeusohjeina</em> lääninhallitus on maininnut yksityistä terveydenhuollosta annetun lain 3 - 10 §:n, yksityisestä terveydenhuollosta annetun asetuksen 3 - 5 §:n, potilaan asemasta ja oikeuksista annetun lain 11 - 13 §:n, kansanterveyslain 14 §:n sekä Terveydenhuollon oikeusturvakeskuksen edellä päätöksessä mainitun ohjeen 24.4.2007 (Dnro 1973/13/07).</p>
      <p>
        <strong>Asian käsittely hallinto-oikeudessa</strong>
      </p>
      <p><em>B Oy</em> on hakenut muutosta lääninhallituksen päätökseen. Valituksessaan yhtiö on muun ohella esittänyt, että hakemuksen hylkääminen ei ole perustunut voimassa olevaan lakiin eikä oikeuskäytäntöön.</p>
      <p><em>Itä-Suomen lääninhallitus</em> on antanut valituksen johdosta lausunnon.</p>
      <p><em>B Oy</em> on antanut vastineen. Yhtiön hakemusta ei ole voitu hylätä yksinomaan hallinnollisen ohjeen perusteella.</p>
      <p>
        <strong>Hallinto-oikeuden ratkaisu</strong>
      </p>
      <p><em>Kuopion hallinto-oikeus</em> on valituksenalaisella päätöksellään hylännyt B Oy:n valituksen.</p>
      <p>Hallinto-oikeus on perustellut päätöstään seuraavasti:</p>
      <p>
        <em>Asiassa saatu selvitys ja oikeudellinen arvio</em>
      </p>
      <p>Yksityisestä terveydenhuollosta annetusta laista ei löydy suoraa vastausta nyt kiistanalaiseen kysymykseen, voidaanko saman terveydenhuollon palvelun antamiseen antaa yhteisvastuullisesti lupa useammalle kuin yhdelle palveluntarjoajalle. Valittajan toteamin tavoin lupahakemusta ei voida hylätä ainoastaan hallinnollisten ohjeiden kuten edellä mainitun 24.4.2007 annetun periaatteellisen ohjeen perusteella. Lupaviranomaisen päätöksen tulee perustua lakiin.</p>
      <p>Kysymyksessä olevan lupajärjestelmän keskeisenä tarkoituksena on yksityisten terveydenhuollon palvelujen valvonta. Tämä toteutuu käytännössä lupamenettelyssä sekä luvanhaltijoiden toimintaa valvomalla.</p>
      <p>Terveydenhuollon oikeusturvakeskuksen periaatepäätös 24.4.2007 sisältää soveltamislinjauksia tilanteisiin, joissa yksityinen palveluntarjoaja tuottaa terveydenhuollon palveluja toimeksianto- eli ostopalvelusopimuksella kunnalle tai kuntayhtymälle. Nyt kysymyksessä olevassa asiassa on kysymys juuri tästä. Periaatepäätöksen mukaan ostopalvelun tuottajan tulee tuottaa palvelukokonaisuus. Palvelukokonaisuutta arvioitaessa lähtökohtana täytyy olla kokonaisvaltainen hoito. Julkisten palvelujen pilkkoutumista tulee välttää. Hallinto-oikeus toteaa, että periaatepäätös ei ole ristiriidassa yksityisestä terveydenhuollosta annetun lain palveluntuottajien valvonnan mahdollistavan tarkoituksen kanssa. Periaatepäätös on linjassa myös kysymyksessä olevan valvontajärjestelmän kokonaisuuden ja käytännön toimivuuden kanssa.</p>
      <p>Sosiaali- ja terveysalan lupa- ja valvontaviraston sosiaali- ja terveydenhuollon valtakunnallinen luparyhmä on kokousmuistiossaan 23.9.2009 todennut, että jo aiemmin linjatun periaatteen ja ohjeen mukaan nyt haetun kaltainen niin sanottu yhteisvastuullinen lupa ei ole mahdollinen. Hallinto-oikeus toteaa, että mainittu hallinnollinen ohje ja käytäntö ei ole ristiriidassa yksityisestä terveydenhuollosta annetun lain kanssa.</p>
      <p>Toisaalta B Oy ja A Oy kuuluvat samaan konserniin. Valittaja on tuonut muutenkin esille varteenotettavia seikkoja, joiden vuoksi yhteisvastuullisen luvan myöntäminen ei tässä tapauksessa tosiasiassa erityisesti haittaisi palveluntuottajien valvontaa.</p>
      <p>
        <em>Lopputulos</em>
      </p>
      <p>Lääninhallituksen hylkäävä päätös edellä selostettu huomioon ottaen perustuu yksityisestä terveydenhuollosta annettuun lakiin, sen laillisiin soveltamisohjeisiin ja hallintokäytäntöön. Kyse on ollut lain tulkinnasta, eikä hallinnollisen ohjeen kaavamaisesta soveltamisesta. Lääninhallitus on voinut yksityisestä terveydenhuollosta annetussa laissa sille annetun harkintavallan rajoissa hylätä B Oy:n hakemuksen.</p>
      <p>B Oy ja A Oy ovat V:n kaupungin kanssa sopineet siitä, että yhtiöt tuottavat yhteisvastuullisesti terveydenhuoltopalveluja kaupungille. B Oy:n hakemaa yhteisvastuullista lupaa ei ole tullut edellä selostetuilla perusteilla myöntää. Tässä tilanteessa yhtiöiden ja kaupungin välinen sopimus ei ole luonut B Oy:lle oikeutettuja odotuksia luvan saamisesta sopimuksessa tarkoitettuun toimintaan. Lääninhallituksen päätös ei näin ollen loukkaa hallintolain 6 §:ssä tarkoitettua luottamuksensuojaperiaatetta. Lupa on voitu myöntää vain yhdelle palveluntuottajalle, joten päätös ei myöskään syrji B Oy:tä suhteessa A Oy:hyn.</p>
      <p>B Oy:n hakemuksen hylkäämiselle on ollut terveydenhuollon eli yhteiskunnallisesti merkittävän toiminnan valvontaan liittyvät asialliset perusteet. Valituksenalainen päätös ei muutenkaan loukkaa hallintolain 6 §:ssä tarkoitettua suhteellisuusperiaatetta.</p>
      <p>Lääninhallituksen päätöksen lopputulosta ei ole edellä selostettu huomioon ottaen syytä muuttaa.</p>
      <p>
        <em>Hallinto-oikeuden soveltamat oikeusohjeet</em>
      </p>
      <p>Laki yksityisestä terveydenhuollosta 2, 3 ja 4 §</p>
      <p>
        <strong>Käsittely korkeimmassa hallinto-oikeudessa</strong>
      </p>
      <p><em>B Oy</em> on valituksessaan vaatinut, että Kuopion hallinto-oikeuden ja Itä-Suomen lääninhallituksen päätökset kumotaan ja yhtiölle myönnetään yksityisestä terveydenhuollosta annetussa laissa tarkoitettu lupa terveydenhuollon palvelujen antamiseen.</p>
      <p>Lääninhallituksen päätöksen perustelujen mukaan lääninhallitus katsoo, että saman palvelukokonaisuuden tuottamiseen ei voida hyväksyä kahta eri palvelujen tuottajaa. Kokonaisvastuu palveluista tulee olla yhdellä palvelujen tuottajalla. Lääninhallitus ei ole päätöksensä perusteeksi vedonnut yksityisestä terveydenhuollosta annetussa laissa säädettyihin tai oikeuskäytännössä linjattuihin periaatteisiin. Päätöksessä ei ole tuotu esille mitään oikeudellista perustetta sille, että yhteisvastuullisessa palvelutuotannossa lupa voidaan myöntää vain yhdelle palveluntuottajalle.</p>
      <p>B Oy:n kanssa yhteisvastuullisena palveluntuottajana toimiva A Oy on jo saanut lääninhallitukselta luvan T:n terveysaseman toimintaa varten. Lääninhallitus on siten katsonut, että terveysasemalla harjoitettavassa toiminnassa kyse on terveydenhuoltopalvelusta, ei esimerkiksi työvoiman vuokrauksesta. Jos saman palvelutuotantosopimuksen perusteella palveluja tuottavista yhtiöistä vain toisen katsottaisiin tuottavan luvanvaraisia terveydenhuoltopalveluja, tämä olisi yksityisestä terveydenhuollosta annetun lain sanamuodon ja tarkoituksen vastaista. Samoin se olisi toista palveluntuottajaa syrjivää.</p>
      <p>V:n kaupungin ja A Oy:n sekä B Oy:n välisen sopimuksen mukaan palveluntuottajat vastaavat sopimuksen täyttämisestä kukin omasta ja toisen puolesta. Sopimuksen perusteella kumpikin palveluntuottaja ottaa sekä taloudellisen että toiminnallisen vastuun tuotettavista palveluista.</p>
      <p>Palveluntuottajilta ostetaan työn lopputulos. Sopimuksen mukaan palveluntuottajat järjestävät T:n vastaanottopalvelujen toiminnan parhaaksi katsomallaan henkilöstömitoituksella siten, että tässä sopimuksessa ja tarjouspyynnössä olevat palveluntuottajien velvoitteet ja vastuut tulevat täytetyiksi. V:n kaupunki ostaa sopimuksella T:n alueen vastaanottotoiminnan ja V:n seudun perusterveydenhuollon ympärivuorokautiset päivystyspalvelut. B Oy:n näkemyksen mukaan palvelukokonaisuus-edellytys on täyttynyt, sillä yhtiö on sitoutunut sopimuksen lopputuloksen toteuttamiseen samalla tavoin kuin verrattuna tapaukseen, jossa muita palveluntuottajia ei olisi sopijapuolina.</p>
      <p>Lupahakemuksen kohteena olevassa toiminnassa työnantajan työnjohto-oikeutta ei siirretä tilaajalle. Sopimuksen mukaan palveluntuottajat vastaavat kaikista henkilöstöön liittyvistä velvoitteista ja nimenomaisesti työnjohdosta. Myöskään lääninhallitus ei ole pitänyt toimintaa työvoiman vuokrauksena, sillä se on myöntänyt luvan A Oy:lle. Palvelun tilaaja on sopimuksella siirtänyt toimitilojen hallinta- ja käyttöoikeuden palveluntuottajille.</p>
      <p>Mainitut tosiseikat täyttävät valvontaviranomaisten periaatelinjauksissa asetetut yllä esitellyt lupakriteerit.</p>
      <p>Lääninhallitus on päätöksessään viitannut Terveydenhuollon oikeusturvakeskuksen linjaukseen, jonka mukaan julkisten palveluiden pilkkoutumista tulee välttää. Kyseistä perustetta ei ole kirjattu yksityisestä terveydenhuollosta annettuun lakiin tai sen esitöihin. Sitä ei ole myöskään julkilausuttu oikeuskäytännössä. Kuopion hallinto-oikeus on päätöksessään todennut, että periaatepäätös ei ole ristiriidassa yksityisestä terveydenhuollosta annetun lain tarkoituksen kanssa.</p>
      <p>B Oy on osa C-konsernia. B Oy on A Oy:n määräysvallassa oleva tytäryhtiö. Palvelujen tilaaja on riittävän palveluresurssin turvaamiseksi edellyttänyt konserniyhtiöiltä yhteisvastuullista palvelutuotantoa. Palvelutoiminnan ei voida katsoa pilkkoutuvan, kun kumpikin kiinteässä konsernisuhteessa olevista yhtiöistä, joiden määräysvalta on samassa yhtiössä (A Oy), vastaa sopimuksen perusteella tilaajalle ja kolmansille tahoille omasta ja toisen yhtiön toiminnasta. Myöskään toiminnan valvonnan kannalta olennaiset vastuukysymykset eivät ole uhattuina käsillä olevassa yhteisvastuullisessa palvelutoiminnassa.</p>
      <p>Lupaedellytyksiä arvioitaessa palvelutoiminnan organisoimistavalla ei tulisi olla ainakaan yksityisestä terveydenhuollosta annetun lain sanamuodon mukaan merkitystä. Se, että konsernin sisällä palvelutuotannosta vastaaviksi yhtiöiksi on valikoitunut kaksi eri oikeushenkilöä, ei saisi johtaa luvan myöntämisen kannalta erilaiseen lopputulokseen kuin tilanteessa, jossa yksi yhtiö tuottaa täsmälleen samansisältöistä palvelua.</p>
      <p>Kuopion hallinto-oikeuden päätöksen mukaan periaatepäätös terveydenhuoltopalvelujen pilkkoutumisen välttämisestä ei ole ristiriidassa yksityisestä terveydenhuollosta annetun lain palveluntuottajien valvonnan mahdollistavan tarkoituksen kanssa. Hallinto-oikeuden päätöksessä on todettu lisäksi, että periaatepäätös on linjassa myös kysymyksessä olevan valvontajärjestelmän kokonaisuuden ja käytännön toimivuuden kanssa ja että B Oy:n hakemuksen hylkäämiselle on ollut terveydenhuollon eli yhteiskunnallisesti merkittävän toiminnan valvontaan liittyvät asialliset perusteet.</p>
      <p>Itä-Suomen lääninhallituksen ja Kuopion hallinto-oikeuden päätöksiä on tulkittava joko siten, että B Oy:n tuottamaa palvelua ei ole lainkaan pidettävä terveydenhuoltona tai että tuotettua palvelua on sinänsä pidettävä terveydenhuoltona, mutta sille ei voida myöntää lupaa. Kummastakaan päätöksestä ei käy ilmi, kumpaa asiassa on tarkoitettu. Itä-Suomen lääninhallitus ei ole kieltänyt<br/> B Oy:n toimintaa. Kielto ei olisi lisäksi hallinto- ja oikeuskäytännön valossa mahdollistakaan, sillä esimerkiksi työvoiman vuokrauksena palvelu olisi aina mahdollista tuottaa ilman toimilupaakin.</p>
      <p>B Oy:n tuottaman palvelun ei ole joka tapauksessa katsottu kuuluvan yksityisestä terveydenhuollosta annetun lain soveltamisalaan. Tämä tarkoittaa käytännössä sitä, että kyseessä olevia lakiin perustuvia valvontaviranomaisten toimivaltaa koskevia säännöksiä ei voida soveltaa B Oy:n toimintaan. Valituksenalainen päätös on siten johtanut käytännössä viranomaisten valvontatoimivallan rajaukseen. On vaikea nähdä, kuinka palveluntuottajien valvontaa edistää se, että valvontasäännösten soveltamisala pyritään pitämään mahdollisimman suppeana.</p>
      <p>Kuopion hallinto-oikeuden päätöksestä ei käy ilmi se, kuinka luvan epääminen rajoittaisi B Oy:n toimintaa terveysasemalla. Palvelutuotannon sisältö säilyy ennallaan riippumatta luvan myöntämisestä toiselle palveluntuottajalle. Näkemys siitä, että yhteisvastuullisessa palvelutuotannossa toimilupa myönnetään vain yhdelle palveluntuottajalle, voi esimerkiksi käsillä olevassa tapauksessa johtaa tilanteeseen, jossa sopimuksen perusteella A Oy ei tuota lainkaan palvelua, vaan B Oy tuottaa kaikki palvelut ilman toimilupaa.</p>
      <p>Toisin kuin Kuopion hallinto-oikeuden päätöksessä on annettu ymmärtää, B Oy ei ole hakenut yhteisvastuullista lupaa. Hallinto-oikeudelle toimitetussa vastineessa on todettu, että B Oy ei ole tässä tapauksessa hakenut yhteisvastuullista lupaa, vaan yksityisestä terveydenhuollosta annetun lain 4 §:n mukaista lupaa omalle toiminnalleen.</p>
      <p>A Oy ja B Oy ovat hakeneet lääninhallitukselta toiminnalleen lupaa täysin samansisältöisillä hakemuksilla. Kummankin yhtiön toiminta perustuu samaan sopimukseen. Tässä tapauksessa<br/> A Oy:lle samoissa toimitiloissa tapahtuvaa palvelutuotantoa varten aiemmin myönnettyä lupaa ei voida pitää perusteena sille, että B Oy:lle ei myönnetä lupaa. A Oy:lle täsmälleen identtisissä olosuhteissa myönnettyä lupaa täytyisi päinvastoin pitää perusteena luvan myöntämiselle yhdenvertaisen kohtelun periaatteen mukaisesti myös B Oy:lle.</p>
      <p>Lupaviranomaisella ja hallinto-oikeudella olisi tullut olla laista tai oikeuskäytännöstä johdettu peruste poiketa yhdenvertaisuuden periaatteesta. Yhtiöitä ei ole kohdeltu samanlaisessa tilanteessa yhdenvertaisesti hallintolain 6 §:ssä edellytetyllä tavalla.</p>
      <p>B Oy täyttää yksityisestä terveydenhuollosta annetun lain 2 ja 4 §:ssä säädetyt lupaedellytykset. Vaikka lain sisältö on vanhentunut ja osin tulkinnanvarainen, lain sanamuodosta tai tarkoituksesta ei voida johtaa oikeusperiaatetta, jonka mukaan lupahakemus olisi tullut tapauksessa hylätä. Valvontatavoitteen toteuttamista ei edistä se, että valvontaviranomaisten toimivaltaa pyritään tosiasiallisesti rajoittamaan yksityisestä terveydenhuollosta annetun lain soveltamisalaa rajaamalla. Yhtiö täyttää myös Terveydenhuollon oikeusturvakeskuksen periaatepäätöksessä mainitut kolme lupaedellytystä täysin samalla tavalla kuin saman konsernin emoyhtiö A Oy, jolle toimilupa on jo myönnetty samansisältöisen hakemuksen perusteella. Sinänsä sattumanvaraista on ollut, kumpi konsernin yhtiöistä on hakenut ensin lupaa.</p>
      <p><em>Itä-Suomen aluehallintovirasto</em> on antanut selityksen.</p>
      <p>Itä-Suomen lääninhallitus oli 14.9.2009 tekemällään päätöksellä hyväksynyt A Oy:n uudeksi toimipaikaksi V:n kaupungin päivystyspoliklinikan ja T:n terveysaseman, jotka sijaitsevat V:n kaupungissa. Palvelualoiksi lupapäätöksessä oli hyväksytty yleis- ja erikoislääkärin sekä sairaanhoitajan vastaanottotoiminta.</p>
      <p>Itä-Suomen lääninhallitus hylkäsi 21.10.2009 tekemällään päätöksellä yhtiön lupahakemuksen, koska A Oy:lle oli jo aikaisemmin myönnetty samansisältöinen ja samaa toimipaikkaa koskeva lupa.</p>
      <p>Yksityisestä terveydenhuollosta annetun lain 3 §:n 1 momentin mukaan terveydenhuollon palveluja annettaessa on oltava asianmukaiset tilat ja laitteet sekä toiminnan edellyttämä henkilökunta.</p>
      <p>Saman lain 4 §:n 1 momentin mukaan palvelujen tuottajalla on oltava lupaviranomaisen myöntämä lupa terveydenhuollon palvelujen antamiseen. Saman pykälän 2 momentin mukaan lupa myönnetään kirjallisen ja allekirjoitetun hakemuksen perusteella palvelujen tuottajalle, joka täyttää 3 §:ssä säädetyt edellytykset.</p>
      <p>Edellä mainittujen säännösten mukaan yksityisten terveydenhuollon palvelujen antamista koskevassa luvassa myönnetään tietylle palvelujen tuottajalle lupa antaa luvassa määriteltyjä terveydenhuollon palveluja luvassa mainitussa toimipaikassa. Kaikkiin lupapäätöksiin sisältyvät nämä kolme elementtiä. Aluehallintoviraston näkemyksen mukaan ei ole mahdollista, että aikaisemmin myönnettyä lupaa muuttamatta jollekin toiselle palvelujen tuottajalle myönnettäisiin lupa antaa aikaisemmin myönnetyssä luvassa tarkoitettuja terveydenhuollon palveluja samassa toimipaikassa.</p>
      <p>Lääninhallituksen päätöksessä ei ole ollut kysymys siitä, että vain toinen yhtiöistä voisi tuottaa luvanvaraisia terveydenhuollon palveluja. Päätöksessä on otettu kantaa vain siihen, että yhtiöt eivät voi samanaikaisesti voimassa olevilla luvilla tuottaa samassa toimipaikassa yhteisvastuullisesti samoja terveydenhuollon palveluja.</p>
      <p>Yksityisestä terveydenhuollosta annetun lain 2 §:n 2 momentin mukaan palvelujen tuottajalla tarkoitetaan yksittäistä henkilöä taikka yhtiötä, osuuskuntaa, yhdistystä tai muuta yhteisöä taikka säätiötä, joka ylläpitää terveydenhuollon palveluja tuottavaa yksikköä.</p>
      <p>Hallituksen esityksessä laiksi yksityisestä terveydenhuollosta (HE 46/1989 vp) todetaan, että ehdotuksen 2 momentin mukaan palvelujen tuottajalla tarkoitetaan sitä luonnollista henkilöä tai oikeushenkilöä, joka on vastuussa toiminnasta ja sen hallinnollisesta järjestämisestä.</p>
      <p>Palvelujen ostajan kannalta nyt kysymyksessä oleva sopimus saattaa sinänsä olla riittävä palvelujen saatavuuden ja laadun turvaamiseksi. Yksityisen terveydenhuollon palvelujen valvonnan ja mahdollisten seuraamusten määräämisen kannalta tällainen sopimus palvelujen tuottajien yhteisvastuusta ei kuitenkaan ole hyväksyttävä.</p>
      <p>Yksityisestä terveydenhuollosta annettu laki edellyttää, että lupa- ja valvontaviranomaisella on myönnetyn luvan perusteella yksiselitteinen tieto siitä, kenen vastuulla luvassa mainittujen palvelujen tuottaminen kulloinkin on. Kahden palvelun tuottajan jakamaton yhteisvastuu eli vastuu omasta ja toisen puolesta ei täytä tätä yksiselitteisen vastuun vaatimusta.</p>
      <p>Tämän vuoksi B Oy:lle ei ole voitu myöntää lupaa antaa yhteisvastuullisesti A Oy:n kanssa samoja terveydenhuollon palveluja, joiden antamiseen V:n kaupungin päivystyspoliklinikalla ja T:n terveysasemalla A Oy:lle oli jo aikaisemmin myönnetty lupa.</p>
      <p><em>B Oy</em> on antanut vastaselityksen.</p>
      <p>Aluehallintoviraston näkemys ei perustu lainsäädäntöön eikä myöskään sen omaan käytäntöön. B Oy:llä on ollut Itä-Suomen lääninhallituksen myöntämänä lupa toimia lukuisissa sellaisissa toimipisteissä, joissa toimilupa on myönnetty myös toiselle palveluntuottajalle. Muiden ohella esimerkiksi M, S ja L -toimipisteet ovat yksityisten yritysten ylläpitämiä lääkärikeskuksia, joilla on oma toimilupa mainituissa tiloissa toimimista varten. Myös B Oy:llä, samoin kuin muilla lääkärikeskuksissa terveyspalveluja tuottavilla yrityksillä, on toimilupa tuottaa palveluja samoissa tiloissa. Toimiluvissa ei toimitiloja ole rajattu mitenkään, vaan kaikkien yksittäisten palveluntuottajien luvat koskevat kauttaaltaan lääkärikeskusten tiloja.</p>
      <p>Koska käsillä olevassa tapauksessa kunnan ostopalveluna hankkimaa palvelua voitaisiin tuottaa myös esimerkiksi yksityisen lääkärikeskuksen tiloissa, olisi varsin epätyydyttävää palveluntuottajien yhdenvertaisuuden kannalta, että yksityisesti omistettuihin tiloihin sovellettaisiin erilaisia periaatteita kuin kunnallisiin tiloihin. V:n kaupunki on osoittanut palveluntuottajille tilat palvelutoimintaa varten. Mitään juridista tai tosiasiallista estettä ei sinänsä olisi ollut sille, että tilat olisi vuokrattu kolmannelta taholta, esimerkiksi lääkärikeskukselta.</p>
      <p>Aluehallintoviranomaisen lupahakemukseen antama hylkäävä päätös ei estä B Oy:tä tuottamasta palveluja T:n terveysasemalla esimerkiksi työvoiman vuokrauksena. Toiminnan rajaaminen yksityisestä terveydenhuollosta annetun lain soveltamisalan ulkopuolelle rajaa samalla olennaisesti valvontaviranomaisten toimivaltaa. Työvoiman vuokrauksen yleistyminen valvontaviranomaisten toimivallan piiriin kuuluvan terveyspalvelun sijasta ei ole omiaan lisäämään aluehallintoviraston peräänkuuluttamaa vastuukysymysten selkiyttämistä.</p>
      <p>Toisaalta Itä-Suomen aluehallintovirasto ei ole pitänyt vastuukysymyksiä epäselvinä esimerkiksi M:n lääkärikeskuksessa, jossa siis toimii useampia terveyspalveluja tuottavia yrityksiä samoissa toimitiloissa. Kyseisessä toimipisteessä, kuten kaikissa yksityisissä lääkärikeskuksissa, saman potilaan hoitoon osallistuu päivittäin kahden tai useamman terveydenhuollon palveluntuottajan ammattihenkilöitä, lääkäreitä ja hoitajia. Hoitajat ovat pääsääntöisesti lääkärikeskuksen palveluksessa, lääkärit puolestaan voivat olla itsenäisiä ammatinharjoittajia tai jonkun ulkopuolisen palveluntuottajan palveluksessa. Näissä toiminnan vastuukysymykset määritellään samoilla perusteilla kuin käsillä olevassa tapauksessa T:n terveysasemalla, eli kukin palveluntuottaja vastaa omasta toiminnastaan. Tämän lisäksi palveluntuottajien vastuuta on sopimusperusteisesti haluttu laajentaa lupahakemuksen kohteena olevassa yksikössä siten, että palvelun tilaajan ja potilaiden asema on esimerkiksi lääkärikeskustoimintaa parempi.</p>
      <p>Julkisista hankinnoista annetun lain (348/2007) 61 §:n 1 momentin mukaan toimittajat saavat tehdä tarjouksia tai ilmoittautua ehdokkaaksi ryhmittymänä. Hankintayksikkö ei saa edellyttää ehdokkaiden tai tarjoajien ryhmittymältä tiettyä oikeudellista muotoa tarjouksen tai osallistumispyynnön tekemistä varten. Lisäksi hankintalain 61 §:n 2 momentin mukaan ehdokas tai tarjoaja voi käyttää hankinnan toteuttamiseen muiden tahojen voimavaroja riippumatta niiden välisten suhteiden oikeudellisesta luonteesta. Ryhmittymä voi käyttää hankinnan toteuttamiseen ryhmittymään kuuluvien tai muiden tahojen voimavaroja.</p>
      <p>Mikäli kahden tai useamman palveluntuottajan toimiminen samoissa toimitiloissa ei olisi lupahallinnon näkökulmasta mahdollista, estettäisiin tällä perusteella tosiasiallisesti yllä mainittujen hankintalain säännösten toteutuminen terveydenhuollon julkisissa hankinnoissa. Tämän lisäksi palveluntuottajat olisivat eriarvoisessa asemassa, sillä itsenäisten ammatinharjoittajien / toiminimien yhteenliittymällä ei ole velvollisuutta hakea aluehallintoviranomaiselta toimilupaa.</p>
      <p><em>Korkein hallinto-oikeus</em> on pyytänyt Itä-Suomen aluehallintovirastoa antamaan lisälausunnon B Oy:n antaman vastaselityksen johdosta. Aluehallintoviraston on erityisesti tullut kiinnittää huomiota yhtiön väitteeseen, jonka mukaan sillä on ollut Itä-Suomen lääninhallituksen myöntämä lupa toimia lukuisissa sellaisissa toimipisteissä, joissa toimilupa on myönnetty myös toiselle palveluntuottajalle.</p>
      <p><em>Itä-Suomen aluehallintovirasto</em> on lisälausunnossaan tuonut esiin, että yhtiön viittaamassa tilanteessa kysymys on ollut täysin eri tilanteesta kuin valituksenalaisessa asiassa. Kyseiset luvat on myönnetty palvelujen tuottajille, jotka toimivat niin sanotuissa lääkärikeskuksissa. Lääkärikeskuksessa kukin palvelujen tuottaja antaa terveydenhuollon palveluja itsenäisesti "omille" asiakkailleen ja vastaa antamistaan palveluista. Mistään yhteisvastuusta kyseisissä palveluissa ei ole kysymys.</p>
      <p><em>B Oy</em> on lisävastaselityksessään tuonut esiin, että palvelujen tuottamisen sisältö ei valituksenalaisessa tapauksessa poikkea yhteisvastuullisuuden tai muidenkaan yksityiskohtien osalta siitä, millä tavalla palveluja tuotetaan yksityisissä lääkärikeskuksissa, joissa samaa potilasta hoitaa tai saman palvelutuotantosopimuksen tuotantoon osallistuu useampia palveluntuottajia.</p>
      <p>
        <strong>Korkeimman hallinto-oikeuden ratkaisu</strong>
      </p>
      <p>Korkein hallinto-oikeus on tutkinut asian. Kuopion hallinto-oikeuden sekä Itä-Suomen lääninhallituksen päätökset kumotaan ja asia palautetaan Itä-Suomen aluehallintovirastolle uudelleen käsiteltäväksi.</p>
      <p>
        <em>Perustelut</em>
      </p>
      <p>
        <em>Sovellettavat oikeusohjeet ja esityöt</em>
      </p>
      <p>Perustuslain 18 §:n 1 momentin mukaan jokaisella on oikeus lain mukaan hankkia toimeentulonsa valitsemallaan työllä, ammatilla tai elinkeinolla.</p>
      <p>Yksityisestä terveydenhuollosta annetun lain 3 §:n (152/1990) 1 momentin mukaan terveydenhuollon palveluja annettaessa on oltava asianmukaiset tilat ja laitteet sekä toiminnan edellyttämä henkilökunta. Saman pykälän 2 momentin mukaan toiminnan on oltava lääketieteellisesti asianmukaista ja siinä tulee ottaa huomioon potilasturvallisuus.</p>
      <p>Yksityisestä terveydenhuollosta annetun lain 4 §:n (689/2005) 1 momentin mukaan palvelujen tuottajalla on oltava lääninhallituksen (nyttemmin aluehallintoviraston) lupa terveydenhuollon palvelujen antamiseen. Luvasta tulee ilmetä palvelujen tuottajan 2 §:n mukainen palveluala. Lupaan voidaan liittää potilasturvallisuuden varmistamiseksi välttämättömiä ehtoja palvelujen määrästä, henkilöstöstä, tiloista, laitteista ja tarvikkeista sekä toimintatavoista. Saman pykälän 2 momentin mukaan lupa myönnetään kirjallisen ja allekirjoitetun hakemuksen perusteella palvelujen tuottajalle, joka täyttää 3 §:ssä säädetyt edellytykset.</p>
      <p>Yksityisestä terveydenhuollosta annetun lain esitöistä (HE 46/1989 vp, s. 3) ilmenee, että yksityisten terveyden- ja sairaanhoidon palvelujen tason turvaamiseksi on näille luotava riittävän kattava valvonta. Tämä edellyttää, että valtaosa yksityisen terveydenhuollon palveluista säilyisi edelleenkin luvanvaraisena. Palvelutoiminnalle luvan myöntävä viranomainen voisi arvioida, ovatko henkilökunnan määrä ja koulutus sekä tilat ja laitteet asianmukaisia ottaen huomioon alkavan toiminnan laatu ja laajuus. Lupamenettelyn avulla voidaan vaikuttaa tehokkaasti toiminnan lääketieteelliseen tasoon. Hallituksen esityksen mukaan luvan myöntävällä viranomaisella olisi mahdollisuus estää sellainen terveydenhuollon palvelujen tarjonta, joka ei täytä toiminnalle asetettuja vaatimuksia tai ole muutoin asianmukaista. Lupa olisi myönnettävä, kun toiminta olisi yleisesti hyväksyttyjen lääketieteellisten edellytysten mukaista sekä täyttäisi potilasturvallisuuden asettamat vaatimukset. Lisäksi edellytettäisiin, että palveluja tarjotaan asianmukaisesti varustetuissa tiloissa asianmukaisin laittein.</p>
      <p>Kysymyksessä olevasta hallituksen esityksestä ei ilmene, että kysymys useamman palveluntuottajan yhdessä tuottamasta palvelukokonaisuudesta olisi lain säätämisen aikaan ollut ajankohtainen, eikä lainsäätäjä ole ottanut tähän kysymykseen nimenomaisesti kantaa.</p>
      <p>
        <em>Oikeudellinen arviointi</em>
      </p>
      <p>V:n kaupunki tilaajana sekä A Oy ja B Oy palveluntuottajina ovat 12.3.2009 tehneet sopimuksen T:n alueen vastaanottotoiminnasta ja V:n seudun perusterveydenhuollon päivystyspalveluiden tuottamisesta. Sopimuksessa on muun ohella sovittu, että palveluntuottajat vastaavat yhteisvastuullisesti sopimuksen mukaisista velvoitteista.</p>
      <p>Itä-Suomen lääninhallitus on päätöksellään 14.9.2009 hyväksynyt A Oy:n uudeksi toimipaikaksi V:n kaupunki/päivystyspoliklinikka ja T:n terveysasema, palvelualoina yleis- ja erikoislääkärin sekä sairaanhoitajan vastaanottotoiminta. Lääninhallitus on päätöksellään 21.10.2009 hylännyt B Oy:n samaa toimipaikkaa ja samoja palvelualoja koskevan hakemuksen.</p>
      <p>Perustuslakivaliokunnan vakiintuneen lausuntokäytännön mukaan perustuslain 18 §:n 1 momentissa tarkoitettu elinkeinovapaus on perustuslain mukainen pääsääntö, mutta valiokunta on katsonut elinkeinotoiminnan luvanvaraisuuden olevan mahdollista poikkeuksellisesti. Luvanvaraisuudesta on säädettävä lailla, jonka on täytettävä perusoikeutta rajoittavalta lailta vaadittavat yleiset edellytykset. Laissa säädettävien elinkeinovapauden rajoitusten tulee olla täsmällisiä ja tarkkarajaisia, minkä lisäksi rajoittamisen laajuuden ja edellytysten tulee ilmetä laista. Sääntelyn sisällön osalta valiokunta on pitänyt tärkeänä, että säännökset luvan edellytyksistä ja pysyvyydestä antavat riittävän ennustettavuuden viranomaistoiminnasta. Tältä kannalta merkitystä on muun ohella sillä seikalla, missä määrin viranomaisen toimivaltuudet määräytyvät sidotun harkinnan tai tarkoituksenmukaisuusharkinnan mukaisesti (esimerkiksi PeVL 31/2006 vp ja siinä mainitut muut perustuslakivaliokunnan lausunnot).</p>
      <p>Yksityisestä terveydenhuollosta annetussa laissa tarkoitetun valvonnan tehtävänä on yksityisen terveyden- ja sairaanhoidon lääketieteellisen laadun varmistaminen. Tätä tarkoitusta varten laissa on muun ohella säädetty edellytyksistä, jotka luvan hakijan tulee täyttää. Asiassa ei ole kysymys siitä, etteikö B Oy luvan hakijana ole täyttänyt laissa säädettyjä edellytyksiä. Edellä tarkoitetussa V:n kaupungin sekä A Oy:n ja B Oy:n välisessä sopimuksessa tarkoitettu yhteisvastuullisuus palvelukokonaisuuden tuottamisessa sitoo sopimuksen osapuolia. Suhteessa valvovaan viranomaiseen sopimuksella ei ole rajoitettu eikä voitukaan rajoittaa viranomaisen mahdollisuutta valvoa ja määrätä seuraamuksia palvelun tuottajille. Näin ollen kysymyksessä oleva palvelun tuottamista koskeva järjestely ei ole esteenä valvonnan toteuttamiselle. Yksityisestä terveydenhuollosta annetussa laissa ei myöskään ole säädetty rajoituksia useamman palveluntuottajan mahdollisuuteen tuottaa palvelukokonaisuus yhdessä nyt kysymyksessä olevassa valitusasiassa tarkoitetulla tavalla.</p>
      <p>Edellä olevan perusteella Itä-Suomen lääninhallituksen ei olisi tullut hylätä B Oy:n hakemusta päätöksessään mainitsemillaan perusteilla. Tämän vuoksi hallinto-oikeuden päätös sekä Itä-Suomen lääninhallituksen tekemä päätös on kumottava ja asia on palautettava Itä-Suomen aluehallintovirastolle uudelleen käsiteltäväksi.</p>
      <p>Asian ovat ratkaisseet hallintoneuvokset Irma Telivuo, Eija Siitari-Vanne, Alice Guimaraes-Purokoski, Tuomas Lehtonen ja Jukka Lindstedt. Asian esittelijä Virpi Ikkelä.</p>
    </div>
  </finlex:content>
</finlex:document>
