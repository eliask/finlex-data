<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201200391</dcterms:identifier>
  <finlex:ecliIdentifier>ECLI:FI:KHO:2012:14</finlex:ecliIdentifier>
  <dcterms:title>28.2.2012/391 KHO:2012:14</dcterms:title>
  <dcterms:description>
    <p>
      <span>Maankäyttö ja rakentaminen</span>
      <span>Toimenpidelupa</span>
      <span>Toimenpideluvan tarve</span>
      <span>Ilmalämpöpumppu</span>
      <span>Julkisivu</span>
      <span>Julkisivutoimenpide</span>
    </p>
  </dcterms:description>
  <finlex:registerNumber>744/1/10</finlex:registerNumber>
  <dcterms:issued>2012-02-28</dcterms:issued>
  <finlex:fileCopyNumber>391</finlex:fileCopyNumber>
  <dcterms:abstract>
    <p>
      <strong>Ulkomitoiltaan 950 x 390 x 730 ja 950 x 390 x 900 millimetrin suuruisten ja 77 ja 88 kilogramman painoisten ilmalämpöpumppujen ulkoyksiköiden asentaminen rakennuksen kadun puoleiseen julkisivuun jalkakäytävältä ja kadulta selvästi näkyville paikoille merkitsi maankäyttö- ja rakennusasetuksen 62 §:n 1 momentin 7 kohdassa tarkoitettua julkisivun muuttamista. Toimenpiteelle oli näin ollen ennen sen suorittamista saatava maankäyttö- ja rakennuslaissa ja -asetuksessa tarkoitettu toimenpidelupa.</strong>
    </p>
    <p>
      <strong>Maankäyttö- ja rakennuslaki 126 § 1, 2 ja 4 momentti<br/> Maankäyttö- ja rakennusasetus 62 § 1 momentti 7 kohta</strong>
    </p>
    <p>
      <viite tyyppi="www" kohde="http://www.kho.fi/paatokset/57809.htm">Kort referat på svenska</viite>
    </p>
  </dcterms:abstract>
  <finlex:content id="r201200391">
    <div>
      <p>
        <strong>Päätös, josta valitetaan</strong>
      </p>
      <p>Kuopion hallinto-oikeus 2.2.2010 nro 10/0033/3</p>
      <p>
        <strong>Asian aikaisempi käsittely</strong>
      </p>
      <p><em>Kuopion rakennustarkastaja</em> on 24.11.2008 tekemällään päätöksellä § 803 hylännyt Asunto Oy C:n toimenpidelupahakemuksen kahden liiketilan ilmalämpöpumppujen asentamisesta kadun puoleiseen julkisivuun Kuopion kaupungissa osoitteessa Hallikatu 14.</p>
      <p><em>Kuopion rakennuslautakunta</em> on 26.2.2009 tekemällään päätöksellä § 16 hylännyt kysymyksessä olevien liiketilojen hallintaan oikeuttavien osakkeiden omistajien A:n ja B:n oikaisuvaatimuksen rakennustarkastajan päätöksestä sekä hylännyt yhtiön hakemuksen esitetyllä tavalla toteutettuna. Lautakunta on todennut, että toimenpiteelle voi hakea toimenpideluvan, jossa esitetään laitteiden asiallinen näkösuojaus.</p>
      <p><em>A ja B</em> ovat valittaneet rakennuslautakunnan päätöksestä Kuopion hallinto-oikeuteen ja valituksessaan vaatineet, että rakennuslautakunnan päätös kumotaan ja toimenpidelupa myönnetään.</p>
      <p>Ilmalämpöpumppujen ulkoyksiköt on sijoitettu rakennuksen seinään noin kolmen metrin korkeudella sijaitsevan kattolipan yläpuolelle parvekelinjojen välissä olevaan syvennykseen eli mahdollisimman huomaamattomalle paikalle. Hallikatua torin suunnalta (Kauppakadulta) katsottaessa ulkoyksiköt eivät ole nähtävissä. Kysymyksessä olevassa rakennuksessa laitteiden sijoittamista ei olisi voitu toteuttaa Hallikadun puoleisten katutason liikehuoneistojen kohdalla rakennuksen sisäpihan puolelle taikka rakennuksen katolle, sillä teknisesti se ei ole ollut mahdollista.</p>
      <p>Kuopion rakennuslautakunta ei ole tiettävästi puuttunut muiden ilmalämpöpumppujen ulkoyksikköjen sijoitteluun. Niiden sijoittelusta ei ole mainintaa missään Kuopion kaupungin antamissa säännöissä, määräyksissä taikka ohjeissa. Valittajat ovat kyseenalaistaneet sen, onko kysymyksessä toimenpidelupaa edellyttävä rakennuksen muutostyö.</p>
      <p><em>Rakennuslautakunta</em> on antanut valituksen johdosta lausunnon. Lautakunta ymmärtää ilmalämpöpumppujen tarpeen ja hyödyn liikkeenharjoittajille. Niiden sijoitus katusivulle tulee kuitenkin tehdä harkitusti ja tarvittaessa näkösuojaa käyttäen. Hakijat ovat liitevalokuvissaan osoittaneet, että ilmalämpöpumppujen sijoitus rakennusten katusivulla on ongelmallista. Ne rumentavat monessa paikoin katukuvaa. Ilmalämpöpumpun sijoitus kaupungin keskusta-alueella (ruutukaavakeskusta) rakennuksen katusivulle on toimenpideluvan varaista. Ilmalämpöpumppu katusivulla on selkeästi rakennuksen ulkoasua muuttava toimenpide. Laitteen sijoituksella on merkitystä kaupunkikuvaan. Suunnittelemattomasti sijoitettu laite saattaa aiheuttaa myös äänihaittoja ympäristölle.</p>
      <p><em>A:lle ja B:lle</em> on varattu tilaisuus antaa vastine.</p>
      <p><em>Asunto Oy C:lle</em> on varattu tilaisuus antaa vastaselitys.</p>
      <p><em>A ja B</em> ovat antaneet lisäselvitystä valitusoikeudestaan.</p>
      <p>
        <strong>Hallinto-oikeuden ratkaisu</strong>
      </p>
      <p><em>Kuopion hallinto-oikeus</em> on valituksenalaisella päätöksellään A:n ja B:n valituksesta kumonnut rakennustarkastajan ja rakennuslautakunnan päätökset.</p>
      <p>Hallinto-oikeus on perustellut päätöstään seuraavasti:</p>
      <p>Maankäyttö- ja rakennuslain 126 §:n 2 momentin mukaan toimenpidelupa tarvitaan lisäksi sellaisen rakennelman tai laitoksen pystyttämiseen ja sijoittamiseen, jota ei pidetä rakennuksena, jos toimenpiteellä on vaikutusta luonnonoloihin, ympäröivän alueen maankäyttöön taikka kaupunki- tai maisemakuvaan. Toimenpidelupa tarvitaan myös muuhun kuin rakennuslupaa vaativaan rakennuksen ulkoasua muuttavaan toimenpiteeseen sekä asuinrakennuksen huoneistojärjestelyihin. Pykälän 4 momentin mukaan edellä 2 momentissa tarkoitettujen toimenpiteiden luvanvaraisuudesta säädetään tarkemmin asetuksella.</p>
      <p>Maankäyttö- ja rakennusasetuksen 62 §:n 1 momentin mukaan toimenpidelupa tarvitaan 4 kohdan mukaan maston, piipun, varastointisäiliön, hiihtohissin, muistomerkin, suurehkon antennin, tuulivoimalan ja suurehkon valaisinpylvään tai vastaavan rakentamiseen <em>(erillislaite)</em> ja 7 kohdan mukaan rakennuksen julkisivun muuttamiseen, kattomuodon, katteen tai sen värityksen muuttamiseen, ulkoverhouksen rakennusaineen tai värityksen muuttamiseen, katukuvaan vaikuttavan markiisin asettamiseen taikka ikkunajaon muuttamiseen <em>(julkisivutoimenpide)</em>.</p>
      <p>Asunto Oy C on hakenut toimenpidelupaa kahden ilmalämpöpumpun asentamiseksi kadun puoleiseen julkisivuun, osoitteessa Hallikatu 14, Kuopio. A ja B ovat Asunto Oy C:n liiketilojen hallintaan oikeuttavien osakkeiden omistajia. A ja B olivat vuokranneet liikehuoneistot omistamilleen osakeyhtiöille, jotka olivat toimineet kyseisissä liikehuoneistoissa oikaisuvaatimuksen jättämisvaiheessa. Ilmalämpöpumput on asennettu kyseisiin liikehuoneistoihin ja niiden ulkoyksiköt rakennuksen ulkoseinään liikehuoneistojen yläpuolelle.</p>
      <p>Asiassa on ensin ratkaistavana se, edellyttääkö ilmalämpöpumpun ulkoyksikön asentaminen toimenpidelupaa.</p>
      <p>Rakennuslautakunta on hylännyt toimenpidelupahakemuksen ilmalämpöpumppujen ulkoyksikköjen sijoittamiseksi hakemuksessa esitetyllä tavalla. Rakennuspaikka sijaitsee kaupungin keskusta-alueella <em>(ruutukaavakeskusta)</em>. Ilmalämpöpumppujen ulkoyksiköt on asennettu kadun puoleiseen julkisivuun, osoitteessa Hallikatu 14, Kuopio. Ilmalämpöpumppujen ulkoyksiköistä toinen on ulkomitoiltaan 950 x 390 x 730 millimetriä ja toinen 950 x 390 x 900 millimetriä. Ilmalämpöpumppujen ulkoyksiköt painavat 77 kilogrammaa ja 88 kilogrammaa. Asiakirjoissa olevista valokuvista on havaittavissa, että ilmalämpöpumppujen ulkoyksiköt on sijoitettu rakennuksen katusivulle ilman näkösuojausta.</p>
      <p>Maankäyttö- ja rakennusasetuksen 62 §:n 1 momentin luettelo toimenpideluvan veroisista rakennelmista tai laitteista on tyhjentävä. Säännöksen 4 kohdassa luetellut erillislaitteet ovat suurehkoja laitteita. Kyseessä olevat ilmalämpöpumput ottaen huomioon niiden ulkoyksiköiden koko ja paino eivät ole lainkohdassa lueteltuihin laitteisiin rinnastettavia toimenpideluvanvaraisia laitteita. Kyseessä ei ole myöskään 7 kohdassa tarkoitettu julkisivutoimenpide. Ilmalämpöpumppujen ulkoyksiköitä ei voida pitää myöskään maankäyttö- ja rakennusasetuksen 62 §:n 1 momentin muissakaan kohdissa tarkoitettuina laitteina tai rakennelmina. Kun rakennustarkastajalla ja rakennuslautakunnalla on ollut asiassa toinen käsitys, hallinto-oikeus kumoaa valituksenalaiset päätökset ja hylkää Asunto Oy C:n hakemuksen.</p>
      <p>
        <strong>Asian käsittely korkeimmassa hallinto-oikeudessa</strong>
      </p>
      <p><em>Kuopion rakennuslautakunta</em> on valituksessaan vaatinut, että hallinto-oikeuden päätös kumotaan ja rakennuslautakunnan päätös saatetaan voimaan.</p>
      <p>Kysymyksessä olevassa asiassa on sovellettava maankäyttö- ja rakennusasetuksen 62 §:n 7 ja 10 kohtaa, koska kyseessä on julkisivutoimenpide tai ainakin kaupunki- ja ympäristökuvaan merkittävästi ja pitkäaikaisesti vaikuttava järjestely ja muutos.</p>
      <p>Ilmalämpöpumppujen asentaminen voi edellyttää rakentamista seinärakenteen läpi ja niille on järjestettävä tarvittava sähkö. Pumpuista valuu laitteen alapuolelle kondensiovettä. Mikäli rakennus on rakennettu kiinni katualueeseen, vettä voi valua katualueelle. Talviaikaan kondensiovesi voi jäätyä laitteen alapuolella ja kadulla. Mikäli toimenpidelupaa ei edellytetä, mainitut asiat tulevat arvioitaviksi vasta rakennusvalvonta-asiana. Ilmalämpöpumppujen on havaittu aiheuttavan myös meluhaittaa naapureille.</p>
      <p>Kun otetaan huomioon asennettavien ilmalämpöpumppujen sijainti, koko, näkyvyys ja rakenne, ne ovat ympäristökuvaan merkittävästi ja pitkäaikaisesti vaikuttavia muutoksia.</p>
      <p><em>A ja B</em> ovat antaneet valituksen johdosta selityksen. Kysymys ei ole voimassa olevan lainsäädännön mukaan toimenpideluvan varaisesta asiasta. Rakennuslautakunnan valitus on perustunut muihin kuin sen päätöksessä mainittuihin seikkoihin. Kielteistä päätöstä perusteltiin ainoastaan julkisivunäkymällä.</p>
      <p>Kuopion kaupunki tulee velvoittaa korvaamaan A:n ja B:n oikeudenkäyntikulut laillisine viivästyskorkoineen.</p>
      <p><em>Asunto Oy C:lle</em> on varattu tilaisuus selityksen antamiseen.</p>
      <p><em>Kuopion rakennuslautakunta</em> on antanut vastaselityksen, jossa se on uudistanut vaatimuksensa. Vaikka valitusta ei hyväksyttäisi, oikeudenkäyntikulujen korvausvaatimus tulee asian laatu ja oikeustilan epäselvyys huomioon ottaen hylätä.</p>
      <p>
        <strong>Korkeimman hallinto-oikeuden ratkaisu</strong>
      </p>
      <p>Korkein hallinto-oikeus on tutkinut asian. Hallinto-oikeuden päätös kumotaan ja asia palautetaan hallinto-oikeudelle uudelleen käsiteltäväksi.</p>
      <p>
        <strong>
          <em>Perustelut</em>
        </strong>
      </p>
      <p>
        <em>Tosiseikat</em>
      </p>
      <p>Rakennuspaikka sijaitsee kaupungin keskusta-alueella. Ilmalämpöpumppujen ulkoyksiköt on asennettu rakennuksen kadun puoleiseen julkisivuun pohjakerroksen yläpuolelle, osoitteessa Hallikatu 14, Kuopio. Ilmalämpöpumppujen ulkoyksiköt käsittävät laatikkorakenteen, joista toinen on ulkomitoiltaan 950 x 390 x 730 millimetriä ja toinen 950 x 390 x 900 millimetriä, ja joista toinen painaa 77 kilogrammaa ja toinen 88 kilogrammaa. Ne on sijoitettu rakennuksen katusivulle ilman näkösuojausta.</p>
      <p>
        <em>Oikeusohjeet</em>
      </p>
      <p>Maankäyttö- ja rakennuslain 126 §:n 1 momentin mukaan rakennusluvan sijasta rakentamiseen voidaan hakea toimenpidelupa sellaisten rakennelmien ja laitosten, kuten maston, säiliön ja piipun pystyttämiseen, joiden osalta lupa-asian ratkaiseminen ei kaikilta osin edellytä rakentamisessa muutoin tarvittavaa ohjausta.</p>
      <p>Saman pykälän 2 momentin mukaan toimenpidelupa tarvitaan lisäksi sellaisen rakennelman tai laitoksen pystyttämiseen ja sijoittamiseen, jota ei pidetä rakennuksena, jos toimenpiteellä on vaikutusta luonnonoloihin, ympäröivän alueen maankäyttöön taikka kaupunki- tai maisemakuvaan. Toimenpidelupa tarvitaan myös muuhun kuin rakennuslupaa vaativaan rakennuksen ulkoasua muuttavaan toimenpiteeseen sekä asuinrakennuksen huoneistojärjestelyihin.</p>
      <p>Saman pykälän 4 momentin mukaan edellä 2 momentissa tarkoitettujen toimenpiteiden luvanvaraisuudesta säädetään tarkemmin asetuksella.</p>
      <p>Maankäyttö- ja rakennusasetuksen 62 §:n 1 momentin 7 kohdan mukaan toimenpidelupa tarvitaan maankäyttö- ja rakennuslaissa ja jäljempänä samassa asetuksessa säädetyin edellytyksin ja rajoituksin sellaisen rakennelman tai laitoksen, jota ei ole pidettävä rakennuksena, pystyttämiseen tai sijoittamiseen taikka rakennuksen ulkoasun tai tilajärjestelyn muuttamiseen seuraavasti: rakennuksen julkisivun muuttaminen, kattomuodon, katteen tai sen värityksen muuttaminen, ulkoverhouksen rakennusaineen tai värityksen muuttaminen, katukuvaan vaikuttavan markiisin asettaminen taikka ikkunajaon muuttaminen <em>(julkisivutoimenpide)</em>.</p>
      <p>
        <em>Oikeudellinen arviointi</em>
      </p>
      <p>Asiassa on ratkaistavana, edellyttääkö ilmalämpöpumppujen asentaminen rakennuksen julkisivuun toimenpidelupaa. Tällöin on harkittava, muuttaako ilmalämpöpumpun ulkoyksikön asentaminen rakennuksen julkisivua maankäyttö- ja rakennusasetuksen 62 §:n 1 momentin 7 kohdassa tarkoitetulla tavalla. Näin ollen sillä seikalla, että ilmalämpöpumppua ei ole nimenomaan mainittu säännöksen 12-kohtaisessa luettelossa, ei ole merkitystä harkittaessa sen asentamisen luvanvaraisuutta.</p>
      <p>Kun otetaan huomioon maankäyttö- ja rakennuslain 126 §:n 2 momentti ja maankäyttö- ja rakennusasetuksen 62 §:n 1 momentti sekä asiakirjoissa oleva selvitys kysymyksessä olevien ilmalämpöpumppujen ulkoyksiköiden koosta, muodosta, värityksestä ja niiden sijoittamisesta kadun puoleiseen julkisivuun jalkakäytävältä ja kadulta selvästi näkyville paikoille, kysymyksessä on sellainen rakennuksen julkisivun muuttaminen, jota tarkoitetaan maankäyttö- ja rakennusasetuksen 62 §:n 1 momentin 7 kohdassa. Toimenpiteen toteuttamiseen on siten saatava toimenpidelupa, ellei ole luvanvaraisuuden poistavaa maankäyttö- ja rakennusasetuksen 62 §:n 2 momentissa tai 63 §:ssä tarkoitettua perustetta.</p>
      <p>Hallinto-oikeudella on ollut asiasta toinen käsitys. Tämän vuoksi hallinto-oikeuden päätös on kumottava ja asia palautettava hallinto-oikeudelle uudelleen käsiteltäväksi. Hallinto-oikeuden tulee asiaa ratkaistessaan lausua myös korkeimmassa hallinto-oikeudessa esitetyistä oikeudenkäyntikulujen korvaamista koskevista vaatimuksista.</p>
      <p>Asian ovat ratkaisseet hallintoneuvokset Anne E. Niemi, Riitta Mutikainen, Hannu Ranta, Tuomas Lehtonen ja Mika Seppälä. Asian esittelijä Leo Kaasinen.</p>
    </div>
  </finlex:content>
</finlex:document>
