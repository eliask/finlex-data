<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>201201412</dcterms:identifier>
  <finlex:ecliIdentifier>ECLI:FI:KHO:2012:38</finlex:ecliIdentifier>
  <dcterms:title>31.5.2012/1412 KHO:2012:38</dcterms:title>
  <dcterms:description>
    <p>
      <span>Luonnonmukaisen tuotannon valvontajärjestelmä</span>
      <span>Eläintuotannon tuotantotarkastus</span>
      <span>Muutoksenhaku</span>
      <span>Maaseutuelinkeinojen valituslautakunta</span>
      <span>Muutoksenhakumenettely</span>
      <span>Tukitehtävälain soveltamisala</span>
      <span>Valitus</span>
      <span>Valituslupa</span>
      <span>Hallintopäätös</span>
      <span>Valituskelpoisuus</span>
      <span>Huomautus</span>
      <span>Eläinten ruokinnassa käytettävien lisäaineiden valvonta</span>
    </p>
  </dcterms:description>
  <finlex:registerNumber>2691/2/11</finlex:registerNumber>
  <dcterms:issued>2012-05-31</dcterms:issued>
  <finlex:fileCopyNumber>1412</finlex:fileCopyNumber>
  <dcterms:abstract>
    <p>
      <strong>Elinkeino-, liikenne- ja ympäristökeskuksen valituksenalaiset päätökset, joilla oli hyväksytty eläintuotannon tuotantotarkastus ja vahvistettu tarkastuksessa todetut tuotantosuunnat, eivät koskeneet yhteisen maatalouspolitiikan mukaisten tukien myöntämistä, maksamista, takaisinperintää tai valvontaa, eivätkä myöskään valtion ja Euroopan unionin varoista myönnettäviä ja maksettavia avustuksia, korvauksia, palkkioita tai muita tukia taikka tukioikeuksia tai kiintiöitä. Näin ollen tuotantotarkastuksen hyväksymistä koskevaan päätöksentekoon ei sovellettu maaseutuelinkeinojen tukitehtäviä hoidettaessa noudatettavasta menettelystä annettua lakia eikä siten myöskään siihen sisältyvää säännöstä valitusluvasta korkeimmassa hallinto-oikeudessa. Valitusoikeutta ei ollut muuallakaan lainsäädännössä rajoitettu. Maaseutuelinkeinojen valituslautakunnan päätöksestä valittamiseen korkeimmalle hallinto-oikeudelle ei näin ollen tarvittu valituslupaa.</strong>
    </p>
    <p>
      <strong>ELY-keskuksen luonnonmukaisen tuotannon valvontaa koskevissa päätöksissään tekemät huomautukset, jotka liittyivät Elintarviketurvallisuusviraston rehun lisäaineiden käyttöä eläinten juomavedessä koskevaan tiedotteeseen, eivät koskeneet luonnonmukaista tuotantoa koskevien säännösten rikkomista tai sääntöjen vastaisuutta, eikä huomautuksilla ollut ratkaistu muutakaan luonnonmukaisen tuotannon valvontaan liittyvää asiaa. ELY-keskuksen huomautuksilla ei ollut oikeudellisesti sitovalla tavalla ratkaistu kysymyksessä olleen vitamiiniliuoksen käytön laillisuutta eläinten juomavedessä koskevaa kysymystä tai muutakaan rehujen lisäainevalvontaan liittyvää asiaa, vaan ainoastaan kehotettu valittajia noudattamaan myös rehuvalvonnan alaan kuuluvia eläinten ruokintaan liittyviä säännöksiä. Tältä osin ei näin ollen ollut kysymys valituskelpoisesta hallintopäätöksestä.</strong>
    </p>
    <p>
      <strong>Laki elinkeino-, liikenne- ja ympäristökeskuksista 26 §<br/> Laki maaseutuelinkeinojen valituslautakunnasta 7 §<br/> Hallintolainkäyttölaki 5 § 1 momentti ja 13 § 1 momentti<br/> Laki maaseutuelinkeinojen tukitehtäviä hoidettaessa noudatettavasta menettelystä 1 § , 2 § 1 momentti ja 10 § 3 momentti<br/> Laki Euroopan yhteisön yhteisen maatalouspolitiikan täytäntöönpanosta 1 § ja 10 §<br/> Maa- ja metsätalousministeriön asetus luonnonmukaisesta tuotannosta, luonnonmukaisten tuotteiden merkinnöistä ja valvonnasta 1 §, 16 §, 28 § 1 momentti ja 31 §<br/> Neuvoston asetus (EY) N:o 834/2007 luonnonmukaisesta tuotannosta ja luonnonmukaisesti tuotettujen tuotteiden merkinnöistä sekä asetuksen (ETY) N:o 2092/91 kumoamisesta<br/> Neuvoston ja parlamentin asetus (EY) N:o 1831/2003 eläinten ruokinnassa käytettävistä lisäaineista</strong>
    </p>
    <p>
      <strong>Ks. myös KHO:2005:34.</strong>
    </p>
    <p>
      <viite tyyppi="www" kohde="http://www.kho.fi/paatokset/58605.htm">Kort referat på svenska</viite>
    </p>
  </dcterms:abstract>
  <finlex:content id="r201201412">
    <div>
      <p>
        <strong>Päätös, josta valitetaan</strong>
      </p>
      <p>Maaseutuelinkeinojen valituslautakunta 30.6.2011 dnro 76/1/2011</p>
      <p>
        <strong>Asian aikaisempi käsittely</strong>
      </p>
      <p><em>Hämeen elinkeino-, liikenne- ja ympäristökeskus</em> (jäljempänä ELY-keskus) on 17.2.2011 tekemällään päätöksellä dnro 918/5480-2009 ja 18.2.2011 tekemällään päätöksellä dnro 924/5480-2009 hyväksynyt Maatalousyhtymä A ja C:n ja B:n tiloilla 16.9.2010 tehdyt luonnonmukaisen tuotannon valvontajärjestelmään liittyvät eläintuotannon tuotantotarkastukset ja vahvistanut tarkastuksissa todetut tuotantosuunnat.</p>
      <p>Edellä mainittuihin päätöksiin on lisäksi kirjattu seuraava huomautus:</p>
      <p>Tilalla on käytetty Vitabalans ADE-liuosta sisäruokintakaudella joka toinen viikko juomaveteen lisättynä. A-, D- ja E-vitamiinien käyttö märehtijöille on sallittua luonnonmukaisessa tuotannossa. Säännöllinen rehun lisäaineen käyttö juomavedessä ei ole sallittua. Elintarviketurvallisuusviraston antaman tiedotteen (10.3.2010) mukaan toistaiseksi ei ole annettu yhtään hyväksyntää rehun lisäaineen lisäämiseksi eläinten juomaveteen. Kyseisen vitamiinivalmisteen käyttö juomaveteen lisättynä ei ole sallittua ja näin ollen sen käyttö juomaveteen sekoitettuna tulee lopettaa.</p>
      <p>
        <strong>Maaseutuelinkeinojen valituslautakunnan ratkaisu</strong>
      </p>
      <p><em>Maaseutuelinkeinojen valituslautakunta</em> on valituksenalaisella päätöksellään jättänyt Maatalousyhtymä A ja C:n ja B:n valitukset Hämeen ELY-keskuksen tuotantotarkastuksen hyväksymistä koskevista päätöksistä tutkimatta.</p>
      <p>Valituslautakunta on perustellut päätöstään seuraavasti:</p>
      <p>Hallintolainkäyttölain (586/1996) 5 §:n 1 momentin mukaan päätöksellä, josta saa valittaa, tarkoitetaan toimenpidettä, jolla asia on ratkaistu tai jätetty tutkimatta.</p>
      <p>Hallintolainkäyttölain 6 §:n 1 momentin mukaan päätöksestä saa valittaa se, johon päätös on kohdistettu tai jonka oikeuteen, velvollisuuteen tai etuun päätös välittömästi vaikuttaa.</p>
      <p>Hallintolainkäyttölain 51 §:n 2 momentin mukaan, jos valitusta ei ole tehty määräajassa tai jos asian tai siinä esitetyn vaatimuksen ratkaisemiselle on muu este, valitus tai vaatimus jätetään tutkimatta.</p>
      <p>Hämeen ELY-keskuksen valituksenalaiset päätökset eläintuotantotarkastuksesta luonnonmukaisen tuotannon valvontajärjestelmään kuuluvilla Maatalousyhtymä A ja C:n ja B:n tiloilla on tehty 17.2.2011 (918/5480-2009) ja 18.2.2011 (924/5480-2009). ELY-keskus hyväksyi tuotantotarkastukset, lisäten päätöksiin eläinten juomaveteen sekoitettujen A-, D- ja E-vitamiinien käyttöä koskevan huomautuksen. Huomautuksia on perusteltu sillä, että säännöllinen rehun lisäaineen käyttö juomavedessä ei ole sallittua. ELY-keskus on viitannut Elintarviketurvallisuusviraston tiedotteeseen 10.3.2010, jonka mukaan yhtään hyväksyntää ei ole annettu rehun lisäaineen lisäämiseksi juomaveteen. ELY-keskus on lausunnossaan lisäksi viitannut Euroopan parlamentin ja neuvoston asetuksen (EY) N:o 1831/2003 säännöksiin lisäaineluvan hakemisesta. Valitus koskee vain kyseisiä huomautuksia ja valittajat katsovat, että kyse ei ole rehun lisäaineesta vaan lääkeaineesta.</p>
      <p>Valituslautakunta on todennut, että kyse on luonnonmukaista eläintuotantotarkastusta koskeviin päätöksiin merkityistä huomautuksista. Huomautuksilla ei ole ollut vaikutusta tarkastusten hyväksymiseen eikä niillä ole ollut muitakaan välittömiä oikeusvaikutuksia. Asiassa ei näin ollen ole valituksenalaisten huomautusten osalta kyse hallintolainkäyttölain 5 §:n 1 momentissa tarkoitetuista valituskelpoisista päätöksistä, joilla asia olisi ratkaistu tai jätetty tutkimatta eikä päätöksillä ole myöskään hallintolainkäyttölain 6 §:n 1 momentin mukaisia vaikutuksia valittajiin. Näin ollen valitus jätetään tutkimatta.</p>
      <p>
        <em>Sovelletut oikeusohjeet</em>
      </p>
      <p>Euroopan parlamentin ja neuvoston asetus (EY) N:o 1831/2003 eläinten ruokinnassa käytettävistä lisäaineista 2, 3, 5, 9 ja 10 artikla</p>
      <p>Elintarviketurvallisuusviraston (Evira) luomueläintuotantoa koskeva ohje 18217/2</p>
      <p>Maa- ja metsätalousministeriön asetus luonnonmukaisesta tuotannosta, luonnonmukaisten tuotteiden merkinnöistä ja valvonnasta (846/2008) 8 §</p>
      <p>Hallintolainkäyttölaki (586/1996) 5, 6 ja 51 §</p>
      <p>
        <em>Valituksenalaisen päätöksen valitusosoitus</em>
      </p>
      <p>Maaseutuelinkeinojen valituslautakunnan päätökseen liitetyn valitusosoituksen mukaan päätökseen saa hakea muutosta valittamalla vain, jos korkein hallinto-oikeus myöntää valitusluvan. Valituslautakunta on tältä osin viitannut maaseutuelinkeinojen tukitehtäviä hoidettaessa noudatettavasta menettelystä annetun lain (1336/1992) 10 §:n 3 momenttiin.</p>
      <p>
        <strong>Käsittely korkeimmassa hallinto-oikeudessa</strong>
      </p>
      <p><em>A ja B</em> ovat pyytäneet korkeimmalta hallinto-oikeudelta lupaa valittaa maaseutuelinkeinojen valituslautakunnan päätöksestä ja vaatineet, että valituksenalainen valituslautakunnan päätös kumotaan ja asia palautetaan valituslautakunnalle uudestaan käsiteltäväksi. Toissijaisesti muutoksenhakijat ovat vaatineet, että korkein hallinto-oikeus poistaa ELY-keskuksen antamat huomautukset.</p>
      <p>Muutoksenhakijat ovat perustelleet vaatimuksiaan muun ohella seuraavasti:</p>
      <p>Hallintolainkäyttölain 5 §:n 1 momentin mukaan päätöksellä, josta saa valittaa, tarkoitetaan toimenpidettä, jolla asia on ratkaistu tai jätetty tutkimatta. Saman lain 6 §:n 1 momentin mukaan päätöksestä saa valittaa se, johon päätös on kohdistettu tai jonka oikeuteen, velvollisuuteen tai etuun päätös välittömästi vaikuttaa.</p>
      <p>ELY-keskuksen päätöksiinsä lisäämä huomautus tosiasiallisesti heikentää muutoksenhakijoiden oikeusasemaa, koska se on käytännössä huomautuksessa tarkoitettujen aineiden käyttökielto. Asialla on erittäin suuri taloudellinen merkitys maatilojen toiminnan jatkuvuuden ja muutoksenhakijoiden toimeentulon kannalta. Käyttökiellolla on välittömiä taloudellisia vaikutuksia.</p>
      <p>Huomautus on aiheeton, koska kysymyksessä olevat aineet eivät ole rehuvalmistetta, vaan lääkeaineita. Luonnonmukaisesta tuotannosta, luonnonmukaisten tuotteiden merkinnöistä ja valvonnasta annetun maa- ja metsätalousministeriön asetuksen 8 §:n 3 momentin mukaan märehtijöille voidaan käyttää synteettisiä vitamiineja A, D ja E, jotka ovat luonnonvitamiinien kanssa identtisiä. Asetuksen mukaisesti muutoksenhakijat saavat käyttää Vitabalansin ADE-liuosta ja huomautus on aiheeton.</p>
      <p>
        <strong>Korkeimman hallinto-oikeuden ratkaisu</strong>
      </p>
      <p>1. Maaseutuelinkeinojen valituslautakunnan päätökseen liitetty valitusosoitus, jonka mukaan päätökseen tyytymätön voi hakea siihen muutosta valittamalla korkeimmalle hallinto-oikeudelle, jos korkein hallinto-oikeus myöntää valitusluvan, oikaistaan. A:n ja B:n allekirjoittama kirjelmä käsitellään muutoksenhakijoiden valituksena valituslautakunnan päätöksestä.</p>
      <p>2. Korkein hallinto-oikeus on tutkinut valitukset. Valitukset hylätään. Maaseutuelinkeinojen valituslautakunnan päätöksen lopputulosta ei muuteta.</p>
      <p>
        <strong>Perustelut</strong>
      </p>
      <p>
        <em>1. Valitusosoituksen oikaiseminen</em>
      </p>
      <p><em>Elinkeino-, liikenne- ja ympäristökeskuksista annetun lain</em> 26 §:n mukaan elinkeino-, liikenne- ja ympäristökeskuksen antamaan päätökseen haetaan muutosta valittamalla siten kuin hallintolainkäyttölaissa säädetään, jollei muutoksenhausta säädetä muualla lainsäädännössä toisin.</p>
      <p><em>Maaseutuelinkeinojen valituslautakunnasta annetun lain</em> 1 §:n mukaan maaseutuelinkeinojen valituslautakunta toimii itsenäisenä valitusviranomaisena, jolta haetaan valittamalla muutosta muun ohella elinkeino-, liikenne- ja ympäristökeskuksen päätöksiin asioissa, jotka koskevat maatilataloutta, kalataloutta ja maaseudun kehittämistä sekä asioissa, joiden osalta muutoksenhausta muutoin laissa niin säädetään.</p>
      <p>Mainitun lain 7 §:n mukaan muutosta valituslautakunnan päätökseen haetaan valittamalla korkeimmalta hallinto-oikeudelta siten kuin hallintolainkäyttölaissa säädetään, jollei muualla laissa toisin säädetä.</p>
      <p><em>Hallintolainkäyttölain</em> 13 §:n 1 momentin mukaan laissa säädetään erikseen siitä, milloin valittamiseen korkeimmalle hallinto-oikeudelle tarvitaan valituslupa.</p>
      <p><em>Maaseutuelinkeinojen tukitehtäviä hoidettaessa noudatettavasta menettelystä annetun lain</em> (1336/1992) 1 §:n (211/2010) mukaan mainittua lakia sovelletaan lain 2 §:ssä tarkoitettujen viranomaisten valtion ja Euroopan unionin varoista myöntämiin ja maksamiin avustuksiin, korvauksiin, palkkioihin ja muihin tukiin sekä tukioikeuksiin ja kiintiöihin, jollei muualla toisin säädetä. Lain 2 §:n 1 momentissa (211/2010) on mainittu muun muassa elinkeino-, liikenne- ja ympäristökeskukset.</p>
      <p>Mainitun lain 10 §:n (428/2007) 3 momentin mukaan maaseutuelinkeinojen valituslautakunnan päätöksiin, eräitä momentissa mainittuja päätöksiä lukuun ottamatta, saa hakea muutosta vain, jos korkein hallinto-oikeus myöntää valitusluvan.</p>
      <p><em>Euroopan yhteisön yhteisen maatalouspolitiikan täytäntöönpanosta annetun lain</em> 1 §:n mukaan Euroopan yhteisön yhteisen maatalouspolitiikan täytäntöönpanossa sovelletaan mainittua lakia siltä osin kuin siitä ei säädetä tai määrätä erikseen Euroopan yhteisön säädöksissä. Lain 10 §:n mukaan yhteisen maatalouspolitiikan mukaisten tukien myöntämisessä, maksamisessa, takaisinperinnässä ja valvonnassa noudatetaan soveltuvin osin maaseutuelinkeinojen tukitehtäviä hoidettaessa noudatettavasta menettelystä annettua lakia, jollei muualla laissa toisin säädetä tai sen nojalla määrätä.</p>
      <p>Viimeksi mainitun lain nojalla on annettu <em>maa- ja metsätalousministeriön asetus luonnonmukaisesta tuotannosta, luonnonmukaisten tuotteiden merkinnöistä ja valvonnasta</em>. Asetuksen 1 §:n mukaan mainitulla asetuksella pannaan täytäntöön neuvoston asetus (EY) N:o 834/2007 luonnonmukaisesta tuotannosta ja luonnonmukaisesti tuotettujen tuotteiden merkinnöistä sekä asetuksen (ETY) N:o 2092/91 kumoamisesta, jäljempänä neuvoston asetus sekä komission asetus (EY) N:o 889/2008 luonnonmukaisesta tuotannosta ja luonnonmukaisesti tuotettujen tuotteiden merkinnöistä annetun asetuksen (EY) N:o 834/2007 soveltamista koskevista yksityiskohtaisista säännöistä luonnonmukaisen tuotannon, merkintöjen ja valvonnan osalta, jäljempänä toimeenpanoasetus.</p>
      <p>Mainitun maa- ja metsätalousministeriön asetuksen 16 §:n mukaan luonnonmukaisesti tuotettujen maataloustuotteiden tuottajia ja tuotantoa valvovat elinkeino-, liikenne- ja ympäristökeskukset käyttäen apunaan Elintarviketurvallisuusviraston valtuuttamia tarkastajia siten kuin jäljempänä säädetään.</p>
      <p>Mainitun asetuksen 28 §:n 1 momentin mukaan asianomaisen valvontaviranomaisen on tehtävä tai toimeenpantava valvontajärjestelmään kuuluvalle toimijalle tuotantotarkastus vähintään kerran kalenterivuoden aikana, lukuun ottamatta niitä toimijoita, jotka harjoittavat ainoastaan valmiiksi pakattujen tuotteiden varastointia tai tukkukauppaa. Pykälän 2 momentin mukaan tarkastajan on laadittava tarkastuksesta kertomus (tuotantotarkastuskertomus), joka toimijan on allekirjoitettava. Asianomainen valvontaviranomainen päättää tuotantotarkastuskertomuksen perusteella tuotantotarkastuksen hyväksymisestä 60 vuorokauden kuluessa siitä, kun valvontaviranomainen on saanut tuotantotarkastuskertomuksen.</p>
      <p>Mainitun asetuksen 31 §:n mukaan oikeus käyttää viittausta luonnonmukaiseen tuotantotapaan neuvoston asetuksessa säädetyin edellytyksin alkaa päivästä, jolloin toimija on hyväksytty valvontajärjestelmään.</p>
      <p>Kuten mainitun asetuksen 31 §:stä ilmenee, valvontajärjestelmään kuulumisesta seuraa oikeus käyttää viittausta luonnonmukaiseen tuotantotapaan. Edelleen asetuksen 28 §:stä ilmenee, että valvontajärjestelmään kuuluvien toimijoiden tuotanto on tarkastettava vuosittain ja että tarkastuksen hyväksymisestä päättää asianomainen valvontaviranomainen. Elinkeino-, liikenne- ja ympäristökeskuksen valituksenalaiset päätökset, joilla on hyväksytty eläintuotannon tuotantotarkastus ja vahvistettu tarkastuksessa todetut tuotantosuunnat, eivät ole koskeneet yhteisen maatalouspolitiikan mukaisten tukien myöntämistä, maksamista, takaisinperintää tai valvontaa, eivätkä myöskään valtion ja Euroopan unionin varoista myönnettäviä ja maksettavia avustuksia, korvauksia, palkkioita tai muita tukia, tukioikeuksia tai kiintiöitä. Näin ollen kysymyksessä olevaan tuotantotarkastuksen hyväksymistä koskevaan päätöksentekoon ei sovelleta maaseutuelinkeinojen tukitehtäviä hoidettaessa noudatettavasta menettelystä annettua lakia.</p>
      <p>Maaseutuelinkeinojen valituslautakunnasta annetun lain 7 § ja hallintolainkäyttölain 13 §:n 1 momentti huomioon ottaen ja koska valitusoikeutta ei ole muuallakaan laissa rajoitettu, maaseutuelinkeinojen valituslautakunnan asiassa tekemästä päätöksestä valittamiseen ei tarvita valituslupaa.</p>
      <p>Maaseutuelinkeinojen valituslautakunnan päätökseen liitetty virheellinen valitusosoitus on näin ollen oikaistava ja muutoksenhakijoiden kirjelmä käsiteltävä valituksena valituslautakunnan päätöksestä.</p>
      <p>
        <em>2. Valitusten tutkimatta jättäminen maaseutuelinkeinojen valituslautakunnassa</em>
      </p>
      <p>Hallintolainkäyttölain 5 §:n 1 momentin mukaan päätöksellä, josta saa valittaa, tarkoitetaan toimenpidettä, jolla asia on ratkaistu tai jätetty tutkimatta.</p>
      <p>Hämeen ELY-keskus on kysymyksessä olevilla päätöksillään hyväksynyt luonnonmukaisen tuotannon valvontajärjestelmään kuuluvilla muutoksenhakijoiden tiloilla tehdyt eläintuotannon tuotantotarkastukset ja vahvistanut tarkastuksissa todetut tuotantosuunnat. Valittajia koskeviin päätösasiakirjoihin on tämän jälkeen kirjattu huomautus, joka on liittynyt Elintarviketurvallisuusviraston (Evira) 10.3.2010 päivättyä rehun lisäaineiden käyttöä eläinten juomavedessä koskevaan tiedotteeseen. Huomautus on sisältänyt Vitabalans ADE -vitamiiniliuoksen käyttöä eläinten juomaveteen sekoitettuna koskevan ELY-keskuksen kielteisen kannanoton.</p>
      <p>Valittajien valituksissaan esittämät vaatimukset kohdistuvat ainoastaan ELY-keskuksen päätöksiin kirjattuihin huomautuksiin.</p>
      <p>Neuvoston asetuksessa (EY) N:o 834/2007 (luonnonmukaisesta tuotannosta ja luonnonmukaisesti tuotettujen tuotteiden merkinnöistä sekä asetuksen (ETY) N:o 2092/91 kumoamisesta) on säädetty muun ohella luonnonmukaisen tuotannon kestävän kehittämisen perustasta. Asetuksen 1 artiklan neljännen alakohdan mukaan asetuksen soveltaminen ei rajoita yhteisön muiden säännösten eikä sellaisten kansallisten säännösten soveltamista, jotka ovat mainitussa artiklassa tarkoitettuja tuotteita koskevan yhteisön lainsäädännön mukaiset. Esimerkkinä artiklassa on mainittu muun ohella eläinten ruokintaa koskeva lainsäädäntö. Neuvoston asetuksessa tarkoitetusta luonnonmukaisesta tuotannosta on kansallisesti säädetty edellä perustelujen kohdassa 1 mainitussa maa- ja metsätalousministeriön asetuksessa.</p>
      <p>Luonnonmukaisen tuotannon valvontaa koskevissa ELY-keskuksen päätöksissään tekemät huomautukset eivät ole koskeneet luonnonmukaista tuotantoa koskevien säännösten rikkomista tai sääntöjen vastaisuutta, eikä huomautuksilla ole ratkaistu muutakaan luonnonmukaisen tuotannon valvontaan liittyvää asiaa. Huomautukset eivät näin ollen myöskään ole vaikuttaneet eläintuotannon tuotantotarkastusten hyväksymistä ja tarkastuksessa hyväksyttyjen tuotantosuuntien vahvistamista koskeviin päätöksiin.</p>
      <p>Huomautuksia on pidettävä ELY-keskuksen toisen valvontaviranomaisen eli Eviran rehujen lisäainevalvontaa koskevaan tiedotteeseen liittyvänä valittajille annettuna kirjallisena ohjeena. ELY-keskuksen huomautuksilla ei ole oikeudellisesti sitovalla tavalla ratkaistu Vitabalans ADE -liuoksen käytön laillisuutta eläinten juomavedessä koskevaa kysymystä tai muutakaan rehujen lisäainevalvontaan liittyvää asiaa, vaan ainoastaan Eviran tiedotteeseen viitaten kehotettu valittajia noudattamaan myös rehuvalvonnan alaan kuuluvia eläinten ruokintaan liittyviä säännöksiä.</p>
      <p>Näin ollen asiassa ei ole kysymys hallintopäätöksestä, josta saa valittaa, ja maaseutuelinkeinojen valituslautakunnan on muutoin ratkaisustaan ilmenevien perustelujen ja siinä mainittujen lainkohtien nojalla tullut jättää muutoksenhakijoiden valitukset tutkimatta. Tämän vuoksi maaseutuelinkeinojen valituslautakunnan päätöksen lopputuloksen muuttamiseen ei ole perusteita.</p>
      <p>Asian ovat ratkaisseet presidentti Pekka Vihervuori sekä hallintoneuvokset Ahti Vapaavuori, Hannele Ranta-Lassila, Timo Viherkenttä ja Leena Äärilä. Asian esittelijä Mia Ekman.</p>
    </div>
  </finlex:content>
</finlex:document>
