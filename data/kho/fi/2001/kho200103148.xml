<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200103148</dcterms:identifier>
  <finlex:ecliIdentifier>ECLI:FI:KHO:2001:T3148</finlex:ecliIdentifier>
  <dcterms:title>18.12.2001/3148</dcterms:title>
  <dcterms:description>
    <p>
      <span>Toimeentulotuki</span>
      <span>Käytettävissä olevat tulot</span>
      <span>Tulojen jaksottaminen</span>
      <span>Työmarkkinatuki</span>
      <span>Työmarkkinatuen loppuminen</span>
    </p>
  </dcterms:description>
  <finlex:registerNumber>257/3/00</finlex:registerNumber>
  <dcterms:issued>2001-12-18</dcterms:issued>
  <finlex:fileCopyNumber>3148</finlex:fileCopyNumber>
  <dcterms:abstract>
    <p>A oli saanut työmarkkinatukea 1 920 markkaa 20 päivän erissä.  Työmarkkinatuki oli toimeentulotukilaskelmassa otettu huomioon 21,5 päivän  kertoimella jaksotettuna 2 064 markan suuruisena kuukaudessa. A:n  työmarkkinatuen maksatus oli keskeytynyt ja hän oli saanut viimeisen erän 23.12.1998 1 248 markkaa.  A:n työmarkkinatukitulon määränä oli perheen joulukuun toimeentulotukilaskelmassa  otettu huomioon 2 064 markkaa ja tammikuun laskelmassa 1 248 markkaa.</p>
    <p>Hallinto-oikeus hylkäsi A:n avopuolison tekemän valituksen seuraavin perusteluin:</p>
    <p>A oli saanut työmarkkinatukea ja toimeentulotukea jo pitkään. A:n työmarkkinatuki oli voitu jakaa kuukausittain eriin  siten, että keskimääräisenä kertoimena oli käytetty 21,5 päivää. A:n tulona oli siten voitu ottaa huomioon  työmarkkinatuki 21,5 päivältä kuukaudessa eli 2 064 markan määräisenä. A:n työmarkkinatuen ei ollut osoitettu vaihdelleen keskimääräistä  enemmän. Hänen tulonsa oli siten voitu ottaa huomioon keskimääräisesti jaksotettuna joulukuulle 1998.  Tammikuulle 1999 A:n tuloksi oli luettu joulukuussa 1998 tosiasiallisesti  maksettu 1 248 markkaa.</p>
    <p>Korkein hallinto-oikeus kumosi A:n avopuolison valituksen johdosta hallinto-oikeuden ja  sosiaali- ja terveyslautakunnan päätökset ja palautti asian lautakunnalle uudelleen  käsiteltäväksi perheen joulukuun 1998 ja tammikuun 1999 toimeentulotuen määräämiseksi  seuraavin perusteluin:</p>
    <p>Toimeentulotuesta annetun lain 15 §:n 1 momentin mukaan toimeentulotuki  määrätään pääsääntöisesti kuukaudelta. Lain 15 §:n 2 momentti mahdollistaa sinänsä  sen, että tulo voidaan jakaa eriin otettavaksi huomioon useampana toimeentulotuen määräytymisen ajankohtana,  jos se tulon kertaluonteisuus taikka sen saamisen peruste tai käyttötarkoitus huomioon ottaen on  kohtuullista. Mainittua momenttia ei kuitenkaan voida tulkita toimeentulotuesta annetun lain muista säännöksistä irrotettuna.  Toimeentulotuesta annetun lain 6 §:n mukaan toimeentulotuen määrä on tämän lain mukaan  määriteltyjen menojen sekä käytettävissä olevien tulojen ja varojen erotus. Lain 11 §:n 1  momentin mukaan tuloina otetaan huomioon henkilön ja perheenjäsenten käytettävissä  olevat tulot. Lain 6 ja 11 §:n vaatimusta käytettävissä olevien tulojen huomioon  ottamisesta on noudatettava myös kun sovelletaan lain 15 §:n 2 momentin säännöstä  tulojen jaksottamisesta. Siten vain käytettävissä oleva tulo voidaan mainitun lainkohdan mukaan  jakaa eriin otettavaksi huomioon useampana toimeentulotuen määräytymisen ajanjaksona.</p>
    <p>A:lle oli saadun selvityksen mukaan maksettu työmarkkinatukea vuoden 1998 tammi-marraskuun  aikana 12 erää yhteensä 23 010 markkaa. Viranhaltijan tekemissä vuoden 1998 tammi-marraskuuta koskevissa toimeentulotukipäätöksissä  A:n työmarkkinatuen määränä oli otettu huomioon 2 064 markkaa kuukaudessa eli tammi-marraskuussa yhteensä 22 704  markkaa. Viimeinen työmarkkinatukierä A:lle oli maksettu 23.12.1998 1 248 markkaa ajalta 13.11.-1.12.1998.</p>
    <p>Kun otettiin huomioon edellä mainitut A:lle maksetut työmarkkinatuen määrät, oli A:n  käytettävissä olevina tuloina tullut ottaa huomioon hänelle joulukuussa 1998 tosiasiallisesti maksettu työmarkkinatuki  1 248 markkaa. Tammikuussa 1999 työmarkkinatukea ei ollut tullut ottaa huomioon A:n  tulona lainkaan, kun sitä ei ollut A:lle tosiasiallisesti maksettu.</p>
    <p>Laki toimeentulotuesta 11 ja 15 §</p>
  </dcterms:abstract>
</finlex:document>
