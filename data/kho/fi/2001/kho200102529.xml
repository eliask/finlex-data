<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200102529</dcterms:identifier>
  <finlex:ecliIdentifier>ECLI:FI:KHO:2001:T2529</finlex:ecliIdentifier>
  <dcterms:title>17.10.2001/2529</dcterms:title>
  <dcterms:description>
    <p>
      <span>Hammashoito</span>
      <span>Oikomishoito</span>
      <span>Erikoissairaanhoito</span>
      <span>Hallintoriita</span>
    </p>
  </dcterms:description>
  <finlex:registerNumber>3391/1/99</finlex:registerNumber>
  <dcterms:issued>2001-10-17</dcterms:issued>
  <finlex:fileCopyNumber>2529</finlex:fileCopyNumber>
  <dcterms:abstract>
    <p>A:lle oli sairaanhoitopiirin kuntayhtymän sairaalan hammas- ja suusairauksien poliklinikalla 10.3.1997 tehty hoitosuunnitelma tarpeesta korjata kirurgisesti leukojen keskinäinen suhde ja muotoilla oikomishoidolla hammaskaaret. Klinikan erikoishammaslääkäri oli todennut, että A kuuluu erikoissairaanhoidon piiriin, mutta sairaalalla ei ole riittäviä ostopalvelumäärärahoja oikomishoidon toteuttamiseen.</p>
    <p>A oli sairaanhoitopiirille 19.12.1997 saapuneessa oikaisuvaatimuksessa vaatinut erikoishammaslääkärin päätöksen oikaisemista siten, että sairaanhoitopiiri korvaa A:lle 12.12.1997 mennessä yksityisestä oikomishoidosta aiheutuneet kustannukset sekä tuon ajankohdan jälkeen tulevat oikomishoidon kustannukset vähennettynä mahdollisilla sosiaali- ja terveydenhuollon asiakasmaksuista annetun asetuksen 8 §:n mukaisilla maksuilla ja myöntää A:lle maksusitoumuksen oikomishoidon loppuun saattamiseen.</p>
    <p>Sairaanhoitopiirin kuntayhtymän hallitus oli 17.2.1998 tekemällään päätöksellä jättänyt A:n  oikaisuvaatimuksen tutkimatta todeten, että erikoishammaslääkärin päätös olla antamatta maksusitoumusta A:lle oikomishoitoon on erikoissairaanhoitolain 33 §:ssä tarkoitettu hoitopäätös, johon ei voi hakea muutosta kuntalain mukaisin muutoksenhakukeinoin.</p>
    <p>Lääninoikeus hylkäsi A:n valituksen kuntayhtymän hallituksen 17.2.1998 tekemästä päätöksestä. Lääninoikeus tutki A:n vaatimukset oikomishoidon kustannusten korvaamisvelvollisuuden vahvistamista koskevana hallintoriita-asiana ja hylkäsi vaatimuksen.</p>
    <p>A:n valitettua korkeimmalle hallinto-oikeudelle korkein hallinto-oikeus pysytti lääninoikeuden päätöksen siltä osin kuin lääninoikeus oli hylännyt A:n valituksen kuntayhtymän hallituksen 17.2.1998 tekemästä päätöksestä.</p>
    <p>Korkein hallinto-oikeus kumosi lääninoikeuden päätöksen siltä osin kuin lääninoikeus oli hylännyt A:n vaatimuksen sen vahvistamisesta, että sairaanhoitopiiri olisi A:lle korvausvelvollinen kyseessä olevista yksityisesti hankitun oikomishoidon kustannuksista. Korkein hallinto-oikeus hyväksyi A:n hakemuksen ja velvoitti sairaanhoitopiirin kuntayhtymän korvaamaan A:lle sellaiset alaleuan leikkausta edeltävän oikomishoidon kulut, jotka liittyvät lääketieteellisesti todettuun erikoissairaanhoidon tarpeeseen,  vähennettynä mahdollisilla sosiaali- ja terveydenhuollon asiakasmaksuista annetun lain ja asetuksen mukaisilla maksuilla. Päätöksen perusteluina todettiin muun ohessa seuraavaa.</p>
    <p>Sairaanhoitopiirin kuntayhtymän sairaalan hammas- ja suusairauksien poliklinikalla on selvitetty ja todettu A:n oikomishoidon tarve. A:n tarvitseman oikomishoidon toteuttamisesta pidättäytyminen ei ole perustunut siihen, että hoitoa ei voitaisi toteuttaa, vaan yksinomaan siihen, että hammas- ja suusairauksien poliklinikalla ei ole ollut riittäviä ostopalvelumäärärahoja oikomishoidon toteuttamiseen. Kun lisäksi erityisesti otetaan huomioon se seikka, että suun alueen erikoissairaanhoitona A:lle toteutettava hoito on kokonaisuus, joka käsittää leikkauksen ja sitä edeltävän oikomishoidon ja se seikka, että kuntayhtymä ei ole näyttänyt, että asiassa olisi sellaisia Suomen Hallitusmuodon 5 §:n ja potilaan asemasta ja oikeuksista annetun lain 3 §:n mukaisia  hyväksyttäviä yleisiä palvelujen etusijajärjestykseen asettamisen perusteita, jotka estäisivät A:n oikomishoitotarpeen huomioon ottamisen, korkein hallinto-oikeus katsoo, ottaen lisäksi huomioon erikoissairaanhoitolain 3 §:n 1 momentin ja 10 §:n 1 momentin sekä Suomen  Hallitusmuodon 15 a §:n 3 momentin, että kuntayhtymän olisi tullut järjestää A:n oikomishoito.</p>
  </dcterms:abstract>
  <p>Suomen Hallitusmuoto 5 §, 15 a § ja 16 a §</p>
  <p>Suomen perustuslaki 6 §, 19 § ja 22 §</p>
  <p>Laki potilaan asemasta ja oikeuksista 1 §, 3 § ja 4 §</p>
  <p>Erikoissairaanhoitolaki 1 § 2 mom., 3 § 1 mom. ja 10 § 1 mom.</p>
  <p>Laki sosiaali- ja terveydenhuollon suunnittelusta ja valtionosuudesta 3 § ja 4 §</p>
  <p>Hallintolainkäyttölaki 69 §</p>
</finlex:document>
