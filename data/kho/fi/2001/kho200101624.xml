<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200101624</dcterms:identifier>
  <finlex:ecliIdentifier>ECLI:FI:KHO:2001:T1624</finlex:ecliIdentifier>
  <dcterms:title>11.07.2001/1624</dcterms:title>
  <dcterms:description>
    <p>
      <span>Kansalaiseksi ottaminen</span>
      <span>Henkilöllisyys</span>
      <span>Epäselvä henkilöllisyys</span>
      <span>Kansalaistamisen edellytysten tutkiminen</span>
      <span>Kansalaistamisen edellytykset</span>
      <span>Väestötietojärjestelmä</span>
      <span>Väestötietolaki</span>
      <span>Selvittämisvelvollisuus</span>
    </p>
  </dcterms:description>
  <finlex:registerNumber>1970/3/00</finlex:registerNumber>
  <dcterms:issued>2001-07-11</dcterms:issued>
  <finlex:fileCopyNumber>1624</finlex:fileCopyNumber>
  <dcterms:abstract>
    <p>Ulkomaalaisvirasto oli 17.12.1999 tekemällään päätöksellä hylännyt A:n nimellä esiintyvän  henkilön kansalaisuushakemuksen, koska hänen henkilöllisyyttään ei voitu  pitää selvitettynä. Sen vuoksi ulkomaalaisvirasto ei ollut tutkinut kansalaistamisen  edellytyksiä. Asiassa oli kysymys siitä, oliko ulkomaalaisvirasto voinut päätöksessään mainituilla  perusteilla evätä hakijalta Suomen kansalaisuuden. Hallinto-oikeus  oli hylännyt A:n valituksen ulkomaalaisviraston päätöksestä.</p>
    <p>Korkein hallinto-oikeus hylkäsi A:n valituksen hallinto-oikeuden päätöksestä  muun ohella seuraavin perusteluin:</p>
    <p>Ulkomaalaisen Suomen kansalaiseksi ottamisen edellytyksistä säädetään kansalaisuuslain 4 §:ssä.  Kansalaisuusasetuksen 8 §:n 3 momentin mukaan hakijan tulee asiakirjoilla  luotettavasti selvittää kansalaisuuden saamisen, säilyttämisen tai  menettämisen perusteena olevat tosiseikat. Pykälän 4 momentin  mukaan viranomaisella on oikeus vaatia hakijalta muukin kansalaisuutta koskevan  asian ratkaisemiseksi tarpeellinen selvitys.</p>
    <p>Mainitut perusteet huomioon ottaen ulkomaalaisvirastolla on toimivalta  vaatia hakijalta luotettava selvitys henkilöllisyydestään, eikä ulkomaalaisvirastolla  ole velvollisuutta tutkia kansalaistamisen muita edellytyksiä, jos hakijan  henkilöllisyys on jäänyt epäselväksi. Luotettavaksi katsottavaa selvitystä  henkilöllisyydestä on siis pidettävä kansalaistamisen muiden edellytysten  selvittämisen perusedellytyksenä siitä huolimatta, ettei kansalaisuuslaissa  ole asiasta nimenomaista säännöstä.</p>
    <p>Väestötietolain 6 §:n 1 momentin mukaan väestötietojärjestelmässä olevia  henkilötietoja pidetään luotettavana selvityksenä henkilöstä, jollei toisin  näytetä. Lain 9 §:n 1 momentin mukaan Suomen kansalaisen on pyynnöstä annettava  4 §:ssä tarkoitettujen tietojen tarkistamista varten tarpeelliset selvitykset.  Saman lain 10 §:n 1 momentin mukaan ulkomaalaisen ilmoitusvelvollisuudesta on  soveltuvin osin voimassa, mitä 9 §:ssä säädetään Suomen kansalaisen ilmoitusvelvollisuudesta.  Lain 10 §:n 2 momentin mukaan ulkomaalaisen, jonka oleskelu Suomessa on tarkoitettu  kestämään tai on kestänyt vähintään yhden vuoden, on lisäksi ilmoitettava 4 §:ssä  säädetyt tiedot. Henkilön on esitettävä luotettava selvitys väestötietojärjestelmään  ilmoittamistaan tiedoista.</p>
    <p>Hakijalle myönnettiin oleskelulupa suojelun tarpeen perusteella 8.12.1992, minkä jälkeen hän  hankki muukalaispassin serkkunsa kuvalla varustettuna 22.4.1993. Myöhemmin hakija  anoi omalla kuvallaan uutta muukalaispassia, joka myönnettiin 30.12.1993.  Lisäksi keskusrikospoliisin tekemän sormenjälkitutkimuksen mukaan hakijan sormenjäljet ovat  identtiset Suomessa väestötietorekisteriin merkityn henkilön B sormenjälkien  kanssa, jonka oleskelulupa- ja passihakemusten liitteinä olevissa kuvissa  esiintyy joku kolmas henkilö. Ruotsissa hakija oli esiintynyt nimellä C.</p>
    <p>Kun kysymyksessä on perustavanlaatuinen, kansalaisuuden myöntämistä koskeva asia,  ja kun hakija on antanut henkilöllisyydestään ristiriitaisia tietoja eikä  kansalaisuuden myöntämisen kannalta riittävän luotettavia asiakirjoja tai muita  todisteita hänen henkilöllisyydestään ole esitetty, ulkomaalaisvirasto on  voinut katsoa, ettei hakijan henkilöllisyyttä ole selvitetty siitä huolimatta,  että väestötietolain 6 §:n mukaan väestötietojärjestelmässä olevia henkilötietoja  pidetään lähtökohtaisesti luotettavana selvityksenä henkilöstä.</p>
    <p>Ulkomaalaisviraston päätös ei ole lainvastainen. Sen vuoksi ei ole syytä muuttaa  hallinto-oikeuden päätöksen lopputulosta.</p>
  </dcterms:abstract>
  <p>Äänestys 4-1.</p>
  <p>Esittelijä jätti päätökseen eriävän mielipiteen.</p>
  <p>Kansalaisuuslaki 4 §</p>
  <p>Kansalaisuusasetus 8 §</p>
  <p>Väestötietolaki 6, 9 ja 10 §</p>
</finlex:document>
