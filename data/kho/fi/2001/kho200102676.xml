<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200102676</dcterms:identifier>
  <finlex:ecliIdentifier>ECLI:FI:KHO:2001:51</finlex:ecliIdentifier>
  <dcterms:title>01.11.2001/2676 KHO:2001:51</dcterms:title>
  <dcterms:description>
    <p>
      <span>Tulliverotus</span>
      <span>Huolitsija</span>
      <span>Verovastuu</span>
      <span>Vilpitön mieli</span>
    </p>
  </dcterms:description>
  <finlex:registerNumber>163/2/01</finlex:registerNumber>
  <dcterms:issued>2001-11-01</dcterms:issued>
  <finlex:fileCopyNumber>2676</finlex:fileCopyNumber>
  <dcterms:abstract>
    <p>Jälkeenpäin suoritetussa tarkastuksessa havaittiin, että maahantuotu tavara oli tulli-ilmoituksessa tariffoitu väärään nimikkeeseen, minkä vuoksi tulli oli kannettu liian pienenä. Jälkikannossa määrätystä tullista määrättiin vastuuseen myös tulli-ilmoituksen antanut maahantuojan asiamies. Koska asiassa ei ollut osoitettu, että asiamies olisi tulli-ilmoitusta antaessaan ollut tietoinen ilmoittamiensa tietojen virheellisyydestä tai että asiamiehen olisi kohtuudella pitänyt tietää tiedot virheellisiksi, asiamiehelle määrätty vastuu poistettiin.</p>
    <p>Tullilaki 52 § 2 mom.</p>
    <p>Neuvoston asetus (ETY) Nro 2913/92 yhteisön</p>
    <p>tullikoodeksista 201 artikla 3 kohta</p>
  </dcterms:abstract>
  <finlex:content id="r200102676.kho">
    <div>
      <h3>Selostus asian aikaisemman käsittelyn vaiheista</h3>
      <p><em> Helsingin piiritullikamari </em> on määrännyt 
                                16.6.1999 jälkikantopäätöksillään 
                                numerot 99-11-146-715-002, 99-11-146-715-003, 
                                99-11-146-715-004 ja 99-11-146-715-005 tavaran 
                                huolitsijana N Oy:n vastuulliseksi V Oy:n vuosina 
                                1997 ja 1998 Thaimaasta maahan tuomasta riisistä 
                                kannetuista tulleista ja veroista. Tullilasku 
                                on tältä osin osoitettu omalla asiakasnumerollaan 
                                asiassa toimineelle N Oy:lle. 
</p>
      <p>Päätösten perustelujen mukaan V Oy on tuonut maahan vuosina 1997 ja 1998 Thaimaasta kuorittua valkoista riisiä. Twin Dragon rice, grade C 100 % on kokonaan hiottua, pitkäjyväistä riisiä, jonka jyvän pituuden ja leveyden välinen suhdeluku on suurempi kuin 2, mutta pienempi kuin 3. Tullilaboratorion tutkimusten mukaan pituuden ja leveyden suhdeluku on 2.83 ja rikkoutuneita riisinjyviä on 3 %. Tuote täyttää 10 ryhmän lisähuomautuksen 1. g) määritelmän kokonaan hiotusta riisistä. Näin ollen riisi tulee tariffoida  pitkäjyväisenä, kokonaan hiottuna riisinä käyttötariffin nimikkeeseen 1006 30 96 00. Tullattaessa riisi on tariffoitu esikuorittuna, ruskeana riisinä nimikkeeseen 1006 20 15 00. Tavaranhaltija on tullattaessa antanut väärän tullausilmoituksen. V Oy on  määrätty suorittamaan määräämättä jääneet tullit ja arvonlisäverot. Koska tullia on jäänyt kantamatta, näille jälkikäteen kannetuille maahantuontiveroille on määrätty tullinkorotusta 20 prosenttia. Yhteensä kannettu määrä on 153 031 markkaa.

</p>
      <p><em> N Oy </em> on valituksessaan Helsingin hallinto-oikeudelle 
                                vaatinut jälkikantopäätösten 
                                kumoamista. Tullauksissa on käytetty samaa 
                                nimikettä, joka on Tullihallituksen myöntämässä 
                                tuontitodistuksessa. N Oy:n työntekijä 
                                on tiedustellut tulliviranomaiselta, onko tullattavan 
                                tuote tariffoitu nimike oikea, jolloin tullitarkastaja 
                                on suullisesti vahvistanut tullinimikkeen paikkansapitävyyden. 
                                Tulliviranomaisen erehdyksen vuoksi tullia on 
                                kannettu väärän tariffin mukaisesti. 
                                Yhtiön puolesta toiminut henkilö on 
                                toiminut huolellisesti ja vilpittömässä 
                                mielessä tulliviranomaisen vahvistaman tullinimikkeen 
                                mukaisesti. Jälkikantopäätösten 
                                perustelut kuvaavat menettelyä, jollaista 
                                ei voida yhtiön työntekijöiltä 
                                vaatia. Tarkistusmenettely on vienyt tulliviranomaisiltakin 
                                toista vuotta. Jälkikantopäätöksessä 
                                esitetyillä perusteilla tullien jälkikäteen 
                                tileihin kirjaamista ei voida toimittaa tullikoodeksin 
                                220 artiklan mukaan. 
</p>
      <p> Yhtiö ei ole saanut virheellisesti kannetuksi 
                                osoittautuneesta tullista hyötyä, koska 
                                tuote on tullauksen jälkeen luovutettu tilaajan 
                                haltuun. V Oy:n lopetettua toimintansa jälkikantopäätösten 
                                mukaisesti maksettavaksi määrätyt 
                                määrät jäävät lopullisesti 
                                N Oy:n maksettavaksi. Tullinkorotukset ovat joka 
                                tapauksessa aiheettomat, koska yhtiön puolesta 
                                toimineet henkilöt ovat suorittaneet tullauksen 
                                tietämättöminä siitä, 
                                että tullaus on suoritettu virheellisesti, 
                                ja he ovat tarkistaneet tullinimikkeen paikkansa 
                                pitävyyden tulliviranomaiselta. 
</p>
      <p><em> Eteläinen tullipiiri </em> on asiassa 
                                antamassaan lausunnossa todennut muun ohessa, 
                                että ammattimaisesti tulliselvityksiä 
                                hoitavan N Oy:n on pitänyt tietää, 
                                ettei tullitarkastajan antama suullinen tieto 
                                sido tulliviranomaisia ja että riisin nimikkeen 
                                oikeellisuuden varmistaminen vaatii erityistä 
                                mittaamismenettelyä ja tutkimusta. Kun tällaiseen 
                                nimikkeen oikeellisuuden selvittämiseen ei 
                                tässä tapauksessa ollut ryhdytty, N 
                                Oy on vastuussa jälkikantopäätöksillä 
                                kannetuista veroista tullinkorotuksineen 
</p>
      <p><em> N Oy:lle </em> on varattu tilaisuus vastaselityksen 
                                antamiseen. 
</p>
      <p><em> Helsingin hallinto-oikeus </em> on valituksenalaisen 
                                päätöksen perusteluissa lausunut, 
                                että tullilain 52 §:n 2 momentin mukaan 
                                sen lisäksi, mitä tullikoodeksissa säädetään, 
                                velallisena pidetään myös henkilöä, 
                                joka on antanut tulli-ilmoitusta varten tietoja, 
                                jotka hän on tiennyt tai jotka hänen 
                                olisi kohtuudella pitänyt tietää 
                                virheellisiksi, ja tullia on tämän vuoksi 
                                jäänyt määräämättä. 
                                Tullihallituksen muun muassa 11.6.1998 antaman 
                                tuontitodistuksen mukaan VOy voi tuoda Thaimaasta 
                                riisiä, joka kuvauksen mukaan on esikuorittua, 
                                kiehautettua riisiä, jossa jyvän pituuden 
                                ja leveyden välinen suhdeluku on suurempi 
                                kuin 2 mutta pienempi kuin 3. Tuotteen CN-koodi 
                                on tuontitodistuksen mukaan ollut 1006 20 15. 
                                N Oy:n ilmoittamien tullaustietojen mukaan kysymys 
                                on ollut kuoritusta valkoisesta riisistä, 
                                Twin Dragon Thai Jasmine rice 100 % ja riisin 
                                tariffinimikkeeksi on ilmoitettu 1006 20 15 00. 
</p>
      <p> Asiassa ei ole osoitettu, että N Oy olisi 
                                tulli-ilmoitusta antaessaan tiennyt ilmoitetut 
                                tiedot virheellisiksi tai että sen olisi 
                                kohtuudella pitänyt tietää tiedot 
                                virheellisiksi. Näin ollen N Oy:tä ei 
                                ole pidettävä vastuullisena V Oy:lle 
                                jälkikantona määrätyistä 
                                maahantuontiveroista. Tämän vuoksi ja 
                                ottaen huomioon Neuvoston asetuksen (ETY) N:o 
                                2913/92 yhteisön tullikoodeksista 201 artiklan 
                                3 kohdan, tullilain 41 §:n (1378/1997) ja 
                                arvonlisäverolain 86 b §:n 2 momentin 
                                ja 101 §:n 2 momentin hallinto-oikeus on 
                                kumonnut jälkikantopäätökset 
                                siltä osin kuin N Oy on määrätty 
                                velalliseksi tullista. </p>
    </div>
    <div>
      <h3> Käsittely korkeimmassa hallinto-oikeudessa </h3>
      <p><em> Tulliasiamies </em> on pyytänyt lupaa valittaa hallinto-oikeuden päätöksestä ja  valituksessaan vaatinut, että hallinto-oikeuden päätös kumotaan ja piiritullikamarin päätökset saatetaan voimaan.

</p>
      <p>

Asiassa on selvää, että maahan tuodun riisin tullinimike on tullauksissa ilmoitettu väärin, minkä vuoksi tullien määrä on kirjattu tileihin liian pienenä. Piiritullikamarin on sen vuoksi tullut määrätä V Oy tavaranhaltijana suorittamaan kantamatta jääneet maahantuontiverot. Keskeisenä oikeuskysymyksenä onkin, mikä on huolitsijan tai muun asiamiehen verovastuu tulli-ilmoituksia varten annettujen tietojen osoittautuessa virheellisiksi ja johtaessa maahantuontiverojen jälkikantoon. Tällöin joudutaan arvioimaan sitä, voidaanko asiamiehen katsoa vaikuttaneen tai voineen vaikuttaa tullauksen virheellisyyteen. 

</p>
      <p> Tullilain 52 §:n 2 momentin mukaan velallisena pidetään tullikoodeksissa 
                                säädetyn lisäksi myös henkilöä, 
                                joka on antanut tulli-ilmoitusta varten tietoja, 
                                jotka hän on tiennyt tai jotka hänen 
                                olisi kohtuudella pitänyt tietää 
                                virheellisiksi, ja tullia on jäänyt 
                                tämän vuoksi määräämättä. 
                                Ammattimaisesti tulliselvityksiä hoitavan 
                                N Oy:n on kohtuudella katsottava tietäneen, 
                                että tullitarkastajan suullisesti antama 
                                maahantuottavan tuotteen tullitariffointia koskeva 
                                tieto ei sido tulliviranomaisia ja että Tullihallituksen 
                                antamalla tuontitodistuksella ei ole asiassa merkitystä. 
                                Lisäksi yhtiön on pitänyt tietää 
                                riisiin sovellettavan tullitariffin nimikkeen 
                                vaativan aivan erityistä mittaamismenettelyä 
                                ja tutkimusta, joihin ei tässä tapauksessa 
                                ollut ryhdytty. Tosiasiassa ainoastaan sitova 
                                tariffitieto suojaa vilpittömässä 
                                mielessä olevaa veroseuraamuksilta tilanteessa, 
                                jossa maahantuotuun tavaraan ensitullauksessa 
                                sovellettu tullitariffin nimike myöhemmin 
                                osoittautuu virheelliseksi. Tässä tapauksessa 
                                sitovaa tariffitietoa ei kuitenkaan ollut haettu. </p>
      <p><em> N Oy:lle </em> on varattu tilaisuus antaa 
                                asiassa vastine. </p>
    </div>
    <div>
      <h3>Korkeimman hallinto-oikeuden ratkaisu </h3>
      <p>

Korkein hallinto-oikeus on, myöntäen  tulliasiamiehelle valitusluvan,  tutkinut asian. 

</p>
      <p>

Neuvoston asetuksen (ETY) N:o 2913/92 yhteisön tullikoodeksista 201 artiklan 3 kohdan mukaan tuontitullivelasta on velallisena tavaranhaltija. Jos tulli-ilmoitus tehdään sellaisten tietojen perusteella, että kaikkia tai joitakin lain mukaan kannettavia tulleja ei saada kannetuiksi, myös niitä henkilöitä, jotka ovat toimittaneet ilmoituksen laatimiseksi tarvitut tiedot ja jotka ovat tienneet tai joiden olisi kohtuudella pitänyt tietää näiden tietojen olleen virheellisiä, voidaan pitää velallisina voimassa olevien kansallisten säännösten mukaisesti. Suomessa tällainen kansallinen säännös on tullilain 52 §:ssä. Sen 1 momentti sisältää tullilainsäädännön kiertämistä koskevan yleislausekkeen. Pykälän 2 momentin mukaan sen lisäksi, mitä koodeksissa säädetään, velallisena pidetään myös henkilöä, joka on antanut tulli-ilmoitusta varten tietoja, jotka hän on tiennyt tai jotka hänen olisi kohtuudella pitänyt tietää virheellisiksi, ja tullia tämän vuoksi on jäänyt määräämättä. Edustusoikeutta koskevan koodeksin 5 artiklan 2 kohdan mukaan edustus voi olla suora, jolloin edustaja toimii toisen nimissä ja lukuun, tai välillinen, jolloin edustaja toimii omissa nimissään mutta toisen lukuun. Suora edustus edellyttää valtuutusta. 

</p>
      <p>

Hallituksen esityksessä tullilaiksi ja laiksi tullilaitoksesta annetun lain muuttamisesta (HE 257/1994 vp) on lakiehdotuksen 52 §:n 2 momentin perusteluissa todettu aikaisemman tullilain 44 §:n mukaan asiamiehen olevan yhteisvastuussa tavaranhaltijan kanssa tullin maksamisesta. Suorassa edustuksessa, joka on määritelty koodeksin 5 artiklassa, edustaja ei ole vastuussa tullivelasta. Koodeksin 201 artiklan 3 kohdan toisen alakohdan nojalla on kuitenkin mahdollista ulottaa velkavastuu kansallisin säännöksin myös henkilöön, joka on siinä tarkoitetulla tavalla antanut virheellisiä tietoja tulli-ilmoitusta varten. Tämän vuoksi ehdotetaan, että edustaja olisi aina vastuussa tullivelasta toimittuaan vilpillisesti tai 

huolimattomasti. 
</p>
      <p> N Oy:n on asiakirjoista saatavan selvityksen mukaan katsottava toimineen asiassa 
                                tavaranhaltijan V Oy:n asiamiehenä ja kysymyksessä 
                                on siten ollut edellä määritelty 
                                suora edustus. Edellä selostetuista säännöksistä 
                                ja hallituksen esityksen perusteluista ilmenee, 
                                että asiamies ei ole tavaranhaltijan kanssa 
                                yhteisvastuullisesti vastuussa tullivelasta ja 
                                että asiamiehen vastuu määräytyy 
                                erilaisin perustein kuin tavaranhaltijan vastuu. 
                                Asiamiehen vastuu edellyttää, että 
                                hän on antanut tietoisesti virheellisiä 
                                tietoja tai ollut tietoja antaessaan huolimaton. 
                                Näin ollen yksinomaan se, että ensitullaus 
                                osoittautuu myöhemmin virheelliseksi, ei 
                                aiheuta asiamiehelle vastuuta jälkikannossa 
                                määrätystä tullista. Vastuusta 
                                vapautumisen edellytykseksi ei sen vuoksi voida 
                                myöskään asettaa sitovan tariffitiedon 
                                hankkimista tai perusteellisen tutkimuksen suorittamista. </p>
      <p> Korkein hallinto-oikeus katsoo samoin kuin hallinto-oikeuskin, 
                                ettei N Oy:n ole osoitettu olleen tietoinen tulli-ilmoitusta 
                                varten antamiensa tietojen virheellisyydestä. 
                                Yhtiön ei myöskään voida katsoa 
                                menetelleen asiassa huolimattomasti, koska se 
                                on pyrkinyt varmistamaan asiassa esitetyin tavoin 
                                maahantuodun riisin oikean tariffinimikkeen. Näillä 
                                ja hallinto-oikeuden päätöksessä 
                                muutoin mainituilla perusteilla korkein hallinto-oikeus 
                                katsoo, ettei ole syytä muuttaa hallinto-oikeuden 
                                päätöksen lopputulosta, joka siis 
                                jää pysyväksi. </p>
      <p>

Asian ovat ratkaisseet hallintoneuvokset Erkki Onikki, Ismo Talikka, Raimo Anttila, Tuulikki Keltanen ja Olli Nykänen. Asian esittelijä Marina Äimä. 
</p>
    </div>
  </finlex:content>
</finlex:document>
