<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200101738</dcterms:identifier>
  <finlex:ecliIdentifier>ECLI:FI:KHO:2001:T1738</finlex:ecliIdentifier>
  <dcterms:title>02.08.2001/1738</dcterms:title>
  <dcterms:description>
    <p>
      <span>Kunnallisasia</span>
      <span>Kunnan toimiala</span>
      <span>Liiketoiminnan harjoittaminen</span>
      <span>Osakkeiden merkitseminen</span>
      <span>IT-yhtiö</span>
    </p>
  </dcterms:description>
  <finlex:registerNumber>1095/1/00</finlex:registerNumber>
  <dcterms:issued>2001-08-02</dcterms:issued>
  <finlex:fileCopyNumber>1738</finlex:fileCopyNumber>
  <dcterms:abstract>
    <p>H:n kaupunki oli päättänyt, että kaupunki menee osakkaaksi suunniteltuun  alueelliseen IT-yhtiöön.</p>
    <p>Asiakirjojen mukaan suunnitellun IT-yhtiön toiminnan tavoitteena oli laajentaa seudullisten, korkeatasoisten ATK-palvelujen sekä verkkopalvelujen tarjontaa alueella, joka tässä vaiheessa käsittäisi neljä kuntaa. Alue voisi myöhemmin  laajentua käsittämään kaksi muuta kuntaa. Perustettavan yhtiön 500 markan  nimellisarvoisista 2000 osakkeesta omistaisivat ja hallitsisivat kukin edellä  mainitusta neljästä perustajaosakaskunnasta 200 osaketta ja yksityinen  puhelinosakeyhtiö 1200 osaketta. Suunnitellun IT-yhtiön yhtiöjärjestyksen 14 §:ään sisältyisi osakkeenomistajan lunastusoikeudesta määräys, joka koski niitä tilanteita, joissa osake siirtyi ulkopuoliselle uudelle omistajalle. Osakkeenomistajat olivat tehneet yhtiön hallinnosta erillisen osakassopimuksen.</p>
    <p>Tehtyjen suunnitelmien mukaan yhtiö keskittyi aluksi kuntien omassa  toiminnassaan tarvitsemien ATK-palvelujen tuottamiseen ja tukemiseen sekä niihin liittyviin asiantuntijapalveluihin. Erityisesti yhtiö keskittyi seudullisten  yhteispalvelujen tuottamiseen ja niihin liittyviin käyttäjien tukipalveluihin.  Suunnitellun toiminnan piiriin kuuluisi myös kuntien ulkoisten  tietoliikenneyhteyksien hoitaminen. Toiminnan sisällöstä oli tarkoitus tehdä  erillinen kuntien ja yhtiön välinen palvelusopimus. Tarkoituksena oli lisäksi käynnistää uusia seudullisia kehittämishankkeita esimerkiksi yhteistyössä erään ammattikorkeakoulun kanssa. Myöhemmässä vaiheessa toiminta voitiin laajentaa koskemaan alueen yrityksiä ja yhteisöjä. Näin yhtiöllä oli myös liiketaloudellisia tavoitteita. Yhtiöjärjestyksen 2 §:n mukaan yhtiön toimialana oli tarjota  informaatiotekniikka-, ATK-, media- ja telekommunikaatiopalveluja ja harjoittaa ATK-, media- ja telekommunikaatioalan rakentamista, tuotekehitystä, suunnittelua, konsultointia, markkinointia, koulutusta, tuotteiden ja huoltopalvelujen myyntiä sekä muuta edellä mainittuihin aloihin liittyvää toimintaa.</p>
    <p>Suunnitellun yhtiön toiminnan keskeisenä tavoitteena oli edistää sekä kuntien yhteistoimintaa tietotekniikkapalvelujen järjestämisessä että laajemminkin  seudullista kehitystä informaatioteknologian avulla. H:n kaupungin osakkuus yhtiössä edisti näin myös elinkeinotoiminnan yleisiä edellytyksiä kaupungissa. Tämän vuoksi kaupungin osakkuutta sanotussa IT-yhtiössä voitiin pitää sellaisena H:n kaupungin itsehallintoon kuuluvana tehtävänä, joka kuntalain 2 §:n 1  momentin mukaan kuului kunnan toimialaan.</p>
    <p>Kuntalaki 2 § ja 90 §</p>
  </dcterms:abstract>
</finlex:document>
