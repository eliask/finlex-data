<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200101851</dcterms:identifier>
  <finlex:ecliIdentifier>ECLI:FI:KHO:2001:39</finlex:ecliIdentifier>
  <dcterms:title>15.08.2001/1851 KHO:2001:39</dcterms:title>
  <dcterms:description>
    <p>
      <span>Taloudellisen kilpailun edistäminen</span>
      <span>Määräävän markkina-aseman väärinkäyttö</span>
      <span>Relevantit hyödykemarkkinat</span>
      <span>Kiinteässä verkossa harjoitettava paikallisteletoiminta</span>
      <span>Osuuskunta</span>
      <span>Omistaja-alennus</span>
    </p>
  </dcterms:description>
  <finlex:registerNumber>240/2/01</finlex:registerNumber>
  <dcterms:issued>2001-08-15</dcterms:issued>
  <finlex:fileCopyNumber>1851</finlex:fileCopyNumber>
  <dcterms:abstract>
    <p>Kilpailuneuvosto oli 14.12.2000 kieltänyt puhelinosuuskuntaa,  jolla kilpailuneuvosto oli katsonut olevan kilpailunrajoituksista annetun lain 3 §:n 2  momentissa tarkoitettu määräävä markkina-asema kiinteässä verkossa harjoitettavassa paikallisteletoiminnassa  alueilla, joilla sillä oli ollut rajoitukseton oikeus paikallisen teletoiminnan harjoittamiseen 31.12.1993 saakka,  kilpailunrajoituksista annetun lain 7 §:ssä tarkoitettuna määräävän markkina-aseman väärinkäyttönä soveltamasta  alennuskäytäntöä, jossa osuuskunnan jäsenet saivat omistaja-alennusta kiinteiden puhelinliittymien  perusmaksuista.</p>
    <p>Korkein hallinto-oikeus hylkäsi osuuskunnan valituksen kilpailuneuvoston päätöksestä.</p>
    <p>Telealan relevantteja markkinoita määritettäessä kilpailuneuvosto oli ottanut huomioon yleisten  kilpailuoikeudellisten periaatteiden lisäksi myös telealan erityispiirteet. Telealalle on ominaista nopea tekninen kehitys, joka  mahdollistaa uusien tuotteiden, palvelujen ja niiden tarjoamisessa käytettävien uusien tai aiempaa selvästi parempien tekniikoiden  jatkuvan markkinoille tulon. Nopeasta teknisestä kehityksestä johtuen relevanttien markkinoiden määrittelyä saattoi siten olla tarpeen muuttaa  telealalla monia muita toimialoja useammin. Kilpailuneuvoston oli asiassa, jossa oli kysymys  omistaja-alennuksen käyttämisen kieltämisestä määräävän markkina-aseman väärinkäyttönä, tullut perustaa päätöksensä  päätöksentekoajankohdan markkinatilanteeseen. Kilpailuneuvoston päätöksen lainmukaisuuden arvioinnissa ei ollut  merkitystä sillä, että telealalla tapahtuvan kehityksen sekä yhteisölainsäädännön ja kansallisen lainsäädännön  kilpailun edistämiseen tähtäävien säännösten vaikutus saattoi edellyttää markkinoiden erilaista määrittelyä  tulevaisuudessa.</p>
    <p>Relevanttien hyödykemarkkinoiden määrittelyn kannalta oli olennaista, oliko myös matkaviestinverkko  ja sen palvelut luettava kiinteässä verkossa harjoitettavan teletoiminnan kanssa samoille tuotemarkkinoille.  Relevanttien hyödykemarkkinoiden määrittelyssä asiakkaiden näkökulma oli olennaisin kriteeri. Tästä syystä määriteltäessä tässä  asiassa markkinoita, joilla osuuskunnan markkinakäyttäytymistä tarkasteltiin, oli perusteltua kiinnittää huomiota matkaviestinverkon ja kiinteän  verkon välisiin tarkasteluajankohtana ilmenneisiin eroihin asiakkaan kannalta.</p>
    <p>Telemarkkinalaissa ja sen nojalla annetuissa säännöksissä on asetettu erityisesti sellaisille yrityksille,  joilla on huomattava markkinavoima, hinnoittelua koskevia rajoituksia. Kysymyksessä olevan kaltaisia omistaja-alennuksia  ei ollut näiden säännösten nojalla sellaisenaan kielletty. Tämä seikka ei kuitenkaan, kun erityisesti otettiin  huomioon lain 36 §, tehnyt sallituksi sellaista määräävässä markkina-asemassa olevan elinkeinonharjoittajan menettelyä,  joka oli kilpailunrajoituksista annetun lain 7 §:n nojalla kielletty määräävän markkina-aseman väärinkäyttönä.</p>
    <p>Osuuskunta, aikaisemmin yhdistys, oli myöntänyt lankapuhelinliittymän perusmaksusta alennusta pelkästään osuuskunnan, vastaavasti  yhdistyksen, jäsenyyden perusteella. Asiassa oli selvitetty, että alennus oli myönnetty ilman kustannusvastaavuutta. Omistaja-alennus oli  otettu käyttöön aikana, jolloin paikallisella puhelinyhdistyksellä oli ollut monopoli. Näin ollen sen käyttöön  ottamisella ei ollut voinut olla kilpailua rajoittavaa tarkoitusta. Kilpailunrajoituksista annetun lain soveltamisen kannalta  asiassa oli kuitenkin olennaista, että omistaja-alennuksen käyttöä oli jatkettu sen jälkeen, kun lainsäädännölliset esteet kilpailulle olivat poistuneet.  Omistaja-alennuksen kilpailuoikeudellinen hyväksyttävyys ei voinut myöskään  perustua pelkästään siihen, että tällainen alennus oli osuuskuntalainsäädännön mukaan sallittu.</p>
    <p>Laki kilpailunrajoituksista 7 §</p>
  </dcterms:abstract>
</finlex:document>
