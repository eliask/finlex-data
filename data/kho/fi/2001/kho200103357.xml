<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200103357</dcterms:identifier>
  <finlex:ecliIdentifier>ECLI:FI:KHO:2001:67</finlex:ecliIdentifier>
  <dcterms:title>31.12.2001/3357 KHO:2001:67</dcterms:title>
  <dcterms:description>
    <p>
      <span>Kaavoitus</span>
      <span>Seutukaava</span>
      <span>Tielinjamerkintä</span>
      <span>Natura 2000 -verkosto</span>
      <span>Arviointivelvollisuus</span>
      <span>Luonnonarvojen heikentyminen</span>
      <span>Luontotyyppi</span>
      <span>Fennoskandian luonnontilainen jokireitti</span>
      <span>Sillan rakentaminen</span>
      <span>Luontotyypin koskemattomuus</span>
      <span>Luontodirektiivi</span>
    </p>
  </dcterms:description>
  <finlex:registerNumber>867/1/00</finlex:registerNumber>
  <dcterms:issued>2001-12-31</dcterms:issued>
  <finlex:fileCopyNumber>3357</finlex:fileCopyNumber>
  <dcterms:abstract>
    <p>Seutukaavaan, joka oli hyväksytty 15.11.1996, oli otettu seututien tielinjamerkintä, joka läpäisi sittemmin valtioneuvoston 20.8.1998 tekemään Natura 2000 -verkostoehdotukseen sisällytetyn kohteen. </p>
    <p>Seutukaavaa laadittaessa alustavaakaan ehdotusta Natura 2000 -verkostoksi ei ollut käytettävissä.</p>
    <p>Tieto valintaperusteina olleista luonnonarvoista ja ehdotuksesta kohteen sisällyttämiseksi verkostoehdotukseen saatiin, kun ehdotus Natura 2000 -verkostoksi pidettiin nähtävillä 7.4. - 6.6.1997.</p>
    <p>Tien rakentamisen vaikutukset nähtävillä pidetystä 1.4.1997 päivätystä kohdekuvauksesta ilmeneviin luonnonarvoihin arvioitiin laadittaessa seutukaavaa toteuttavaa tiesuunnitelmaa. Arvioinnissa, joka oli laadittu 1997, luonnonarvot oli inventoitu ja todettu, ettei tien rakentamisella ollut niitä heikentävää vaikutusta.</p>
    <p>Tiesuunnitelma oli sittemmin vahvistettu 2.10.1998. Tiesuunnitelman mukaisen sillan rakentamiseen oli saatu vesioikeuden lupa 7.8.1998.</p>
    <p>Ympäristöministeriö oli jättänyt 18.2.2000 antamallaan päätöksellä maakuntavaltuuston 15.11.1996 tekemän päätöksen vahvistamatta sillä perusteella, ettei kaavan vaikutuksia Natura 2000 -kohteeseen ollut selvitetty LSL 65 §:n 1 momentissa säädetyllä tavalla.</p>
    <p>Maakunnan liitto valitti ministeriön päätöksestä korkeimmalle hallinto-oikeudelle ja vaati kaavan vahvistamista. Valituksensa tueksi liitto viittasi tiesuunnitelman yhteydessä laadittuun selvitykseen.</p>
    <p>Korkein hallinto-oikeus katsoi, että 20.8.1998 tehty verkostoehdotuspäätös ei ollut voinut velvoittaa maakuntavaltuustoa sen hyväksyessä seutukaavan 15.11.1996. Siten vahvistamatta jättämistä ei ollut voitu perustaa vasta valtioneuvoston päätöksen tiedoksiannolla noudatettaviksi tulleisiin LSL 65 §:n säännöksiin.</p>
    <p>Lintu- ja luontodirektiivi olivat kuitenkin velvoittaneet valtuustoa ennen valtioneuvoston verkostoehdotuspäätöksen tekemistäkin. Korkein hallinto-oikeus katsoi, että valtioneuvoston verkostoehdotuspäätöksen perustana oleva aineisto sekä valitusten käsittelyn yhteydessä saatu aineisto sisälsivät ne tosiseikat, joiden perusteella voitiin oliko valtuusto kaavaa hyväksyessään noudattanut direktiiveihin perustuvia velvollisuuksiaan.</p>
    <p>Korkein hallinto-oikeus totesi, että Natura 2000 -verkostoehdotuspäätöksen asiakirja-aineistoon kuuluneen kartan mukaan kohde oli rajattu käsittämään vain vesialuetta. Kohdekuvauksen mukaan kohteen valintaperusteena oli tältä osalta, että se edusti luontotyyppiä 3210 Fennoskandian luonnontilaiset jokireitit. Toteuttamistavaksi oli merkitty vesilaki. Laadittaessa luontoselvitys tiesuunnitelman yhteydessä kohteen lajisto ja luontotyypit oli inventoitu ja arvioitu tien rakentamisen vaikutukset niihin. Tiesuunnitelmaa laadittaessa tehdyn arvioinnin mukaan silta, joka tuli vesioikeuden päätöksen mukaan rakennettavaksi niin, ettei joen uomaa korkeankaan veden aikana kavennettu, ei vaikuttanut heikentävästi nähtävilläpidetystä ehdotuksesta ilmeneviin luonnonarvoihin.</p>
    <p>Kun luontotyypin esiintymää ei supistettu taikka sen ilmentäjälajien elinympäristöjä hävitetty, eikä yksinomaan visuaalisella haitalla ollut oikeudellista merkitystä, korkein hallinto-oikeus katsoi, että arviointivelvollisuutta ei ollut. Ympäristöministeriön päätös, jolla seutukaava oli jätetty tielinjauksen osalta vahvistamatta, kumottiin ja asia palautettiin ministeriölle uudelleen käsiteltäväksi. </p>
    <p>Kuntalaki 104 § 2 mom.<br/> Kunnallislaki (953/1976) 137 §<br/> Rakennuslaki 22 § 2 mom. (493/1968)<br/> Luonnonsuojelulaki 65 § 1 mom.<br/> Luontodirektiivi (92/43/ETY) 6 artikla<br/> Euroopan komissio: Natura 2000 -alueiden suojelu ja käyttö, Luontodirektiivin 92/43/ETY 6 artiklan säännökset; Luxemburg 2000</p>
  </dcterms:abstract>
  <p>1. ETELÄ SAVON MAAKUNTAVALTUUSTON PÄÄTÖS </p>
  <p><strong>Etelä-Savon maakuntavaltuusto</strong> on hyväksynyt 15.11.1996 Mikkelin ja Pieksämäen seutujen seutukaavan Mikkelin ja Pieksämäen kaupunkien sekä Anttolan, Haukivuoren, Hirvensalmen, Juvan, Kangasniemen, Mikkelin maalaiskunnan, Mäntyharjun, Pertunmaan, Pieksämäen maalaiskunnan, Ristiinan, Puumalan ja Virtasalmen kuntien alueelle. Maakuntavaltuusto on täydentänyt päätöstä 2.4.1997 neljän aluevarauksen, joista nyt ei ole kysymys, osalta. Maakuntahallitus on 21.4.1997 tekemällään päätöksellä alistanut maakuntavaltuuston päätöksen ympäristöministeriön vahvistettavaksi.</p>
  <p>2. ASIAN KÄSITTELY YMPÄRISTÖMINISTERIÖSSÄ</p>
  <p> -------------------------------------------------------------------------------------</p>
  <p>2.3. Ympäristöministeriön päätös</p>
  <p>Ympäristöministeriö on ratkaissut asian siltä osin, kuin nyt on kysymys, seuraavasti:</p>
  <p>Vahvistamatta jätetyt aluevaraukset</p>
  <p>-------------------------------------------------------------------------------------</p>
  <p>Natura 2000 -verkoston alueet</p>
  <p>Maantien 419 linjaus välillä Vihantasalmi - Mäntyharju sivuaa Pyhäniemen aluetta ja kulkee Mäntyharjun reitin kosket osa-alueen Pyhäkoski yli. Alueet kuuluvat valtioneuvoston päätöksen mukaiseen ehdotukseen Natura 2000-verkostoksi. Pyhäniemen alueella on luontodirektiivin liitteen II mukaista priorisoitua luontotyyppiä luonnonmetsää. Alue on myös lintudirektiivin liitteen I lajin valkoselkätikan elinympäristöä. Pyhäkosken aluetta ehdotetaan valtioneuvoston päätöksessä luontodirektiivin luontotyyppinä Fennoskandian luonnontilaiseksi jokireitiksi.</p>
  <p>Seututieksi esitetyn aluevarauksen osalta on kyse Mäntyharjun eteläisen yhteyden parantamisesta. Kaakkois-Suomen tiepiiri oli pyytänyt maantien 419 parantamisesta lausunnon Etelä-Savon ympäristökeskuksesta YVA-lain mukaisen arviointimenettelyn tarpeellisuudesta. Lausunnossa (29.5.1997) todettiin, ettei erillistä YVA-lain mukaista arviointimenettelyä tarvita ja ettei hankkeella ole merkittäviä haitallisia ympäristövaikutuksia. Lausunnossa viitattiin Pyhäkoskeen ja Pyhäniemen alueeseen, että niitä on esitetty Natura 2000 verkostoon. Liikenneministeriö teki 2.10.1998 tiesuunnitelman vahvistamista koskevan päätöksen, jonka korkein hallinto-oikeus pysytti 6.10.1999 antamallaan päätöksellä.</p>
  <p>Seututien 419 aluevaraus voisi todennäköisesti merkityksellisesti heikentää alueen luonnonarvoja. Koska kaavan vaikutuksia ei ole selvitetty luonnonsuojelulain 65 §:n 1 ja 2 momentissa tarkoitetulla tavalla ja koska kaavan vahvistamisen lykkääminen kyseisten selvitysten ajaksi ei ole perusteltua, jättää ympäristöministeriö luonnonsuojelulain 66 §:n nojalla vahvistamatta seutukaavan seututien 419 aluevarauksen.</p>
  <p>------------------------------------------------------------------------------------</p>
  <p>SOVELLETUT OIKEUSOHJEET</p>
  <p>Kunnallislain (953/76) 137 § ja 141 §<br/> Kuntalain (365/95) 90 §, 92 § ja 104 §<br/> Rakennuslain 1 §:n 4 mom., 3 §, 18 §:n 1 ja 2 mom., 22 §:n 1 ja 2 mom., 25 §, 26 §, 27 §:n 1 mom., 127 §, 135 §:n 1 ja 2 mom., 141 §:n 1 mom.<br/> Rakennusasetuksen 18 §, 22 § ja 23 §<br/> Luonnonsuojelulain (1096/1996) 49 §:n 1 mom., 65 §:n 1 ja 2 mom. ja 66 §:n 1 mom.<br/> Maankäyttö- ja rakennuslain (132/1999) 208 §:n 2 mom., 209 §:n 1 mom. ja 210 §:n 1 mom.<br/> Maankäyttö- ja rakennusasetuksen (895/1999) 106 §:n 3 mom.</p>
  <p>3. ASIAN KÄSITTELY KORKEIMMASSA HALLINTO-OIKEUDESSA</p>
  <p>3.1. Valitukset korkeimmassa hallinto-oikeudessa</p>
  <p>-------------------------------------------------------------------------------------</p>
  <p><strong>Etelä-Savon maakuntaliitto</strong> on vaatinut, että ministeriön päätös kumotaan siltä osin, kuin seututien 419 varaus on jätetty sillä vahvistamatta.</p>
  <p>Vaatimuksensa tueksi liitto on esittänyt, että seutukaavan laadintavaiheessa oli seututien 419 osalta käytettävissä Tielaitoksen Mikkelin tiepiirin laatima, maaliskuussa 1992 valmistunut yleissuunnitelma, johon sisältyi ympäristöselvitys sekä vertailu kolmesta eri linjausvaihtoehdosta. Vertailun pohjalta muun ohella maisemallisin perustein valittu vaihtoehto otettiin myös seutukaavaan. Kaavaa laadittaessa katsottiin, ettei tämä linjaus vaaranna aikaisemmin vahvistetussa seutukaavassa (15.2.1980) muodostetun Pyhäkosken suojelualuevarauksen (SU 4) suojeluarvoa.</p>
  <p>Valtioneuvoston 20.8.1998 tekemässä Natura 2000 -verkostoehdotuspäätöksessä Pyhäkosken suojelukohteen rajaus on täsmälleen sama kuin seutukaavassa. Suojelun tavoitekin, koskiluonnon suojelu, on sama. Natura -päätös ei ole tuonut mitään sellaista uutta, mikä ei olisi ollut tiedossa seutukaavaa laadittaessa.</p>
  <p>Etelä-Savon ympäristökeskus on maantien 419 parantamissuunnitelmaa laadittaessa 29.5.1997 antamassaan lausunnossa todennut, ettei tiehanke ole ympäristövaikutusten arviointimenettelystä annetun lain 5 §:ssä tarkoitettu tiehanke. Lausunnon mukaan tiehankkeesta ei aiheudu myöskään sellaisia ympäristöön kohdistuvia vaikutuksia, jotka vaatisivat mainitun lain 4 §:ssä tarkoitetun harkinnanvaraisen ympäristövaikutusten arvioinnin toteuttamista.</p>
  <p>Vaikka varsinainen ympäristövaikutusten arviointi ei olekaan ollut tarpeen, on hankeen johdosta teetetty Ympäristösuunnittelu Enviro Oy:llä selvitys <em>Maantien 419 parantaminen välillä Vihantasalmi - Mäntyharju tien parantamisen vaikutukset Natura 2000 -verkoston kohteisiin</em>. Enviro Oy:n selvityksessä todetaan Pyhäkoskesta:</p>
  <p>"Tien ylityspaikan kohdalla tai sen välittömässä läheisyydessä ei havaittu sellaista uhanalaista tai harvinaista kasvillisuutta, joka vaarantuisi tien rakentamisesta.</p>
  <p>Tien rakentamisen tai käytön aikaisista vaikutuksista virtaavan veden eliöstöön ei ole saatavilla tutkittua tietoa. Koska Pyhäkosken uoma on kalataloudellisesti kunnostettu vuonna 1987 ja uoma oli kuivilla kaksi viikkoa padon rakentamisen yhteydessä vuonna 1994 on todennäköistä, että tien rakentamisella ei ole merkityksellisiä haitallisia vaikutuksia Pyhäkosken vesieliöstöön. Mahdolliset haitalliset vaikutukset tapahtunevat pääosin rakentamisen ja tien kunnossapidon aikana. Rakentamisen aikaisia haittoja voidaan lieventää arvioimalla vaikutukset eri työvaiheiden aikana, työmenetelmien ja rakenteiden valinnalla ja tieympäristön suunnittelulla.</p>
  <p>Talvisen kunnossapidon yhteydessä, sillan kohdalla, käytettäneen vaikeiden keliolosuhteiden yhteydessä suolausta. Suolauksen vaikutuksesta virtaavaan vesistöön ei ole tutkittua tietoa. Suolauksen vaikutukset jäänevät lyhytaikaisiksi ja suolapitoisuus laimenee todennäköisesti hyvin nopeasti virtaavassa vedessä. "</p>
  <p>Etelä-Savon ympäristökeskus on tiesuunnitelmasta 21.7.1998 antamassaan lausunnossa todennut: "Koska maantien 419 linjaus sijaitsee kokonaisuudessaan alueella, jossa on tiedossa useita suojelullisesti arvokkaita kohteita, muun muassa Natura 2000 -ehdotuksen kohteet, tulee rakentamisaikaisia toimenpiteitä suunniteltaessa ja toteutettaessa kiinnittää erityistä huomiota siihen, ettei alueen luonnonympäristölle aiheuteta kohtuutonta haittaa. Ympäristökeskuksella ei ole huomauttamista tiesuunnitelmaan". Paikallinen ympäristöviranomainen on siis pitänyt rakentamisaikaisia toimenpiteitä riittävinä.</p>
  <p>Tiesuunnitelma tiehankkeen toteuttamiseksi on päivätty 20.3.1998, vahvistettu 2.10.1998 ja saanut lainvoiman 6.10.1999. </p>
  <p>Enviro Oy:n laatima selvitys on nimenomaan luonnonsuojelulain 65 §:n 1 momentissa tarkoitettu arviointi ja ympäristökeskuksen lausunto luonnonsuojelulain 65 §:n 2 momentissa tarkoitettu lausunto. Kaavan vaikutukset on selvitetty luonnonarvojen osalta lain edellyttämällä tavalla.</p>
  <p>---------------------------------------------------------------------------------------</p>
  <p>3.2. Lausunnot korkeimmassa hallinto-oikeudessa</p>
  <p><strong>Ympäristöministeriö</strong> on valitusten johdosta antamassaan lausunnossa esittänyt seuraavaa:</p>
  <p>---------------------------------------------------------------------------------------</p>
  <p>
    <em>Etelä-Savon maakuntaliiton valitus</em>
  </p>
  <p>Luonnonsuojelulain 65 §:n 1 mukaan, jos hanke tai suunnitelma joko yksinään tai tarkasteltuna yhdessä muiden hankkeiden ja suunnitelmien kanssa todennäköisesti merkittävästi heikentää valtioneuvoston Natura 2000 -verkostoon ehdottaman tai verkostoon sisällytetyn alueen niitä luonnonarvoja, joiden suojelemiseksi alue on sisällytetty tai on tarkoitus sisällyttää Natura 2000 -verkostoon, hankkeen toteuttajan tai suunnitelman laatijan on, jollei hankkeeseen ole sovellettava ympäristövaikutusten arviointimenettelystä annetun lain 2 luvussa tarkoitettua arviointimenettelyä, asianmukaisella tavalla arvioitava nämä vaikutukset.</p>
  <p>Seutukaava on luonnonsuojelulain 65 §:n 1 momentin tarkoittama suunnitelma eikä suunnitelmaa luonnonsuojelulain 66 §:n 1 momentin mukaan siis saa vahvistaa, mikäli edellä mainittu arviointi- ja lausuntomenettely osoittaa suunnitelman merkittävästi heikentävän niitä luonnonarvoja, joiden suojelemiseksi alue on sisällytetty tai on tarkoitus sisällyttää Natura -verkostoon.</p>
  <p>Myös verkostoon otetun alueen läheisyyteen sijoittuvilla hankkeilla voi olla näitä vaikutuksia. Seututie 419 aluevarauksen vaikutuspiirissä on vähintään kaksi Natura 2000 -kohdetta: Mäntyharjun reitin koski, Pyhäkoski ja Mäntyharjun Pyhäniemen uhanalaisen lintulajin alue. Mäntyharjun reitin kosket muodostavat osittain luonnontilaisen vesistöreitin. Pyhäkosken kautta on lisäksi yhteys Pyhäjärveen. Luonnontilaisuuden lisäksi koskien arvoa nostaa niiden maisemallinen ja kulttuurihistoriallinen arvo. Mäntyharjun reitin kosket ovat linnuille tärkeitä talvehtimis- ja levähtämispaikkoja. Luontodirektiivin luontotyyppinä alue kuuluu Fennoskandian luonnontilaisiin jokireitteihin ja luonnontilaisiin tai niiden kaltaisiin vanhoihin lehtipuuvaltaisiin metsiin. Mäntyharjun Pyhäniemen alueella on erittäin edustavaa vanhaa koivumetsää. Lahopuuta on runsaasti. Alue on merkittävä erittäin uhanalaisen lintulajin alue. Luontodirektiivin luontotyyppinä alue kuuluu luonnontilaisiin tai niiden kaltaisiin vanhoihin lehtipuuvaltaisiin metsiin. Seutukaavan vahvistamista koskeviin asiakirjoihin ei ole liitetty selvitystä siitä, että luonnonsuojelulain 65 §:n 1 momentin mukainen arviointi olisi tehty.</p>
  <p>Valtioneuvoston 20.8 1998 tekemään päätökseen, joka koskee Suomen ehdotusta Natura 2000 -verkostoksi, sisältyi lausuma, että päätöstä on noudatettava mahdollisesta muutoksenhausta huolimatta. Päätöksen katsotaan tulleen noudatettavaksi 18.9.1998, jolloin se on asetettu julkisesti nähtäväksi. Liikenneministeriön 2.10.1998 tekemässä tiesuunnitelman vahvistamista koskevassa päätöksessä viitataan Etelä-Savon ympäristökeskuksen 29.5.1997 päivättyyn lausuntoon, jossa tuodaan esille nämä Natura 2000 -kohteet. Lisäksi lausunnossa todettiin, ettei tiesuunnitelmasta ollut tarpeen laatia ympäristövaikutusten arviointimenettelystä annetun lain 2 luvussa tarkoitettua arviointia.</p>
  <p>Tiesuunnitelman vahvistamisasiakirjoihin ei ollut liitetty luonnonsuojelulain 65 §:n 1 momentin mukaista arviointia. Tämä on ollut todettavissa tiesuunnitelmasta tehtyyn valitukseen liittyvistä vahvistamispäätöksen perusteena olleista asiakirjoista, jotka ovat olleet ympäristöministeriön käytettävissä. Alueellisen ympäristökeskuksen lausuntoa ei voida pitää tällaisena arviointina eikä siinä selvästi todeta, että tiesuunnitelma tai aluevaraus ei todennäköisesti merkittävästi heikennä niitä luonnonarvoja, joiden takia alueet on sisällytetty Natura 2000 -verkostoon.</p>
  <p>Etelä-Savon liitto esittää valituksessaan korkeimmalle hallinto-oikeudelle, että Kaakkois-Suomen tiepiiri oli teettänyt Ympäristösuunnittelu Enviro Oy:llä selvityksen "Maantien 419 parantaminen välillä Vihantasalmi-Mäntyharju tien parantamisen vaikutukset Natura 2000 -verkoston kohteisiin". Tämä oli tapahtunut sen jälkeen, kun ympäristökeskus oli antanut edellä mainitun lausuntonsa. Liitto katsoo, että selvitys täyttää luonnonsuojelulain 65 §:n 1 momentin vaatimukset. Tätä selvitystä ei kuitenkaan ole liitetty asiakirjoihin, joilla seutukaavan hyväksymistä koskeva päätös oli alistettu ympäristöministeriön vahvistettavaksi. Seutukaavanvahvistamisen yhteydessä ei myöskään muussa yhteydessä ole suullisesti tai kirjallisesti tuotu esiin kyseistä selvitystä, vaikka arvioinnin tarpeellisuus on käsittelyn aikana tuotu esiin epävirallisissa yhteydenotoissa liiton edustajien kanssa.</p>
  <p>Arvioinnista tulee myös pyytää luonnonsuojelulain 65 §:n 2 momentin mukaisesti lausunto alueelliselta ympäristökeskukselta ja siltä, jonka hallinnassa luonnonsuojelualue on. Näin ollen ympäristöministeriöllä ei ole ollut käytettävissään arviointia lausuntoineen.</p>
  <p>Siitä huolimatta, että kyseisellä seututie 419:llä on lainvoimainen tiesuunnitelma, ympäristöministeriö katsonut voivansa vahvistaa sitä koskevaa aluevarausta.</p>
  <p>Ympäristöministeriö toteaa lyhyesti nyt esitetyn selvityksen johdosta, että seututie 419 aluevarauksen vaikutukset Mäntyharjun Pyhäniemen, Kinalammen ja Luhtasen alueiden luonnonarvoihin on selvitetty asianmukaisella tavalla. Sen sijaan Mäntyharjun reitin Pyhäkosken osalta selvitys ei täytä näitä vaatimuksia. Pyhäkoski edustaa luontotyyppiä Fennoskandian luonnontilaiset jokireitit. Olennaista tämän luontotyypin ja sen eliöstön säilymiselle on se, että joen toiminta ei muutu. Kaikki sellaiset rakenteet, jotka voivat muuttaa joen toimintaa, ovat luontotyypille haitallisia. Pyhäkoski on myös saukon mahdollinen esiintymisalue. Esiintymistä ei ole selvitetty, mutta on todennäköistä, että silta ja sen liikenteestä aiheutuvat häiriöt heikentävät aluetta saukon elinympäristönä. Kasvillisuus on selvitetty perusteellisesti. Mahdollinen virtauksen muutos vaikuttaa siihenkin haitallisesti. Selvityksen yhteydessä ei ole ollut ilmeisesti mahdollisuutta tehdä vertailua jonkin toisen rakennetun virtaveden ja Pyhäkosken välillä, mistä olisi voinut tehdä johtopäätöksiä. Siitä huolimatta että kysymyksessä on yleispiirteinen suunnitelma, vaikutuksia on tässä tapauksessa arvioitava varsin yksityiskohtaisesti, koska seutukaavassa osoitetun linjauksen mukaisesti tie siltoineen ylittäisi Pyhäkosken kapealla kannaksella.</p>
  <p>---------------------------------------------------------------------------------------</p>
  <p><strong>Etelä-Savon liitto</strong> on ministeriön lausunnon johdosta antamassaan vastaselityksessä lausunut, että seutukaava hyväksyttiin 2.4.1997 ja alistettiin vahvistettavaksi 4.6.1997. Enviro Oy:n selvitys valmistui loppuvuodesta 1997, eikä siten ollut tuolloin käytettävissä. Laadittu selvitys on kuitenkin saatettu alistusviranomaisen tietoon.</p>
  <p>Ympäristöministeriö on päätynyt selvitysten riittävyyden osalta eri arvioon kuin Ympäristökeskus Pyhäkosken osalta. Selvitys on tehty juuri niistä asioista, joiden vuoksi alue on ollut ehdolla Naturaan ja sittemmin siihen otettu. Ministeriö ei väitä, että tie heikentäisi merkittävästi kohteen valintaperusteina olevia luontoarvoja, vaan ilmeisesti edellyttää uusia selvityksiä. Maakuntaliitto katsoo, että Enviro Oy:n laatimassa selvityksessä on riittävästi selvitetty seututien vaikutukset Pyhäkosken luontoarvoihin.</p>
  <p>Lausunnossa mainitaan Pyhäkoski saukon mahdollisena esiintymisalueena. Natura kohde FI0500060 <em>Mäntyharjun reitin kosket</em> koostuu yhteensä viidestä osa-alueesta. Aluekuvauksessa on mainittu Tuhankosken saukkohavainto. Tuhankoski on alueen ensimmäinen koski ja linnuntietäkin 20 kilometrin päässä Pyhäkoskesta. Natura -asiakirjoissa tai muissakaan lähteissä ei saukkoa mainita havaitun Pyhäkosken alueella. Lausunnossa on myös epäilty mahdollisen virtauksen muutoksen haitallista vaikutusta kasvillisuuteen. Suunniteltu silta ulottuu ilman virtapilareita rannalta rannalle, joten veden virtaamaan se ei vaikuta.</p>
  <p><strong>Mäntyharjun kunnanhallitus</strong> on toimittanut Etelä-Savon maakuntaliiton valituksen tueksi korkeimmalle hallinto-oikeudelle Pyhäkosken alueen luontoarvoista Toivola - Myntti - Puruvesi -yleiskaavan laatimisen yhteydessä laaditun selvityksen <em>(Toivola-Mynttilä-Puruvesi. Rantaosayleiskaavan luontoselvitys 2000. Mäntyharju: Ympäristötutkimus Oy Metsätähti, Mikko Siitonen ja Seppo Mäkinen 29.10.2000)</em> Pyhäniemen Kaskikoivikon ja Pyhäkosken alueen osalta. </p>
  <p>Selvityksessä lausutaan muun ohella seuraavaa:</p>
  <p>"Enviro Oy:n selvityksen tuloksena ei Pyhäkosken suunnitellun sillan kohdalla tai sen lähistöltä tavattu sellaista uhanalaista tai harvinaista kasvillisuutta, joka vaarantuisi tien rakentamisen seurauksena. Toisaalta suunnitellun sillan rakenne ei aiheuta virtaamamuutoksia koskessa. Ympäristöministeriön lausunnossa todettu saukon mahdollinen esiintyminen Pyhäkosken maastossa perustunee väärinkäsitykseen: saukkoa kyllä esiintyy eräissä Mäntyharjun seudun muissa koskissa mutta Pyhäkoskessa havaintoja ei tunneta.</p>
  <p>Tämän selvityksen yhteydessä tehtiin Pyhäkosken alueella perusteellinen maastoinventointi mahdollisten uusien lajistohavaintojen varalta. Inventointi käsitti putkilokasvit, sammalet ja epifyysijäkälät sekä käävät. Alueelta ei tavattu mitään erityisen huomionarvoista lajistoa, vaikka kosken lähiympäristössä kyllä esiintyy potentiaalisesti kiinnostavaa, luonnonmukaista vanhahkoa lehtisekametsää. Suunniteltu tielinjaus ei kuitenkaan kulje näiden alueiden kohdalta eikä pirsto niitä merkittävästi.</p>
  <p>Nyt tehty kohdekartoitus vahvistaa aikaisempien selvitysten tulokset siitä, että maantien 419 toteutus suunnitellun linjauksen mukaisesti ei vaaranna Pyhäkosken Natura 2000 -alueen niitä luonnonarvoja, joiden perusteella alue on Natura -verkostoon otettu. Pyhäkosken Natura 2000 -alue on pinta-alaltaan pieni ja alueelta on tehty kaksi perusteellista luontoinventointia koskien nimenomaan Natura -päätöksen taustalla olleita luontoarvoja (Enviro Oy 1997, Metsätähti Oy 2000). Selvitysten perusteella on voitu arvioida seututien 419 perusparannuksen aiheuttamat luontovaikutukset myös luonnonsuojelulain 65 §:n (1 ja 2 momentti) tarkoittamalla tavalla." </p>
  <p>4. MERKINNÄT KORKEIMMASSA HALLINTO-OIKEUDESSA</p>
  <p>4.1. Merkinnät Euroopan yhteisön Natura 2000 -verkoston Suomen ehdotuksen hyväksymistä koskevista ratkaisuista</p>
  <p>Seututien 419 aluevaraus ylittää valtioneuvoston 20.8.1998 tekemällä päätöksellä Euroopan yhteisön komissiolle luontodirektiivin (92/43/EY) mukaiseksi erityisten suojelutoimien alueeksi <em>(Sites of Communinty Importance, SCI)</em> muodostettavaksi ehdottamaan, viidestä osa-alueesta koostuvaan, kohteeseen FI0500081 <em>Mäntyharjun reitin koske</em>t kuuluvan <em>Pyhäkosken</em> osa-alueen.</p>
  <p>Seututien 419 aluevaraus sijaitsee noin 50 metrin etäisyydellä valtioneuvoston 20.8.1998 tekemällä päätöksellä Euroopan yhteisön komissiolle lintudirektiivin (79/409/ETY) mukaisena erityisenä suojelualueena <em>(Special Protection Area, SPA)</em> ilmoittaman ja luontodirektiivin (92/43/EY) mukaiseksi erityisten suojelutoimien alueeksi <em>(Sites of Communinty Importance, SCI)</em> muodostettavaksi ehdottaman, kahdesta osa-alueesta koostuvan, kohteen FI0500108 <em>Pyhäniemi</em> toisesta Pyhäkosken rannalla sijaitsevasta osa-alueesta.</p>
  <p>Alueet ja niiden rajat käyvät tarkemmin ilmi päätöksen asiakirja-aineistoon sisältyvästä kartta-aineistosta. Päätös sisältää kartat Natura 2000 -verkostoon sisältyvien alueiden rajauksista, joissa osoitetaan väritunnuksin alueen sisällyttäminen sanottua verkostoa koskevaan ehdotukseen luontodirektiivin mukaisina yhteisön tärkeinä pitäminä alueina (SCI) ja lintudirektiivin mukaisina erityisinä suojelualueina (SPA).</p>
  <p>Tarkemmat selvitykset alueen luonnonarvoista on koottu Suomen ympäristökeskuksessa olevaan tietokantaan, joka on osa päätöksen asiakirja-aineistoa.</p>
  <p>Valtioneuvosto on päätöksen kohdan 13. mukaan päättänyt hallintolainkäyttölain 31 §:n 2 momentin nojalla, että päätöstä on noudatettava mahdollisesta muutoksenhausta huolimatta. Päätöksen mukaan tämä merkitsee sitä, että päätökseen sisältyvällä Natura-alueella ei saa ryhtyä luonnonsuojelulain 65 ja 66 §:ien vastaisiin sellaisiin toimiin, jotka voivat vaarantaa niiden luonnonarvojen, joiden vuoksi alueet on sisällytetty Natura 2000 -verkostoon, säilymisen. Valtioneuvoston päätöksen tiedoksiannosta on kuulutettu kuntien virallisilla ilmoitustauluilla 11.9.1998 ja päätöksen tiedoksiannon on tiedoksiannosta hallintoasioissa annetun lain mukaan katsottava tapahtuneen seitsemäntenä päivänä siitä päivästä, jolloin kuulutus on pantu kunnan ilmoitustaululle.</p>
  <p>Korkein hallinto-oikeus on päätöksellä 14.6.2000 taltio n:o 1057 hylännyt valtioneuvoston päätöksestä <em>Mäntyharjun reitin koskien</em> osalta tehdyt valitukset ja päätöksellä 14.6.2000 taltio n:o 1296 <em>Pyhäniemen</em> osalta tehdyt valitukset.</p>
  <p>4.2. Merkintä maantien 419 parantamista koskevan tiesuunnitelman vahvistamista koskevasta ratkaisusta ja sen yhteydessä tapahtuneesta kohteiden luonnonarvoihin kohdistuvien vaikutusten arvioinnista</p>
  <p><em>Kaakkois-Suomen tiepiiri</em> on laatinut 20.3.1997 päivätyn tiesuunnitelman mt:n 419 <em>(Vihantasalmi-Mäntyharju)</em> parantamiseksi 6,41 km:n matkalla paaluvälillä 2540-8950 <em>(Pyhäkoski-Paasolanmäki)</em>.</p>
  <p>Tiesuunnitelman mukaan tie tulee parannettavaksi niin, että Seututie 419 läpäisee viisi osa-aluetta käsittävän Natura-kohteeseen FI0500060 <em>Mäntyharjun reitin kosket</em> kuuluvan osa-alueen <em>Pyhäkoski</em>. Noin 100 metrin etäisyydellä tiestä on kohde FI0500108 <em>Pyhäniemi</em>, noin 500 metrin etäisyydellä kohde FI0500109 <em>Kinalammen metsä</em> ja 2 kilometrin etäisyydellä kohde FI0500081 <em>Luhtasen metsä</em>.</p>
  <p><em>Etelä-Savon ympäristökeskus</em> on Kaakkois-Suomen tiepiirille 29.5.1997 antamassaan ympäristövaikutusten arviointimenettelyn tarpeellisuutta koskevassa lausunnossa todennut, että hanke ei ole suuruudeltaan ympäristövaikutusten arviointimenettelystä annetun asetuksen 5 §:n mukainen tiehanke eikä myöskään aiheuta sellaisia luontoon tai ympäristöön kohdistuvia vaikutuksia, jotka vaativat ympäristövaikutusten arviointimenettelystä annetun lain 4 §:n mukaisen harkinnanvaraisen ympäristövaikutusten arviointimenettelyn toteuttamista. Ympäristökeskus on kuitenkin edellyttänyt lausunnossaan hankkeesta vastaavan selvittävän hankkeen ympäristövaikutukset siinä laajuudessa kuin kohtuudella voidaan edellyttää sekä mikäli valtioneuvoston käsittelyssä hyväksytään Natura 2000 -verkostoon kohteita, jotka sijoittuvat hankkeen vaikutusalueelle, näiden kohteiden arvioimista luonnonsuojelulain 65 §:n edellyttämällä tavalla.</p>
  <p>Tielaitos on laadituttanut selvityksen tienparannushankkeen vaikutuksista sen vaikutusalueella olevien Natura -kohteiden luonnonarvoihin <em>(Maantien 419 parantaminen välillä Vihantasalmi-Mäntyharju. Tien parantamisen vaikutukset Natura 2000 -verkoston kohteisiin. Markku Nironen, Ympäristötutkimus Enviro Oy, 1997)</em>. Selvityksessä on todettu tienparannushankkeen vaikutuksista kohteen luonnonarvoihin seuraavaa:</p>
  <p>5. SUUNNITELLUN TIEN VAIKUTUKSET NATURA 2000 -VERKOSTOON EHDOTETTUIHIN KOHTEISIIN</p>
  <p>5.1. Pyhäkoski</p>
  <p>Suunniteltu tielinjaus ylittää Mäntyharjun reitin koskiin kuuluvan Pyhäkosken. Pyhäkosken Natura 2000 -alueeksi on rajattu Lahnaveden ja Vihannanselän välinen uoma ja uomaa reunustavat rannat. Pyhäkoski on luokiteltu maakunnallisesti merkittäväksi ja se on tärkeä lohikalojen kutualue. Suojelun toteuttamiskeinoiksi esitetään vesilakia ja rakennuslakia.</p>
  <p>Pyhäkoski on seutukaavan suojelukohde (SU4). Seutukaavamääräyksissä todetaan, että alue on tarkoitettu suojeltavaksi pääasiassa rakennuslain 135 §:n nojalla annettavilla määräyksillä (Mikkelin läänin maakuntayhtymä 1996).</p>
  <p>Suunniteltu tie ylittää Pyhäkosken uoman noin 200 metriä nykyisen tien itäpuolella. Uoma ylitetään sillalla. Sillan alle, uoman molemmille puolille, jätetään kulkureitit.</p>
  <p>Pyhäkosken uoman kalastosta ja kasvillisuudesta on käytettävissä vaikutusten arviointia varten riittävästi tietoa. Muusta vesieliöstöstä ei ole tutkittua tietoa. Pyhäkosken vesieliöstö on todennäköisesti muuttunut uoman kunnostuksen ja pohjapadon rakentamisen yhteydessä. Virtaavien vesien koneellisen kunnostamisen yhteydessä pohjaeläimet katoavat. Pohjaeläinten palautuminen tapahtuu 10 - 20 vuoden kuluessa. Pohjapadon rakentamisen jälkeen pohjaeliöstö on todennäköisesti vähitellen elpymässä.</p>
  <p>
    <em>Tien rakentamisen vaikutukset luonnon monimuotoisuuteen</em>
  </p>
  <p>Tien ylityspaikan kohdalla tai sen välittömässä läheisyydessä ei havaittu sellaista uhanalaista tai harvinaista kasvillisuutta, joka vaarantuisi tien rakentamisesta.</p>
  <p>Tien rakentamisen tai käytön aikaisista vaikutuksista virtaavan vesistön eliöstöön ei ole saatavilla tutkittua tietoa. Koska Pyhäkosken uoma on kalataloudellisesti kunnostettu vuonna 1987 ja uoma oli kuivilla kaksi viikkoa padon rakentamisen yhteydessä vuonna 1994 on todennäköistä, että tien rakentamisella ei ole merkityksellisiä haitallisia vaikutuksia Pyhäkosken vesieliöstöön.</p>
  <p>Mahdolliset haitalliset vaikutukset vesieliöstöön tapahtunevat pääosin rakentamisen ja tien kunnossapidon aikana. Rakentamisen aikaisia mahdollisia haittoja voidaan lieventää arvioimalla vaikutukset eri työvaiheiden aikana, työmenetelmien ja rakenteiden valinnalla ja tieympäristön suunnittelulla. Suunnittelu ja toteuttaminen tulisi tehdä tie- ja ympäristöviranomaisten välisenä yhteistyönä.</p>
  <p>
    <em>Talvisen kunnossapidon vaikutukset vesieliöstöön</em>
  </p>
  <p>Talvisen kunnossapidon yhteydessä, sillan kohdalla, käytettäneen vaikeiden keliolosuhteiden yhteydessä suolausta. Suolauksen vaikutuksesta virtaavaan vesistöön ei ole tutkittua tietoa. Suolauksen vaikutukset jäänevät lyhytaikaiseksi ja suolapitoisuus laimenee todennäköisesti hyvin nopeasti virtaavassa vedessä.</p>
  <p>5.2. Pyhäniemi, Kinalampi ja Luhtanen</p>
  <p>Pyhäkosken lisäksi muita mahdollisia Vihantasalmen ja Mäntyharjun välisen tiehankkeen vaikutuspiirissä sijaitsevia Natura 2000 -verkoston alueita ovat Pyhäniemi, Kinalammen metsä ja Luhtasen metsä. Näiden alueiden suojeluperusteina ovat pääasiassa luontodirektiivin mukaiset luonnontilaiset tai niiden kaltaiset vanhat lehtipuuvaltaiset metsät ja uhanalaisen valkoselkätikan suojelu.</p>
  <p>Pyhäniemen Natura -alueen suunniteltu tie ohittaa lähimmillään noin 100 metrin etäisyydeltä. Uusi tie sijoittuisi nykyisen tien länsipuolelle eli hieman kauemmaksi Pyhäniemestä kuin nykyinen tie. Suunnitellulla tiellä ei todennäköisesti ole merkityksellisiä haitallisia vaikutuksia Pyhäniemen luonnonarvoihin.</p>
  <p><em>Keski-Suomen ympäristökeskus</em> on antanut uuden lausunnon 21.7.1998. Lausunnossa todetaan, että suunniteltu tie ylittää seutukaavassa SU4 alueeksi varatun Pyhäkosken joen mutkassa siten, että rakennettava silta yltää kosken rannalta rannalle jättäen rantapenkereet rakentamisesta vapaaksi. Tielinjauksen läheisyydessä sijaitsevat myös Pyhäniemen, Luhtasen metsän ja Kinalammen metsän suojelualueet, joita Pyhäkosken koskialue mukaan lukien on ehdotettu Natura 2000 -verkostoon. Esitetty uusi linjaus sijoittuu lähimmillään noin 100 metrin etäisyydelle Pyhäniemen alueesta, 500 metrin etäisyydelle Kinalammen alueesta ja 2 kilometrin päähän Luhtasen alueesta. Suunnittelualueesta on vuonna 1997 tehty selvitys, jossa tiehankkeen vaikutuksia Natura 2000 -ehdotukseen sisältyviin suojelukohteisiin on arvioitu. Selvityksessä todetaan, että suunnitellulla tiehankkeella ei todennäköisesti ole haitallisia merkityksellisiä vaikutuksia Pyhäniemen, Kinalammen ja Luhtasen suojelualueisiin. Pyhäkosken osalta on selvitetty alueen kalaston ja kasvillisuuden esiintyminen ja tien rakentamisen vaikutukset luonnon monimuotoisuuteen sekä esitetty toimenpiteet mahdollisten haitallisten vaikutusten vähentämiseksi mm. tien rakentamisaikana. Ympäristökeskus on todennut, että koska maantien 419 linjaus sijaitsee kokonaisuudessaan alueella, jossa on tiedossa useita suojelullisesti arvokkaita kohteita, muun muassa Natura 2000 -ehdotuksen kohteet, tulee rakentamisaikaisia toimenpiteitä suunniteltaessa ja toteutettaessa kiinnittää erityistä huomiota siihen, ettei alueen luonnonympäristölle aiheuteta kohtuutonta haittaa. Ympäristökeskuksella ei ole ollut huomauttamista tehtyyn tiesuunnitelmaan.</p>
  <p><em>Liikenneministeriö</em> on vahvistanut tiesuunnitelman 2.10.1998.</p>
  <p>Korkein hallinto-oikeus on päätöksellä 6.10.1999 taltio n:o 2723 on hylännyt valituksen liikenneministeriön päätöksestä.</p>
  <p>4.3. Merkintä Itä-Suomen vesioikeuden tekemästä Pyhäkosken sillan rakentamista koskevasta ratkaisusta</p>
  <p><em>Kaakkois-Suomen tiepiiri</em> on Itä-Suomen vesioikeudelle 16.6.1998 toimittamassaan hakemuksessa pyytänyt lupaa Pyhäkosken sillan rakentamiseen. Hakemukseen liitetyn alustavan yleispiirroksen n:o 15381 a1 mukaan silta tulee rakennettavaksi teräsbetonisena ulokelaattasiltana niin, että betoniset maatuet sijoitetaan kokonaisuudessaan kuivalle maalle ylimmän vedenkorkeuden yläpuolelle. Vapaa aukko veden korkeudella HW=N<a>60</a>  + 81,10 m on 18,70 m ja vapaa alikulkukorkeus korkeudesta HW=N<a>60</a> vähintään 2,2 m.</p>
  <p><em>Etelä Savon ympäristökeskus</em> on todennut hakijalle 11.9.1997 antamassaan lausunnossa, että siltasuunnitelman liitteenä olevassa poikkileikkauspiirroksessa 15/4 on uoman kokonaisvesileveydeksi vedenkorkeudella 80,65 m tielinjan kohdalla esitetty noin 13,0 m. Maanpinta uoman reunoilla on arviolta korkeudella 81,30 - 81,40 m. Piirustuksessa n:o 15/6 esitetyt maatuet tulisi sijoittaa vähintään 1,50 m päähän kosken reunoilta, jotta liikkuminen kosken molempia rantoja pitkin sillan alitse olisi mahdollista. Etelä-Savon ympäristökeskus on vuonna 1987 tehnyt Pyhäkoskessa kalataloudellisen kunnostuksen virtakutuisten lohikalojen, lähinnä järvitaimenen ja harjuksen poikastuotanto- ja kutualueeksi. Kunnostustyöt ovat käsittäneet muun muassa asentokivien laittamisia, suojapaikkojen kaivuja ja kutualueiden sorastuksia koskessa. Jotta kunnostustöille ei aiheutuisi vahinkoa ja haittaa, koskessa ei saa tehdä minkäänlaisia kaivu- tai muutostöitä sillan rakentamisen yhteydessä, ellei niistä ole sovittu ympäristökeskuksen kanssa. Alustavassa siltasuunnitelmassa esitetty vapaa aukkoleveys 22,80 m tuntuu riittävältä, koska kosken vesipoikkileikkausala tulvakorkeudenkin aikana säilyisi ennallaan.</p>
  <p><em>Etelä-Savon ympäristökeskus</em> on vesioikeudelle 30.6.1998 antamassaan lausunnossa ilmoittanut, että sillä ei ole huomautettavaa sillan rakentamisen suhteen.</p>
  <p><em>Itä-Suomen vesioikeus</em> on 7.8.1998 antamallaan päätöksellä Nro 33/98/1 myöntänyt vesilain 2 luvun 3 §:n ja 6 §:n 1 momentin nojalla luvan Pyhäkosken sillan rakentamiseen.</p>
  <p>5. KORKEIMMAN HALLINTO-OIKEUDEN RATKAISU</p>
  <p>5.1. Ratkaisun lähtökohdat</p>
  <p>5.1.1. Seutukaavan laatimista koskevat rakennuslain säännökset</p>
  <p>
    <em>Kaavaa hyväksyttäessä voimassa olleet rakennuslain ja -asetuksen säännökset</em>
  </p>
  <p>Rakennuslain 2 §:n l momentin mukaan seutukaava sisältää yleispiirteisen suunnitelman alueen käyttämisestä kahdessa tai useammassa kunnassa. Rakennuslain 18 §:n 1 momentin mukaan seutukaava käsittää tarpeellisiin tutkimuksiin ja selvityksiin perustuvan yleispiirteisen suunnitelman alueiden käyttämisestä eri tarkoituksiin.</p>
  <p>Rakennuslain 18 §:n 2 momentin mukaisesti seutukaavaan voidaan sisällyttää alueiden käyttämisestä tarkempia määräyksiä <em>(seutukaavamääräykset)</em>. Kun rakennuslain muutoksella (9.8.1968/493) säädettiin tällaisesta mahdollisuudesta, hallituksen esityksessä viitattiin siihen, että seutukaava olisi laadittava yleispiirteisemmäksi tai yksityiskohtaisemmaksi sen mukaan kuin alueen luonne ja kehittämistarpeet ja -mahdollisuudet edellyttävät. Seutukaavamääräysten avulla voitaisiin perustelujen mukaan seutukaavan ohjeluonteiset vaikutukset joustavasti porrastaa. </p>
  <p>Rakennuslain 22 §:n 1 momentin mukaan maakunnan liiton tulee huolehtia seutukaavan laatimisessa tarvittavien selvitysten hankkimisesta ja tutkimusten toimittamisesta, huolehtia seutukaavan ajan tasalla pitämisestä ja kehittää sitä tarpeen mukaan.</p>
  <p>Rakennuslain 22 §:n 2 momentin (493/68) mukaan seutukaava on laadittava niin, että siinä varataan vastaisen kehityksen edellyttämät riittävät alueet eri tarkoituksia varten. Kaavaa laadittaessa on kiinnitettävä huomiota seudun oloista johtuviin erityisiin tarpeisiin. Kaava on mahdollisuuksien mukaan sopeutettava seutukaava-alueeseen rajoittuvien alueiden seutukaavoitukseen ja valtakunnansuunnitteluun. Kaavaa laadittaessa on pidettävä silmällä maankäytön taloudellisuutta ja sitä, ettei kaavan toteuttamisesta aiheudu maanomistajille kohtuutonta haittaa.</p>
  <p>Rakennusasetuksen 18 §:n 2 momentin mukaan seutukaavaselostukseen tulee sisältyä selvitys muun ohella luonnonsuojelusta, liikenteen järjestämisestä ja muista seikoista, jotka kaavan arvostelemiseksi voidaan katsoa tarpeellisiksi.</p>
  <p>Rakennuslain 26 §:n 1 momentin mukaan seutukaava on oleva ohjeena laadittaessa ja muutettaessa yleiskaavaa, asemakaavaa, rakennuskaavaa ja rantakaavaa sekä ryhdyttäessä muutoin toimenpiteisiin alueiden käytön järjestämiseksi. Tämä säännös, josta ilmenee seutukaavan asema verrattuna muihin rakennuslainsäädännössä säänneltyihin maankäytön järjestämismuotoihin, kohdistuu viranomaisiin, joille kuuluu rakennuslainsäädännön mukaista maankäyttöä koskeva päätöksenteko. </p>
  <p>Rakennuslain 26 §:n 2 momentin mukaan viranomaisten on suunnitellessaan alueiden käyttöä koskevia toimenpiteitä ja päättäessään niiden toteuttamisesta katsottava, ettei toimenpiteillä vaikeuteta seutukaavan toteutumista. Tämä säännös tarkoittaa sellaista suunnittelua ja päätöksentekoa, joka ei kuulu rakennuslakiin perustuvan maankäyttöä koskevan päätöksenteon piiriin. Tähän säännökseen ei voida perustaa sellaista viranomaisten menettelyä, jolla rajoitetaan maanomistajan oikeutta esimerkiksi puiden kaatamiseen, soran ottamiseen tai muihin sellaisiin toimenpiteisiin.</p>
  <p>Rakennuslain 135 §:n 1 momentin mukaan, jos jotakin aluetta on sen sijainnin, luonnonkauneuden tai erikoisten luonnonsuhteiden tahi historiallisesti tai taiteellisesti arvokkaiden muistojen, esineiden tai rakennusten takia taikka muusta niihin verrattavasta syystä erityisesti suojeltava, voidaan kaavassa antaa tarpeellisia määräyksiä. Rakennuslain 135 §:n perusteella annetuilla määräyksillä voidaan rajoittaa myös maanomistajan oikeutta maa-ainesten ottamiseen, puiden kaatamiseen tai muuhun sellaiseen toimintaan sekä velvoittaa maanomistaja säilyttämään olemassa oleva rakennus. Seutukaavaan otetut määräykset eivät säännöksen 2 momentin mukaan kuitenkaan saa olla maanomistajalle kohtuuttomia.</p>
  <p>Seutukaavan vaikutuksesta rakentamiseen säädetään rakennuslain 27 §:n 1 momentissa. Sen mukaan myönnettäessä lupa uudisrakennuksen rakentamiseen on katsottava, ettei alueen käyttäminen seutukaavassa varattuun tarkoitukseen vaikeudu. Lupa on, mikäli ei ole kysymys taajan asutuksen muodostamisesta, kuitenkin myönnettävä, jos luvan epäämisestä aiheutuisi hakijalle huomattavaa haittaa eikä kunta tai, milloin alue on katsottava varatuksi muun julkisoikeudellisen yhteisön tarkoituksiin, tämä lunasta aluetta tai suorita haitasta kohtuullista korvausta. Rakentamisrajoitus on siten säännöksestä ilmenevin tavoin ehdollinen.  </p>
  <p>Rakennuslain 26 §:n 3 momentin mukaan seutukaava ei ole voimassa yleis-, asema-, rakennus- eikä rantakaava-alueilla.</p>
  <p>Edellä selostettujen säännösten mukaisesti seutukaava on hierarkisesti ylin ja alueelliselta tarkastelukulmaltaan laajin kaavamuoto. Seutukaava toteutuu hyväksyttäessä ja vahvistettaessa sitä noudattavat alemmanasteiset kaavat ja muut maankäytön suunnitelmat sekä tekemällä hankekohtaiset päätökset. Seutukaavaa laadittaessa ja vahvistettaessa on seutukaavan yleispiirteisyyden puitteissa selvitettävä, että asianomaisissa laeissa säädetyt edellytykset seutukaavaa toteuttavien suunnitelmien hyväksymiseen ja vahvistamiseen ja hankekohtaisten lupien myöntämiseen tai seutukaavan muulla tavoin tapahtuvaan toteuttamiseen ovat olemassa ja että seutukaavalle säädetyt oikeusvaikutukset ovat arvioitavissa. Seutukaavan on myös oltava sitä toteuttavia suunnitelmia laaja-alaisempi suunnitelma, jonka avulla alemmanasteiset suunnitelmat voidaan sovittaa toisiinsa.</p>
  <p>
    <em>Asian käsittelyn aikana muutetut rakennuslain säännökset</em>
  </p>
  <p>Rakennuslain 22 §:n 2 momentin mukaan, sellaisena kuin se on 1.1.1997 voimaan tulleessa laissa (1097/96), luonnonsuojelulain 7 ja 77 §:ssä tarkoitettujen luonnonsuojeluohjelmien ja -päätösten sekä 32 §:ssä tarkoitettua maisema-aluetta koskevien perustamispäätösten tulee olla ohjeena kaavaa laadittaessa. Kaavalla on myös edistettävä luonnonsuojelun kannalta arvokkaiden luontotyyppien sekä luonnonvaraiselle eläimistölle ja kasvistolle tärkeiden luonnon ominaispiirteiden säilymistä. Rakennuslain 1 §:ään samalla lisätyn 4 momentin mukaan kaavaa hyväksyttäessä ja vahvistettaessa on, sen lisäksi, mitä rakennuslaissa säädetään, noudatettava, mitä luonnonsuojelulain 10 luvussa säädetään.</p>
  <p>Näitä vasta maakuntavaltuuston päätöksen tekemisen jälkeen voimaan tulleita säännöksiä ei voida soveltaa harkittaessa nyt käytettävänä olevien maakuntavaltuuston ja ministeriön päätösten lainmukaisuutta.</p>
  <p>5.1.2. Luontotyyppien ja lajien elinympäristöjen suojelemiseen velvoittavat säännökset</p>
  <p>
    <em>Luonnonsuojelulain säännökset</em>
  </p>
  <p>Maakuntavaltuusto on hyväksynyt seutukaavan nyt kysymyksessä olevalta osalta 15.11.1996 tekemällään päätöksellä. Luonnonsuojelulain 65 §:n 1 momentissa säädetty arviointivelvollisuus on tullut voimaan, kun valtioneuvoston 20.8.1998 tekemä päätös Suomen Natura 2000 -ehdotukseen sisällytettävistä alueista on annettu tiedoksi. Mainittuun säännökseen ja valtioneuvoston päätökseen perustuva arviointivelvollisuus ei siten ole koskenut maakuntavaltuustoa sen hyväksyessä seutukaavan.</p>
  <p>
    <em>Lintudirektiivin ja luontodirektiivin velvoittavuus</em>
  </p>
  <p>Lintudirektiivi ja luontodirektiivi ovat tulleet 1.1.1995 Suomea velvoittaviksi perustuslainsäätämisjärjestyksessä voimaan saatetulla Suomen liittymisestä Euroopan unioniin tehdyn sopimuksen eräiden määräysten hyväksymisestä 8.12.1994 annetulla lailla (1540/1994).</p>
  <p>Euroopan unionin jäsenenä Suomi on siten velvoittautunut panemaan täytäntöön myös neuvoston direktiivit. Tämä velvoite on ilmaistu Euroopan yhteisön perustamissopimuksen 249 artiklassa. Sen mukaan direktiivit velvoittavat saavutettavaan tulokseen nähden jäsenvaltioita, joiden tulee panna ne kansallisesti täytäntöön valitsemallaan muodolla ja keinolla.</p>
  <p>
    <em>Lintudirektiivissä ja luontodirektiivissä jäsenvaltioille asetetut velvollisuudet</em>
  </p>
  <p><em>Lintudirektiivi.</em> Lintudirektiivin 4(1) artiklan ensimmäisen kappaleen mukaan direktiivin liitteessä I mainittujen lajien elinympäristöjä on suojeltava erityistoimin, jotta varmistetaan lajien eloonjääminen ja lisääntyminen niiden levinneisyysalueella. Mainitun artiklankohdan neljännen kappaleen mukaan jäsenvaltioiden on osoitettava erityisiksi suojelualueiksi näiden lajien suojelemiseen lukumäärältään ja kooltaan sopivimmat alueet sillä maantieteellisellä vesi- ja maa-alueella, jolla direktiiviä sovelletaan. Vastaavat toimet on direktiivin 4(2) artiklan mukaan toteutettava sellaisten säännöllisesti esiintyvien muuttavien lajien osalta, joita ei luetella liitteessä I. Tämän vuoksi on kiinnitettävä erityistä huomiota kosteikkojen ja erityisesti kansainvälisesti merkittävien kosteikkojen suojeluun.</p>
  <p>Lintudirektiivin 4(3) artiklan mukaan jäsenvaltioiden on toimitettava komissiolle kaikki asiaan vaikuttavat tiedot, jotta komissio voi tehdä sellaista yhteensovittamista koskevia asianmukaisia aloitteita sellaiseksi yhteensovittamiseksi, joka on tarpeen sen varmistamiseksi, että toisaalta 4 artiklan 1 kohdassa ja toisaalta sen 2 kohdassa mainitut alueet muodostavat yhtenäisen kokonaisuuden, joka vastaa kyseisten lajien suojelutarpeita sillä maantieteellisellä vesi- ja maa-alueella, johon tätä direktiiviä sovelletaan.</p>
  <p><em>Luontodirektiivi</em>. Luontodirektiivin 3(1) artiklan mukaan perustetaan erityisten suojelutoimien alueiden yhtenäinen verkosto 'Natura 2000'. Tämän verkoston avulla, joka koostuu alueista, joilla on liitteessä I lueteltuja luontotyyppejä ja liitteessä II lueteltujen lajien elinympäristöjä, on varmistettava kyseisten luontotyyppien ja lajien elinympäristöjen suotuisan suojelutason säilyminen tai tarvittaessa ennalleen saattaminen niiden luontaisella levinneisyysalueella. Natura 2000 -verkostoon kuuluvat myös jäsenvaltion lintudirektiivin säännösten mukaisesti luokittelemat erityiset suojelualueet.</p>
  <p>Luontodirektiivin 4(1) artiklan ja sen liitteen III mukaan kunkin jäsenvaltion tulee laatia luettelo, josta ilmenee, mitä liitteen I luontotyyppejä ja liitteen II luontaisia lajeja luettelon alueilla on. Liitteen III mukaan kansallisessa vaiheessa on tehtävä arviointi alueiden suhteellisesta merkityksestä kullekin liitteessä I mainitulle luontotyypille ja kullekin liitteessä II mainitulle lajille. Liitteen III mukaan jäsenvaltioiden on liitteen kohdassa "1 vaihe" ilmaistujen perusteiden mukaan luokiteltava ne alueet, joiden ne kansallisessa luettelossaan ehdottavat soveltuvan yhteisön tärkeinä pitämiksi alueiksi sen mukaan, mikä niiden suhteellinen merkitys on jonkin liitteessä I mainitun luontotyypin tai liitteessä II mainitun lajin suojelulle.</p>
  <p>
    <em>Suojelun turvaaminen Natura 2000 -verkostoon sisällytetyillä alueilla. </em>
  </p>
  <p>Luontodirektiivin (92/43/ETY) 6 artiklan 2 kohdan mukaan jäsenvaltioiden on toteutettava erityisten suojelutoimien alueilla tarpeellisia toimenpiteitä luontotyyppien ja lajien elinympäristöjen heikentymisen sekä niitä lajeja koskevien häiriöiden estämiseksi, joita varten alueet on osoitettu, siinä määrin kuin nämä häiriöt saattaisivat vaikuttaa merkittävästi tämän direktiivin tavoitteisiin. </p>
  <p>Saman artiklan 3 kohdan mukaan kaikki suunnitelmat tai hankkeet, jotka eivät liity suoranaisesti alueen käyttöön tai ole sen kannalta tarpeellisia, mutta ovat omiaan vaikuttamaan tähän alueeseen merkittävästi joko erikseen tai yhdessä muiden suunnitelmien tai hankkeiden kanssa, on arvioitava asianmukaisesti sen kannalta, miten ne vaikuttavat alueen suojelutavoitteisiin. Alueelle aiheutuvien vaikutusten arvioinnista tehtyjen johtopäätösten perusteella toimivaltaiset kansalliset viranomaiset antavat hyväksyntänsä tälle suunnitelmalle tai hankkeelle vasta varmistuttuaan siitä, että suunnitelma tai hanke ei vaikuta kyseisen alueen koskemattomuuteen, ja kuultuaan tarvittaessa kansalaisia. </p>
  <p>Luontodirektiivin 6 ja 7 artiklan voimaantullessa voimaan jääneen lintudirektiivin (79/409/ETY) 4 artiklan 4 kohdan toisen lauseen mukaan jäsenvaltioiden on myös erityisten suojelualueiden ulkopuolella pyrittävä estämään elinympäristöjen pilaantuminen ja huonontuminen.</p>
  <p>Euroopan yhteisöjen tuomioistuimen oikeuskäytännön mukaan luontodirektiivin 6 artiklan 2 - 4 kohtaa ei sovelleta alueisiin, joita ei ole luokiteltu erityissuojelualueiksi, vaikka ne olisi pitänyt luokitella sellaisiksi <em>(Tuomio 7.12.2000, C-374/98, komissio v. Ranska)</em>.</p>
  <p>
    <em>Lintudirektiivin ja luontodirektiivin kansallinen täytäntöönpano</em>
  </p>
  <p>Luonto- ja lintudirektiivit on saatettu erityisten suojelutoimien alueita <em>(Sites of Community Importance, SCI)</em> koskevan ehdotuksen ja erityisiä suojelualueita <em>(Special Protection Areas, SPA)</em> koskevan ilmoituksen osalta osaksi kansallista oikeutta luonnonsuojelulain 64 §:llä. Kuten sanotusta pykälästä käy ilmi, luonto- ja lintudirektiiveihin sisältyvät ne perusteet, joilla Euroopan yhteisön yhteiseen Natura 2000 -verkostoon ehdotettavat ja ilmoitettavat kohteet valitaan.</p>
  <p>Valtioneuvosto on tehnyt 20.8.1998 päätöksen, joka sisältää toisaalta Suomen ilmoituksen Euroopan yhteisön komissiolle lintudirektiivin mukaan perustettavista SPA-alueista ja toisaalta Suomen ehdotuksen komissiolle, jotta se hyväksyisi tietyt luontodirektiivin mukaisesti valitut alueet SCI-alueiksi. Tällä päätöksellä Suomi on täyttänyt lintu- ja luontodirektiiveihin perustuvat ja edellä mainituin tavoin jo aiemmin voimaan tulleet velvollisuutensa. </p>
  <p>
    <em>Direktiiveihin perustuvat velvollisuudet ja niiden noudattamisen valvonta</em>
  </p>
  <p>Valtioneuvoston 20.8.1998 tekemän päätöksen asiakirja-aineistoon kuuluvat Natura-tietokanta ja sen tausta-aineisto. Mainittu asiakirja-aineisto sisältää ne tosiseikat, joiden perusteella voidaan arvioida, onko Etelä-Savon liiton maakuntavaltuusto kaavaa laatiessaan ja hyväksyessään noudattanut direktiiveihin perustuvia velvollisuuksia.</p>
  <p>5.2. Ratkaisu yksittäisiin valituksiin</p>
  <p>5.2.1. Maakuntavaltuuston päätöksestä tehdyt jatkovalitukset</p>
  <p>---------------------------------------------------------------------------------------</p>
  <p>5.2.2. Etelä Savon liiton valitus maakuntavaltuuston päätöksen vahvistamatta jättämisestä seututien (st) 419 varauksen osalta </p>
  <p>Kuten edellä kohdassa 5.1.2 on lausuttu, ei valtioneuvoston 20.8.1998 tekemään Natura 2000 -verkostoehdotuspäätökseen ja luonnonsuojelulain 65 §:n 1 momenttiin perustuva arviointivelvollisuus ole voinut velvoittaa maakuntavaltuustoa sen hyväksyessä kaavan 15.11.1996. </p>
  <p>Kuten mainitussa kohdassa 5.1.2. on todettu, lintu- ja luontodirektiivi ovat velvoittaneet valtuustoa sen tehdessä päätöksensä. Valtioneuvoston 20.8.1998 tekemän päätöksen perustana oleva sekä valitusten käsittelyssä Natura -kohteista saatu aineisto sisältää ne tosiseikat, joiden perusteella voidaan arvioida, onko maakuntavaltuusto kaavaa laatiessaan ja hyväksyessään noudattanut direktiiveihin perustuvia velvollisuuksiaan.</p>
  <p>Ministeriö on päätöksellään jättänyt maakuntavaltuuston päätöksen vahvistamatta sillä perusteella, että maantien 419 rakentaminen voisi todennäköisesti merkityksellisesti heikentää Natura 200 -verkostoon ehdotettujen kohteiden Pyhäniemi ja Mäntyharjun reitin kosket luonnonarvoja. Lausunnossaan ministeriö on täsmentänyt tätä niin, että se katsoo heikentymisen voivan kohdistua vain kohteen Mäntyharjun reitin kosket osa-alueeseen Pyhäkoski.</p>
  <p>Edellä kohdassa 4.1. selostetun kohdetta FI0500081 <em>Mäntyharjun reitin kosket</em> koskevan Valtioneuvoston 20.8.1998 tekemään verkostoehdotuspäätöksen asiakirja-aineistoon kuuluvan rajauskartan mukaan kohde käsittää Pyhäkosken osa-alueella vain vesialuetta. Päätöksen asiakirja-aineistoon kuuluvan tietokannan mukaan kohde edustaa Pyhäkosken osa-alueen osalta luontotyyppiä 3210 <em>Fennoskandian luonnontilaiset jokireitit</em>. Muiden kohteen valintaperusteina olevien luontotyyppien esiintymiä taikka lajien elinympäristöjä alueella ei ole. Kohde on valtioneuvoston päätöksen mukaan tarkoitus toteuttaa vesilain ja rakennuslain nojalla.</p>
  <p>Luontotyypin 3210 kuvaus ilmenee julkaisusta <em>"Intepretation Manual of European Union Habitats"</em>, joka on luontodirektiivin 20 artiklan mukaisen habitaattikomitean hyväksymä ja komission julkaisema. Suomenkielinen luontotyyppiopas <em>(Airaksinen-Karttunen, toim. Natura 2000 -luontotyyppiopas, Ympäristöopas 46, 2. korjattu painos, Helsinki 2001)</em> sisältää käytännön ohjeita luontotyypin tunnistamiseksi ja luettelon luontotyypin määrittämisen kannalta olennaisesta lajistosta. </p>
  <p>Tien ja Pyhäkosken ylittävän sillan toteutustapa on ratkaistu lainvoimaisella tiesuunnitelmalla ja Itä-Suomen vesioikeuden myöntämällä vesistöön rakentamista koskevalla luvalla. Vesioikeuden lupa-asiakirjoissa olevan piirroksen 15381 a1 mukaan uoman leveys vedenkorkeudella W<a>arv</a> +80,65 on 11,5 metriä ja tulvavedenkorkeudella W<a>tulva</a> +81,10 14,7 metriä. Vapaa aukko sillan maatukien kohdalla on 18,70 metriä. Sillan tukirakenteet eivät siten tule tulvavedenkorkeuden aikaankaan vesialueelle.</p>
  <p>Kohteen esillä olevan osa-alueen lajistoa ja luontotyyppiesiintymiä on selvitetty tiehankkeen kohdassa 4.2. mainitussa Enviro Oy:n laatimassa selvityksessä sekä Mäntyharjun kunnanhallituksen tänne toimittamassa Ympäristötukimus Oy Metsätähden laatimassa luontoselvityksessä. Tien rakentamisen vaikutuksia kohteen luontoarvoihin on selvitetty kohdassa 4.2. selostetussa vaikutusarvioinnissa. Laadittujen selvitysten mukaan sillan rakentaminen ei todennäköisesti vähennä luontotyypin pinta-alaa, vaikuta luontotyypille luonteenomaisten lajien elinympäristöihin taikka vaikuta muullakaan tavoin merkittävästi heikentävästi kohteen valintaperusteina olleisiin luonnonarvoihin.</p>
  <p>Tähän nähden, ottaen huomioon suojelun toteuttaminen vesilain ja rakennuslain nojalla sekä se seikka, ettei yksinomaan visuaalisen haitan voida katsoa heikentävän luonnonarvoja, ei Natura 2000 -ehdotukseen sisälly sellaista selvitystä, jonka perusteella maakuntavaltuuston päätös olisi voitu jättää vahvistamatta. </p>
  <p>5.4 Lopputulos</p>
  <p>-----------------------------------------------------------------------------</p>
  <p>Korkein hallinto-oikeus kumoaa kohdista 5.1.1, 5.1.2 ja 5.2.2 ilmenevin perustein ministeriön päätöksen siltä osin kuin maakuntavaltuuston päätös on jätetty seututien 419 varauksen osalta vahvistamatta ja palauttaa asian tältä osalta ministeriölle uudelleen käsiteltäväksi.</p>
  <p>Asian ovat ratkaisseet presidentti Pekka Hallberg ja hallintoneuvokset Erkki Onikki, Ritva Koljonen, Esa Aalto ja Pirkko Ignatius. Asian esittelijä Hannu Ranta.</p>
</finlex:document>
