<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200101418</dcterms:identifier>
  <finlex:ecliIdentifier>ECLI:FI:KHO:2001:T1418</finlex:ecliIdentifier>
  <dcterms:title>12.06.2001/1418</dcterms:title>
  <dcterms:description>
    <p>
      <span>Yleinen tie</span>
      <span>Lakkauttaminen</span>
      <span>Asianosainen</span>
      <span>Kuuleminen</span>
      <span>Menettelyvirhe</span>
      <span>Palauttaminen</span>
      <span>Liikenneministeriö</span>
    </p>
  </dcterms:description>
  <finlex:registerNumber>2887/3/00</finlex:registerNumber>
  <dcterms:issued>2001-06-12</dcterms:issued>
  <finlex:fileCopyNumber>1418</finlex:fileCopyNumber>
  <dcterms:abstract>
    <p>Tielaitoksen Lapin tiepiiri oli 7.2.2000 esittänyt Tielaitoksen keskushallinnolle, että keskushallinto ryhtyisi toimenpiteisiin Sallan kunnan Hautajärven kylässä sijaitsevan polkutien 5,535 kilometrin pituisen loppuosan lakkauttamiseksi yleisenä tienä. Sallan kunnanhallitus, Lapin liitto, Lapin ympäristökeskus ja Lapin rajavartiosto totesivat esityksen johdosta antamissaan lausunnoissa, ettei niillä ollut huomautettavaa esityksen johdosta. Tielaitoksen keskushallinto oli laadittuaan yleisistä teistä annetun lain 68 §:n mukaisen yhdistelmän esittänyt liikenneministeriölle muun ohella Hautajärvi - Niitselys polkutien loppuosan lakkauttamista yleisenä tienä liikenneministeriön päätöstä seuraavan kalenterivuoden alusta lukien. Liikenneministeriö oli lakkauttanut Hautajärvi - Niitselys polkutien n:o 50036 loppuosan yleisistä teistä annetun lain 17 §:n nojalla yleisistä teistä annetun asetuksen 36 §:n mukaisessa järjestyksessä kuukauden kuluttua siitä, kun liikenneministeriön päätös oli saanut lainvoiman. Liikenneministeriö oli päätöksensä perusteluissa todennut, että Hautajärvi - Niitselys polkutien 5,535 kilometrin pituinen loppuosa ei ollut enää yleisen tarpeen vaatima. Tienosan lähellä oleva kiinteistönomistaja A ja hänen avovaimonsa R olivat vaatineet, että liikenneministeriön päätös kumotaan. Heitä ei oltu kuultu henkilökohtaisesti tien lakkauttamista koskevassa asiassa, vaan he olivat saaneet tiedon lakkauttamisesta lehdessä olleesta ilmoituksesta ja myöhemmin Sallan kunnan ilmoitustaululta. Tie oli heille tarpeellinen. Mikäli se lakkautettaisiin, kustannukset tien kunnossapitämisestä muodostuisivat heille kohtuuttomiksi.</p>
    <p>Korkein hallinto-oikeus kumosi liikenneministeriön päätöksen ja palautti asian liikenneministeriölle uudelleen käsiteltäväksi. Korkein hallinto-oikeus katsoi, että asianosaista on ennen hallintoasian ratkaisemista kuultava hallintomenettelylain (598/1982) 15 §:n mukaisesti, jollei kysymys ole pykälässä mainituista poikkeustilanteista. Hallintomenettelylain 1 §:n 1 momentin mukaan lain 15 §:ää sovelletaan, jos hallintomenettelyssä on päätettävä jonkun edusta, oikeudesta tai velvollisuudesta. Yleisen tien lakkauttaminen on hallintoasia, joka koskee asianosaiseksi kulloinkin luettavia henkilöitä hallintomenettelylain 1 §:n 1 momentissa tarkoitetulla tavalla. Hallintomenettelylain 2 §:ssä säädettiin hallintomenettelylain suhteesta muiden lakien ja asetusten menettelysäännöksiin. Jos muussa laissa tai ennen hallintomenettelylain voimaantuloa annetussa asetuksessa on hallintomenettelylaista poikkeavia säännöksiä, niitä sovelletaan hallintomenettelylain asemesta. Asiakirjoista saatavan selvityksen mukaan asiassa oli yleisistä teistä annetun lain 106 §:n mukaisesti kuulutettu liikenneministeriön päätöksestä siten kuin kunnalliset ilmoitukset saatetaan kunnassa tiedoksi. Asiassa oli myös yleisistä teistä annetun asetuksen (482/1957) 35 §:n (1255/1995) mukaisesti ennen Tielaitoksen keskushallinnon liikenneministeriölle tekemää esitystä hankittu Sallan kunnanhallituksen, Lapin liiton, Lapin ympäristökeskuksen ja Lapin rajavartioston lausunnot. Menettely oli näiltä osin ollut asianmukaista.</p>
    <p>Yleis- ja tiesuunnitelman laatimista koskevissa asioissa on asianosaisten kuulemisesta säädetty yleisistä teistä annetun lain (243/1954) 26 §:ssä (342/1998). Sitä vastoin yleisistä teistä annettuun lakiin tai asetukseen ei sisälly säännöksiä kuulemisesta ennen yleisen tien lakkauttamista koskevan päätöksen tekemistä. Lakkauttamisasian vireillepanoa ja eräiden viranomaisten kuulemista koskevassa yleisistä teistä annetun asetuksen 35 §:ssä ei sen enempää säännöksen alkuperäisen sanamuodon kuin voimassa olevan sanamuodon (1255/1995) mukaan ole säädetty yksityisten asianosaisten kuulemisesta. Jo tehdyn päätöksen nähtävillä pitäminen yleisistä teistä annetun lain 106 §:n mukaisesti ei korvaa asianosaisten kuulemista. Hallintomenettelylain 2 §:n säännös huomioon ottaen asiassa oli siten asianosaisten kuulemisen osalta sovellettava hallintomenettelylain 15 §:ää. Asian tiedoksi antaminen voi tiedoksiannosta hallintoasioissa annetun lain (232/1966) 11 §:n mukaan tapahtua yleis- tai erityistiedoksiantona asianosaisista ja heidän lukumäärästään riippuen.</p>
  </dcterms:abstract>
  <p>A oli ostanut 13.10.1999 Sallan kunnan Hautajärven kylässä sijaitsevan kiinteistön RN:o 51:1 sekä Sallan kunnan valtion maalla sijaitsevasta rekisteriyksiköstä Valtionmaa V RN:o 14:1 määräalan ja määräalalla sijaitsevat rakennukset. Kiinteistö ja määräala sijaitsevat Hautajärvi-Niitselys polkutien n:o 50036 päässä. Määräalasta oli muodostettu Niitselyksen tila RN:o 51:3. Edellä mainittuihin tiloihin oli myönnetty lainhuudot 20.10.1999 ja 9.8.2000. Kun Hautajärvi - Niitselys polkutien loppuosan lakkauttamisasia koski kiinteistöllä asuvien A:n ja R:n etua, heille kuten muillekin mahdollisille asianosaisille olisi tullut varata tilaisuus joko kirjallisesti tai suullisesti lausua mielipiteensä asiasta ennen liikenneministeriön ratkaisua tienosan lakkauttamisesta. Asianosaisten vähäinen määrä huomioon ottaen kuuleminen olisi ilmeisesti ollut mahdollista toteuttaa myös erityistiedoksiantona. Edellä mainitun perusteella asiassa oli menetelty virheellisesti, kun asianosaisia ei oltu kuultu. Tämän vuoksi liikenneministeriön päätös kumottiin ja asia palautettiin liikenne- ja viestintäministeriölle uudelleen käsiteltäväksi.</p>
  <p>Äänestys 4-1.</p>
</finlex:document>
