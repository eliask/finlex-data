<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200103130</dcterms:identifier>
  <finlex:ecliIdentifier>ECLI:FI:KHO:2001:T3130</finlex:ecliIdentifier>
  <dcterms:title>14.12.2001/3130</dcterms:title>
  <dcterms:description>
    <p>
      <span>Lastensuojelu</span>
      <span>Jälkihuolto</span>
      <span>Kustannusten korvaaminen</span>
      <span>Kuntien välinen riita</span>
      <span>Hallintoriita-asia</span>
    </p>
  </dcterms:description>
  <finlex:registerNumber>1088/3/99</finlex:registerNumber>
  <dcterms:issued>2001-12-14</dcterms:issued>
  <finlex:fileCopyNumber>3130</finlex:fileCopyNumber>
  <dcterms:abstract>
    <p>Lääninoikeus oli hylännyt T:n kaupungin sosiaalilautakunnan hakemuksen, että O:n kaupunki  velvoitetaan jälkihuoltona korvaamaan T:n kaupungille 23.6.1984 syntyneeseen nuoreen R vuonna 1997 kohdistetusta avohuollosta aiheutuneet kustannukset 30 232 markkaa, jotka ovat aiheutuneet 6.6.1997 myönnetystä kesäleirimaksusta ja leirin käyttörahasta, nuoren kanssa aloitetusta avotyöstä 1.10.1997 lukien sekä nuoren sijoittamisesta ajalla 10.11.-27.11.1997 perhetukikeskukseen ja että O:n kaupunki olisi jatkossakin vastuussa nuoren jälkihuollon järjestämisestä siihen asti, kunnes hän täyttää 21 vuotta.</p>
    <p>Lääninoikeuden päätöksen perustelujen mukaan R:n vanhempien erottua äiti jäi lapsen huoltajaksi. Eron jälkeen R:n äiti menetti asuntonsa ja oli R:n kanssa ajalla 4.8.-14.8.1989 turvakodissa. Koska R:n äiti käytti runsaasti alkoholia eikä hänellä ollut vakituista asuntoa, sijoitettiin R. lastenkotiin ajalle 4.9.-30.11.1989. Tämän jälkeen hänet otettiin 1.12.1989 kiireellisesti O:n sosiaalilautakunnan huostaan. O:n sosiaalilautakunta otti R:n huostaansa 13.12.1989. Perusteena huostaanotolle oli se, että puutteet lapsen huolenpidossa vaarantavat vakavasti hänen terveyttään ja kehitystään. R:n sijoitus lastenkodissa jatkui. Lastenkodista R sijoitettiin 9.2.1990 alkaen perhehoitoon sijaisperheeseen. R sijoitettiin äitinsä luokse T:n kaupunkiin 21.12.1991 alkaen huostassapitoa lopettamatta. Huostassapito lopetettiin 20.5.1992 tehdyllä päätöksellä. Huostassapidon lopettamista koskevassa päätöksessä  todettiin, että jälkihuoltona tuetaan R:n yhteydenpitoa sijaisperheeseen. R:n äiti oli muuttanut T:n kaupunkiin 1990-luvun alussa. Hän alkoi seurustella ja muutti asumaan avoliittoon huhtikuussa 1991. Liitosta syntyivät lapset vuosina 1991 ja 1994. Vuoden 1993 syksyllä äiti oli yhteydessä T:n  kaupungin lastensuojeluviranomaisiin R:n oltua kateissa. Seuraava tieto R:n asioista tuli T:n  sosiaalitoimeen 6.3.1997 R:n oltua pari päivää kotoa poissa. Vuonna 1997 perheellä oli taloudellisia vaikeuksia. Syksyllä 1997 R:llä oli vaikeuksia koulussa. Lisäksi hän karkaili kotoaan eikä tullut  kertomansa mukaan toimeen isäpuolensa kanssa. Näiden ongelmien vuoksi perhettä tuettiin kesällä maksamalla R:n kesäleirimaksu, perheen kanssa aloitettiin syksyllä 1997 lastensuojelun avotyö ja R oli marraskuussa 1997 noin kolme viikkoa sijoitettuna avohuollon tukitoimena perhetukikeskukseen.</p>
    <p>Lääninoikeuden päätöksen johtopäätöksen mukaan kunnan on sijaishuollon päättymisen jälkeen aina järjestettävä sijaishuollossa olleelle lapselle tai nuorelle jälkihuolto tukemalla lasta tai nuorta tai hänen vanhempiaan ja huoltajiaan laissa säädetyin tavoin. R otettiin O:n kaupungissa huostaan, koska hänen äitinsä ei oman elämäntilanteensa johdosta kyennyt vastaamaan R:n kasvusta ja kehityksestä. R palasi asumaan äitinsä luo T:n kaupunkiin joulukuussa 1991. Huostassapito lakkasi toukokuussa 1992. R:n äiti oli T:n sosiaalitoimeen yhteydessä vuonna 1993. Yhteydenotto ei johtanut säännölliseen  yhteydenpitoon sosiaalitoimen kanssa. T:n kaupungissa R sai lastensuojelun tukea vuonna 1997. Tuen tarve tuolloin johtui hänen omaan käyttäytymiseensä ja kasvuunsa liittyvistä ongelmista sekä hänen ongelmistaan isäpuolensa kanssa. R:n sijaishuollon päättymisestä oli kulunut yli viisi vuotta ennen T:n sosiaalitoimen avohuollon työskentelyn aloittamista perheen kanssa. R:n huostaanoton syinä olleita ongelmia ei perheessä ole ollut huostassapidon lakkaamisen jälkeen. R:n lastensuojelun avohuollon tukitoimien tarve vuonna 1997 on johtunut uusista ongelmista. T:n sosiaalilautakunta ei ollut antanut R:lle sellaista lastensuojelulain 34 §:ssä tarkoitettua jälkihuoltoa, jonka O:n kaupunki olisi  lastensuojelulain 45 §:n nojalla velvollinen korvaamaan T:n kaupungille.</p>
    <p>Korkein hallinto-oikeus pysytti lääninoikeuden päätöksen lopputuloksen ja perustelut.</p>
    <p>Lastensuojelulaki 34 §, 45 § 1 ja 4 mom.</p>
  </dcterms:abstract>
</finlex:document>
