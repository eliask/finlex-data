<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200102530</dcterms:identifier>
  <finlex:ecliIdentifier>ECLI:FI:KHO:2001:T2530</finlex:ecliIdentifier>
  <dcterms:title>17.10.2001/2530</dcterms:title>
  <dcterms:description>
    <p>
      <span>Hammashoito</span>
      <span>Oikomishoito</span>
      <span>Kunnan järjestämisvelvollisuus</span>
      <span>Hallintoriita</span>
    </p>
  </dcterms:description>
  <finlex:registerNumber>3585/1/99</finlex:registerNumber>
  <dcterms:issued>2001-10-17</dcterms:issued>
  <finlex:fileCopyNumber>2530</finlex:fileCopyNumber>
  <dcterms:abstract>
    <p>A oli kunnan perusturvalautakunnalle 19.12.1996 saapuneella hakemuksella vaatinut, että kunta korvaa A:n vuonna 1986 syntyneen tyttären B:n hampaiden oikomishoidosta aiheutuvat kustannukset.</p>
    <p>Perusturvalautakunta oli 15.1.1997 tekemällään päätöksellä hylännyt vaatimuksen oikomishoidon korvaamisesta kunnan varoista, koska B ei täyttänyt kunnassa käytössä olevan pisteytyksen mukaisia edellytyksiä.</p>
    <p>Lääninoikeus käsitteli A:n valituksen julkisoikeudellista maksuvelvollisuutta koskevana riita-asiana ja hylkäsi hakemuksen.</p>
    <p>Korkein hallinto-oikeus hylkäsi A:n valituksen lääninoikeuden päätöksestä. Päätöksen perusteluina todettiin muun ohella seuraavaa.</p>
    <p>Perusturvalautakunnan antaman selvityksen mukaan kunnalla ei ole palveluksessaan oikomishoitoon erikoistunutta hammaslääkäriä, vaan oikomishoitopalveluja hankitaan osin ostopalveluna oikomishoidon erikoishammaslääkäriltä, osin hoitoa suorittavat peruskoulutetut hammaslääkärit. Hoitoon valittaessa käytetään useissa kunnissa sovellettua pisteytysjärjestelmää. Yli 8 pisteen vaikeusasteisille potilaille tarjotaan hoito kunnan kustantamana. Kunta tarjoaa oikomishoitopalveluja kunnan talousarviossa  oikomishoitoon myönnetyn määrärahan puitteissa. Hammashuoltoon varattu määräraha ei mahdollista oikomishoidon antamista kaikille halukkaille.</p>
    <p>Kunnan ohjeistuksen oikeudellista merkitystä on arvioitava ottaen huomioon kunnan hoidon  järjestämisvelvollisuutta ja potilaan oikeuksia koskevat säännökset. Pelkästään ohjeistuksen perusteella ei potilaalta voida evätä hänen terveydentilansa asianmukaiseen arviointiin perustuvia riittäviä terveyspalveluja. X:n kunnassa resurssit on suunnattu vaikeimmille purentavirhetapauksille.</p>
    <p>B:n purentavirheen vaikeusaste on asiakirjojen mukaan pisteytetty 3-4:ksi tai 4-5:ksi. Terveydenhuollon oikeusturvakeskuksen lausunnon mukaan hänen purentavirheensä vaikeusaste on määritelty 10-portaisella asteikolla pisteytyksellä 3-4, jolloin oikomishoidon tarvetta ei pidetä kiireellisenä, mutta asiakirjojen perusteella hammaslääketieteellisesti perusteltuna.</p>
    <p>Korkein hallinto-oikeus katsoo, Suomen Hallitusmuodon 5 §:n ja potilaan asemasta ja oikeuksista annetun lain 3 §:n huomioon ottaen, että kunta on voinut päättää ensisijaisesti järjestää vaikeimpien purentavirhetapausten oikomishoidon.</p>
    <p>B:n purentavirhe oli todettu terveyskeskuksessa. Purentavirheestä oli ilmoitettu B:n huoltajille kuten myös siitä, että he voivat halutessaan järjestää oikomishoidon omalla kustannuksellaan yksityissektorilla. Ottaen huomioon B:n oikomishoidon tarpeesta saadun selvityksen ja sen seikan, että kunta on voinut päättää ensisijaisesti järjestää vaikeimpien purentavirhetapausten oikomishoidon, B:llä ei voida katsoa olevan kansanterveyslain 14 §:n 1 momentin 4 kohdan (746/1992) ja kansanterveysasetuksen 1 §:n (802/1992) perusteella lakiin perustuvaa oikeutta kunnan järjestämään oikomishoitoon. Tästä syystä ja ottaen myös huomioon, että oikomishoitoon oli hakeuduttu ilman kunnan etukäteen antamaa sosiaali- ja terveydenhuollon suunnittelusta ja valtionosuudesta annetun lain 4 §:n 4 momentissa tarkoitettua maksusitoumusta tai lähetettä hankitun hoidon kustannuksista, lääninoikeuden on tullut hylätä hakemus yksityishammaslääkärillä suoritetun ja suoritettavan oikomishoidon kustannusten korvaamisesta.</p>
  </dcterms:abstract>
  <p>Suomen Hallitusmuoto 5 §, 15 a § ja 16 a §</p>
  <p>Suomen perustuslaki 6 §, 19 § ja 22 §</p>
  <p>Laki potilaan asemasta ja oikeuksista 1 §, 3 § ja 4 §</p>
  <p>Kansanterveyslaki 5 § ja 14 § 1 mom. 4 kohta (sellaisena kuin se oli voimassa ennen 1.4.2001)</p>
  <p>Laki sosiaali- ja terveydenhuollon suunnittelusta ja valtionosuudesta 3 § ja 4 §</p>
  <p>Laki sosiaali- ja terveydenhuollon asiakasmaksuista 5 § ja 12 §</p>
  <p>Hallintolainkäyttölaki 69 §</p>
  <p>Kansanterveysasetus 1 §</p>
  <p>Asetus sosiaali- ja terveydenhuollon asiakasmaksuista 9 § 6 mom.</p>
</finlex:document>
