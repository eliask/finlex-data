<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200101133</dcterms:identifier>
  <finlex:ecliIdentifier>ECLI:FI:KHO:2001:T1133</finlex:ecliIdentifier>
  <dcterms:title>15.05.2001/1133</dcterms:title>
  <dcterms:description>
    <p>
      <span>Henkilökohtaisen tulon verotus</span>
      <span>Eläketulo</span>
      <span>Ulkomaantyöskentely</span>
      <span>Vapaaehtoinen eläkejärjestely</span>
    </p>
  </dcterms:description>
  <finlex:registerNumber>4650/2/98</finlex:registerNumber>
  <dcterms:issued>2001-05-15</dcterms:issued>
  <finlex:fileCopyNumber>1133</finlex:fileCopyNumber>
  <dcterms:abstract>
    <p>A oli ollut kansainvälisen konsulttitoimiston C Inc.:n palveluksessa työskennellen  Ruotsissa 3.8.1991-30.6.1992, Suomessa 1.7.1992-31.3.1993, Australiassa 1.4.1993-31.5.1994 ja Suomessa 1.6.-31.12.1994,  jolloin hänen työsuhteensa sanottuun yhtiöön päättyi. A:lle maksettiin Yhdysvalloista Suomeen hänen  työsuhteensa C Inc.:iin päätyttyä määrä, joka koostui työnantajan vuosina 1991-1994  tekemistä sijoituksista ylläpitämäänsä Profit Sharing Retirement Plan (jatkossa PSRP) -nimiseen  eläkejärjestelyyn ja sijoitusten tuotosta vähennettynä tuotosta Yhdysvalloissa perityllä 30 %:n  verolla ja pankin kuluilla. Verotuksessa verovuodesta 1994 määrä katsottiin A:n verotettavaksi muuksi ansiotuloksi.</p>
  </dcterms:abstract>
  <p>Lääninoikeus hylkäsi A:n verotuksestaan tekemän valituksen seuraavin perusteluin:</p>
  <p>Verotusasiakirjoihin sisältyvän selvityksen mukaan A on liittynyt työnantajansa järjestämään (PSRP)-eläkejärjestelyyn.  PSRP:tä on hoitanut Yhdysvalloissa erillinen säätiötä (trust) vastaava elin. C Inc. on vuosittain  päättänyt PSRP:hen sijoitettavan määrän, joka on määritelty prosentteina tiettyyn rajaan asti työntekijän vuosittaisesta  ansiosta. C Inc. on yleensä maksanut PSRP:hen noin 12 prosenttia työntekijän vuosiansiosta, eikä  työntekijä ole voinut vaikuttaa maksuihin. PSRP Trustissa on ollut yli kymmenen erilaista sijoitusvaihtoehtoa. PSRP:hen osallistuvilla työntekijöillä  on ollut oikeus määrätä, mihin rahastoon työnantajan heidän osaltaan suorittamat  maksut sijoitetaan. Heillä on lisäksi ollut oikeus vuosittain päättää uudelleen  sijoitustavasta. Työsuhteen päättyessä työntekijä on voinut yhden vuoden kuluessa päättää joko nostavansa  PSRP:hen kertyneet varat tai jättävänsä ne PSRP:hen eläkkeelle jäämiseen asti,  jolloin varat ovat nostettavissa vasta työntekijän saavutettua säädetyn eläkeiän.  Työntekijä on saanut nostaessaan PSRP:hen kertyneet varat C Inc.:n tekemät sijoitukset lisättynä  niille kertyneillä tuotoilla tai vähennettynä niistä aiheutuneilla tappioilla. C Inc. on kussakin maassa antanut työntekijöilleen mahdollisuuden osallistua PSRP:hen huolimatta kyseisessä  maassa mahdollisesti olevasta pakollisesta eläkevakuutuksesta. PSRP on ollut pakollisen eläkevakuutuksen  lisäksi tuleva eläkejärjestely. C Inc.:n toiminnalle on ollut tyypillistä, että yhtiössä työskentelevät konsultit  siirtyvät maasta toiseen, minkä vuoksi yhtiö on halunnut pitää yllä kaikille työntekijöille yhtenäistä eläkejärjestelyä.  Yhtiö on halunnut asettaa kaikissa maissa olevat työntekijänsä toisiaan vastaavaan asemaan palkan ja siihen  liittyvien etujen suhteen, ja eläkejärjestelyn osalta tämä on ollut mahdollista vain  yhdellä kaikkia työntekijöitä koskevalla järjestelyllä.</p>
  <p/>
  <p>A on työsuhteensa päättyessä nostanut PSRP:hen kertyneet varat. A:n esittämän  selvityksen mukaan C Inc. on tehnyt hänen työsuhteensa ajalta PSRP:hen yhteensä USD 24607:n suuruiset sijoitukset,  joille oli varoja nostettaessa kertynyt yhteensä USD 1484:n suuruinen tuotto. Varoja eläkerahastosta nostettaessa on Yhdysvalloissa sijoitusten  tuotto-osuudesta peritty 30 %:n lähdeverot.</p>
  <p/>
  <p>Ulkomaantyötuloa koskevan tuloverolain 77 §:n mukaan ulkomailla suoritetusta työstä  saatu palkka ei lainkohdassa mainituin edellytyksin ole veronalaista tuloa. A:n PSRP:stä nostamia  varoja ei ole pidettävä mainitussa lainkohdassa tarkoitettuna ulkomaantyötulona siltäkään osin kuin kyseiset varat  ovat kertyneet C Inc:n A:n ulkomailla työskentelyn ajalta PSRP:hen maksamista  suorituksista. Kysymyksessä olevaa tuloa on pidettävä myös siihen sisältyneen  tuotto-osuuden osalta tuloverolain 61 §:n 2 momentissa tarkoitettuna A:n eläketulon  sijaan saamana etuutena tai korvauksena, jonka A:n on katsottava saaneen vallintaansa työsuhteen  päättyessä ja joka on ansiotuloa.</p>
  <p/>
  <p>PSRP:hen sijoitetuille varoille kertyneen tuoton verotusoikeuden määräytymiseen Suomen ja Yhdysvaltain kesken  sovelletaan tulo- ja varallisuusveroja koskevaa kaksinkertaisen verotuksen välttämiseksi ja veron kiertämisen estämiseksi  Suomen tasavallan hallituksen ja Amerikan yhdysvaltojen hallituksen välillä tehtyä sopimusta. A on liittänyt valitukseensa  PSRP:hen sijoitetuille varoille kertyneestä tuotosta Yhdysvalloissa peritystä lähdeverosta tositteen,  jonka mukaan mainitun tulon "income code" on 14.  Esitetyn selvityksen mukaan kyseisellä merkinnällä tarkoitetaan tulotyyppejä "pensions, annuities,alimony, and/or  insurance premiums". Tähän nähden ja kun lisäksi otetaan huomioon muu esitetty selvitys kysymyksessä olevasta  järjestelystä, kysymyksessä olevaa tuottoa on pidettävä sovellettavan verosopimuksen 18 artiklan 1 a) -kohdassa  tarkoitettuna eläkkeenä tai muuna samanluonteisena hyvityksenä. Mainitun verosopimuksen  kohdan mukaan tällaisesta tulosta verotetaan vain tulonsaajan asuinvaltiossa eli  tässä tapauksessa Suomessa, eikä näin ollen tulon lähdevaltiolla eli Yhdysvalloilla  ole verotusoikeutta kysymyksessä olevaan tuloon.</p>
  <p/>
  <p>Korkeimmassa hallinto-oikeudessa A vaati verotuksen muuttamista niin, että hänen  saamansa eläkerahastosuoritukset katsotaan verovapaaksi siltä osin, kuin ne kohdistuivat aikaan, jolta hänelle maksetut palkat olivat  olleet Suomessa verovapaita tuloverolain 77 §:n niin sanotun kuuden kuukauden  säännön perusteella. Rahastosijoitusten tuoton osalta oli verotus jo tapahtunut  Yhdysvalloissa.</p>
  <p/>
  <p>Korkein hallinto-oikeus ei muuttanut lääninoikeuden päätöstä.  Verovuosi 1994,</p>
  <p/>
  <p>Tuloverolaki 61 § 2 mom. ja 77 § (1535/1992)</p>
  <p>Suomen tasavallan ja Amerikan yhdysvaltojen hallitusten välillä  tulo- ja varallisuusveroja koskevan kaksinkertaisen verotuksen välttämiseksi ja  veron kiertämisen estämiseksi tehty sopimus (SopS 2/1991)</p>
</finlex:document>
