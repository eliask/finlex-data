<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200102665</dcterms:identifier>
  <finlex:ecliIdentifier>ECLI:FI:KHO:2001:T2665</finlex:ecliIdentifier>
  <dcterms:title>30.10.2001/2665</dcterms:title>
  <dcterms:description>
    <p>
      <span>Maa-ainesasia</span>
      <span>Valvontamaksu</span>
      <span>Valvontataksa</span>
    </p>
  </dcterms:description>
  <finlex:registerNumber>3256/1/00</finlex:registerNumber>
  <dcterms:issued>2001-10-30</dcterms:issued>
  <finlex:fileCopyNumber>2665</finlex:fileCopyNumber>
  <dcterms:abstract>
    <p>A oli vaatinut K:n kunnanhallitukselta häneltä  vuodelta 1999 perittyjen maa-aineslain mukaisten  valvontamaksujen palauttamista, koska puheena olevana vuonna A:n käytössä  oleville maa-ainesten ottamisalueille ei ollut tehty lainkaan tarkastuskäyntejä eikä  valvontamaksuja siten olisi tullut tuolta vuodelta periä.  K:n kunnanhallitus oli 31.1.2000 hylännyt A:n vaatimuksen todeten  valvontamaksut perityiksi K:n kunnanvaltuuston 1.3.1999 hyväksymän maa-ainestaksan  2 §:ään ja 4 §:n 5 momenttiin perustuen. Kunnanhallitus  oli 13.3.2000 hylännyt A:n oikaisuvaatimuksen.</p>
    <p>Hallinto-oikeus oli A:n valituksesta kumonnut kunnanhallituksen 13.3.2000 tekemän päätöksen ja palauttanut  asian kunnanhallitukselle uudelleen käsiteltäväksi. Hallinto-oikeus perusteli päätöstään muun ohella  sillä, että maa-aineslain 23 §:n mukaisten valvontamaksujen periminen edellytti,  että kunnalle oli aiheutunut ottamistoiminnan valvonnasta  todellisia kustannuksia. Lisäksi vuotuisen valvontamaksun määräämisen oli  katsottava edellyttävän sitä, että kunnalle oli aiheutunut valvontakustannuksia  puheena olevana vuonna. K:n kunnan puheena olevan  taksan 2 §:n mukaisella valvontamaksulla oli katsottava  tarkoitetun kattaa pääasiassa maastossa suoritetusta valvonnasta kunnalle  aiheutuvia kustannuksia. Asiakirjojen mukaan A:lla oli ollut vuonna 1999  voimassa seitsemän maa-ainesten ottolupaa. Yhden luvan osalta on  tehty katselmus 26.10.1999. Muusta A:n maa-ainesten ottotoimintaan  kohdistuvasta taksan 2 §:n mukaisella maksulla katettavasta valvonnasta  ei ole esitetty selvitystä.</p>
    <p>Hallinto-oikeus katsoi, että kunnalla oli kunnanvaltuuston taksassa vahvistetuin perustein oikeus periä  maa-aineslain 23 §:ssä tarkoitettua valvontamaksua ainoastaan sen  luvan osalta, johon katselmus oli kohdistunut. Muulta osin kunnan oli palautettava lainvastaisesti  perimänsä valvontamaksut vuodelta 1999 A:lle.</p>
    <p>Korkein hallinto-oikeus kumosi K:n kunnanhallituksen valituksesta hallinto-oikeuden päätöksen ja saattoi kunnanhallituksen  13.3.2000 tekemän päätöksen voimaan.</p>
    <p>Korkein hallinto-oikeus perusteli päätöstään sillä, että maa-aineslain 23 §:n 1  momentissa verrattuna rakennuslain 136 §:n 1 momenttiin  toimenpiteellä, josta sen suorittaja on velvollinen suorittamaan  kunnalle kunnan hyväksymän taksan perusteella valvontamaksun,  tarkoitetaan maa-ainesten ottotoimintaan liittyviä toimenpiteitä  kulloisenkin maa-ainesluvan koko voimassaoloaikana. Tästä syystä  myös rakennuslain 136 §:n 1 momentin viimeinen  lause, joka koskee maksun palauttamista toimenpiteen jäätyä  suorittamatta, tulee maa-aineksen ottamista koskevassa tapauksessa  sovellettavaksi vasta, kun on selvinnyt, ettei ottamistoimintaa  tulla luvan voimassaoloaikana suorittamaan. Taksassa vahvistetun  vuotuisen valvontamaksun maksamisvelvollisuuden oikeudellisena  edellytyksenä ei siten ole, ellei taksassa toisin ole määrätty,  että ottamistoimintaa on kyseessä olevana vuonna harjoitettu,  eikä myöskään se, että ottamispaikalla on sinä vuonna  tehty katselmus tai tarkastuskäynti.</p>
    <p>K:n kunnanvaltuusto on 1.3.1999 hyväksynyt muun ohella  maa-aineksen ottamisen valvontamaksua koskevan taksan. Taksapäätöksestä olisi aikoinaan  voitu valittaa, mutta se on saanut lainvoiman. Taksan 2 §:n mukaan  maa-aineksen ottamistoiminnan valvonnasta on vuosittain suoritettava maksu,  joka määräytyy luvan voimassaoloaikana otettavaksi  sallitun maa-aineksen kokonaismäärän mukaisesti. Vuotuisen maksun  määräämisen edellytykseksi ei taksassa ole asetettu sitä, että  kyseisenä vuonna harjoitetaan ottamistoimintaa  taikka että ottamispaikalla on sinä vuonna tehty  katselmus tai tarkastuskäynti. Kun hallinto-oikeudella oli  siten ollut virheellinen käsitys valvontamaksun  perimisen edellytyksistä ja kun kunnanhallituksen  päätös oli lainmukainen, oli hallinto-oikeuden päätös kumottava ja  saatettava K:n kunnanhallituksen 13.3.2000 tekemä  päätös voimaan.</p>
  </dcterms:abstract>
  <p>Maa-aineslaki 23 § (463/1997)</p>
  <p>Rakennuslaki (370/1958) 136 § 1 mom. (769/1994)</p>
</finlex:document>
