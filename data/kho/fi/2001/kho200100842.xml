<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200100842</dcterms:identifier>
  <finlex:ecliIdentifier>ECLI:FI:KHO:2001:T842</finlex:ecliIdentifier>
  <dcterms:title>11.04.2001/842</dcterms:title>
  <dcterms:description>
    <p>
      <span>Purku</span>
      <span>Lasten päivähoito</span>
      <span>Oikeus kokopäivähoitoon</span>
    </p>
  </dcterms:description>
  <finlex:registerNumber>2491/3/00</finlex:registerNumber>
  <dcterms:issued>2001-04-11</dcterms:issued>
  <finlex:fileCopyNumber>842</finlex:fileCopyNumber>
  <dcterms:abstract>
    <p>Mäntyharjun sosiaalijohtaja oli 26.8.1999 tekemillään päätöksillä  myöntänyt A:n alle kouluikäisille lapsille lasten päivähoidosta annetun lain nojalla kokopäiväisen  päivähoitopaikan päiväkotiin ajalle 1.8.1999-31.7.2000. Sosiaalijohtaja oli sittemmin 29.12.1999 tekemällään  päätöksellä päättänyt, että mainittujen lasten päivähoito  kyseisessä päiväkodissa päättyi 31.12.1999, koska tiedossa ei  ollut sellaisia seikkoja, jotka mäntyharjulaisessa päivähoidossa olivat  perusteena kokopäivähoidolle. Sosiaalilautakunta oli A:n tekemään oikaisuvaatimukseen  antamassaan päätöksessä muun ohella todennut, että sosiaalijohtaja  oli toiminut asiassa Mäntyharjussa noudatetun menettelyn ja  lautakunnan ohjeen mukaan, koska lautakunnalle ei ollut toimitettu  erityisasiantuntijan lausuntoa kokopäivähoidon tarpeesta  1.1.2000 lukien. Samalla lautakunta oli antanut perhepäivähoidonohjaajan  tehtäväksi sijoittaa A:n lapset kunnalliseen perhepäivähoitoon, jonka tarve  tarkentuu laadittavassa hoitosopimuksessa. Kuopion hallinto-oikeus oli 9.8.2000  antamallaan päätöksellä hylännyt A:n valituksen, koska Mäntyharjun kunta oli valituksenalaisella  päätöksellään antanut perhepäivähoidonohjaajan tehtäväksi sijoittaa A:n lapset  kunnalliseen perhepäivähoitoon ja kunta oli siten järjestänyt A:n perheelle  sosiaalipalveluna lasten päivähoidosta annetun lain edellyttämän  päivähoitopaikan.</p>
    <p>Korkein hallinto-oikeus totesi A:n purkuhakemuksen johdosta, että  lasten päivähoidosta annetun lain 11 a §:n 1 momentin (630/1991) mukaan  kunnan on huolehdittava siitä, että lapsen vanhemmat tai muut huoltajat voivat  saada lapselle kunnan järjestämän mainitun lain 1 §:n 2 tai 3  momentissa tarkoitetun päivähoitopaikan sen ajan päätyttyä, jolta voidaan  suorittaa sairausvakuutuslaissa (364/1963) tarkoitettua äitiys-, isyys- tai vanhempainrahaa,  ja että lapsi voi olla päivähoidossa siihen saakka, kunnes hän  siirtyy peruskoululaissa (1.1.1999 lukien perusopetuslaki) tarkoitettuna  oppivelvollisena peruskouluun tai sitä vastaavaan kouluun. Päivähoitoa on  kuitenkin järjestettävä osa-aikaisesti, kun lapsi ennen peruskoululaissa  tarkoitettua oppivelvollisuusikää osallistuu esiopetukseen koulussa. Päivähoitoa on  mahdollisuuksien mukaan järjestettävä lapsen vanhempien tai muiden huoltajien  toivomassa muodossa.</p>
    <p>Vanhemmilla ja muilla lapsen huoltajilla on lasten päivähoidosta annetun lain 11 a §:n säännösten mukaisesti  oikeus saada lapselleen kunnan järjestämä kokopäivähoitopaikka esittämättä erityisiä perusteita kokopäivähoidon  tarpeelle. Sosiaalijohtaja ei näin ollen ollut voinut lopettaa  lasten päivähoitoa päiväkodissa sillä päätöksessä mainitulla perusteella,  että tiedossa ei ollut perusteita kokopäivähoidolle. Sosiaalijohtajan päätös  oli tältä osin päivähoidosta annetun lain vastainen.  Sosiaalilautakunnan oli katsottava päätöksellään hylänneen  A:n oikaisuvaatimuksen ja siis lasten päivähoidosta annetun lain 11 a §:n  vastaisesti lopettaneen A:n lapsilta kokopäivähoitopaikat  päiväkodissa 31.12.1999 lukien. Päätösten lainvastaisuutta ei tässä tapauksessa  poistanut se, että sosiaalilautakunta oli samalla antanut perhepäivähoidonohjaajan  tehtäväksi sijoittaa A:n lapset kunnalliseen perhepäivähoitoon, jota oli  sittemmin tarjottu 13.1.2000 lukien.</p>
    <p>Edellä mainituilla perusteilla korkein hallinto-oikeus katsoi, että Mäntyharjun sosiaalijohtajan ja  sosiaalilautakunnan sekä Kuopion hallinto-oikeuden kysymyksessä olevat  päätökset perustuivat hallintolainkäyttölain 63 §:n 1 momentin  2 kohdassa tarkoitetulla tavalla ilmeisesti väärään  lain soveltamiseen. Kun kuitenkin otettiin huomioon, että se aika,  joksi päiväkotipaikat oli myönnetty, oli mennyt ja että  A:n lapsille oli sittemmin järjestetty kunnallinen päivähoitopaikka,  enemmän lausunnon antaminen asiassa raukesi.</p>
  </dcterms:abstract>
  <p>Hallintolainkäyttölaki 63 § 1 mom. 2 kohta</p>
  <p>Laki lasten päivähoidosta 11 a §</p>
</finlex:document>
