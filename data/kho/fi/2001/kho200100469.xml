<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200100469</dcterms:identifier>
  <finlex:ecliIdentifier>ECLI:FI:KHO:2001:13</finlex:ecliIdentifier>
  <dcterms:title>13.03.2001/469 KHO:2001:13</dcterms:title>
  <dcterms:description>
    <p>
      <span>Kirkollisasia</span>
      <span>Perusoikeudet</span>
      <span>Tasa-arvo</span>
      <span>Seurakunnan toimielimen vaali</span>
      <span>Johtokunnan jäsenet ja varajäsenet</span>
      <span>Valitusperuste</span>
    </p>
  </dcterms:description>
  <finlex:registerNumber>2104/1/99</finlex:registerNumber>
  <dcterms:issued>2001-03-13</dcterms:issued>
  <finlex:fileCopyNumber>469</finlex:fileCopyNumber>
  <dcterms:abstract>
    <p>Evankelisluterilaisen seurakunnan kirkkovaltuusto  oli valinnut vuosiksi 1999-2002 hauta- ja kiinteistötoimen johtokuntaan  seitsemän miesjäsentä ja varajäseniksi yhden naisen ja kaksi  miestä sekä kasvatustyön johtokuntaan seitsemän naisjäsentä ja varajäseniksi  kaksi naista ja yhden miehen. Tuomiokapituli hylkäsi  seurakunnan jäsenen valituksen kirkkovaltuuston  päätöksestä sillä perusteella, että naisten ja miesten  välisestä tasa-arvosta annetun lain 4 §:n 2  momentissa asetettu velvoite siitä, että valtion  toimielimissä ja kunnallisissa toimielimissä tulee olla sekä naisia että miehiä kumpiakin vähintään  40 prosenttia, ei koskenut seurakuntia. Hautaustoimen ja kasvatustyön voitiin  katsoa myös liittyvän lain 2 §:n 1 momentin 1  kohdassa tarkoitetulla tavalla kirkon  uskonnonharjoitukseen, eikä laki tämänkään vuoksi  velvoittanut seurakuntaa.</p>
    <p>Seurakunnan jäsenen valituksen johdosta korkein hallinto-oikeus tutki asian ja katsoi päätöksessään naisten ja miesten välisestä tasa-arvosta annetun lain sinänsä koskevan seurakuntia.  Kasvatustyön johtokunnan johtosäännön mukaan kasvatustyön tehtävänä oli kristillisen kasvatuksen antaminen ja siihen  liittyvän toiminnan ohjaaminen eri ikäryhmien keskuudessa. Kasvatustyön johtokunnan  tehtävien voitiin katsoa liittyvän kirkon uskonnonharjoitukseen. Kasvatustyön johtokunnan  jäsenten ja varajäsenten vaali ei näin ollen ollut lainvastainen, minkä vuoksi ei ollut syytä muuttaa tuomiokapitulin  päätöksen lopputulosta tältä osalta.</p>
    <p>Hauta- ja kiinteistötoimen johtokunnan johtosäännön mukaan johtokunnan toimialaan kuuluivat  hauta- ja puistotoimi sekä kiinteistötoimi. Hauta- ja kiinteistötoimen johtokunnan tehtävien ei voitu katsoa  liittyvän kirkon uskonnonharjoitukseen. Näin ollen tuomiokapitulin ei olisi tullut hylätä seurakunnan jäsenen valitusta sillä päätöksessä  mainitulla perusteella, että hautaustoimen voitiin katsoa liittyvän lain tarkoittamalla tavalla kirkon uskonnonharjoitukseen.</p>
    <p>Seurakunnan jäsen oli vaatinut tuomiokapitulille tekemässään valituksessa seurakunnan kirkkovaltuuston päätöksen kumoamista  tasa-arvolain vastaisena ainoastaan sillä perusteella, että hauta- ja kiinteistötoimen johtokunnan ja kasvatustyön  johtokunnan kokoonpanosta puuttui lain vaatima toisen sukupuolen 40 prosentin  edustus. Kun kyseinen naisten ja miesten välisestä tasa-arvosta annetun lain 4  §:n 2 momentissa ilmaistu niin sanottu  kiintiöperiaate koskee kuitenkin vain valtion ja kunnan toimielimiä, korkein hallinto-oikeus katsoi, ettei tuomiokapitulin päätöksen  lopputulosta ollut syytä muuttaa mainitulla valituksessa esitetyllä kiintiöperiaatetta koskevalla perusteella.  Äänestys 2+1-2.</p>
    <p>Laki naisten ja miesten välisestä tasa-arvosta  2 § 1 mom. 1 kohta ja 4 §</p>
  </dcterms:abstract>
</finlex:document>
