<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>202402819</dcterms:identifier>
  <finlex:ecliIdentifier>ECLI:FI:KHO:2024:113</finlex:ecliIdentifier>
  <dcterms:title>15.10.2024/2819 KHO:2024:113</dcterms:title>
  <dcterms:description>
    <p>
      <span>Terveydenhuollon asiakasmaksu  —  Hyvinvointialue  —  Toimivallan siirto  —  Viranhaltija  —  Muutoksenhaku  —  Oikaisuvaatimus  —  Hallintovalitus</span>
    </p>
  </dcterms:description>
  <finlex:registerNumber>1123/2024</finlex:registerNumber>
  <dcterms:issued>2024-10-15</dcterms:issued>
  <finlex:fileCopyNumber>2819</finlex:fileCopyNumber>
  <ecli>ECLI:FI:KHO:2024:113</ecli>
  <dcterms:abstract>
    <p>
      <strong>Asiakasmaksulain 15 §:n 1 momentissa tarkoitettua tasasuuruisen asiakasmaksun mukaan määräytyvää laskua koskevan oikaisuvaatimuksen käsitteli hyvinvointialueen viranhaltija, jolle toimivalta oli siirretty hyvinvointialuelain 96 §:n 1 momentin mukaisesti. Viranhaltijan oikaisuvaatimukseen antamaan päätökseen haettiin muutosta hallinto-oikeudelta hallintovalituksella.</strong>
      <br/>
    </p>
    <p>
      <strong>Laki hyvinvointialueesta 96 § 1 momentti</strong>
    </p>
    <p>
      <strong>Laki sosiaali- ja terveydenhuollon asiakasmaksuista 15 § 1 momentti</strong>
    </p>
  </dcterms:abstract>
  <finlex:content>
    <div>
      <h3>Päätös, jota muutoksenhaku koskee</h3>
      <p>Itä-Suomen hallinto-oikeus 3.4.2024 nro 778/2024</p>
      <h3>Korkeimman hallinto-oikeuden ratkaisu</h3>
      <p>Korkein hallinto-oikeus myöntää valitusluvan ja tutkii asian.</p>
      <p>Hallinto-oikeuden päätös kumotaan. Asia palautetaan hallinto-oikeudelle uudelleen käsiteltäväksi.</p>
      <h3>Asian tausta</h3>
      <p>(1) <em>Etelä-Savon hyvinvointialueen terveyspalvelujen toimialajohtaja</em> on 15.3.2024 tekemällään päätöksellä § 30/2024 hylännyt A:n kolmesta laskusta tekemän oikaisuvaatimuksen. Päätöksen mukaan terveydenhuollon asiakasmaksut ovat olleet aiheellisia ja johtuneet yöstä sairaalahoidossa, kiireellisestä vastaanottokäynnistä sekä ambulanssikuljetuksesta sairaalaan. Päätökseen liitetyn valitusosoituksen mukaan päätökseen haetaan muutosta hallintovalituksella ja valitus tehdään hallinto-oikeudelle.</p>
      <p>(2) <em>Itä-Suomen hallinto-oikeus</em> on A:n valituksen johdosta poistanut virheellisen valitusosoituksen ja jättänyt asian tutkimatta siirtäen sen Etelä-Savon hyvinvointialueen toimivaltaiselle toimielimelle oikaisuvaatimuksena käsiteltäväksi. Päätöksen perustelujen mukaan terveydenhuollon asiakasmaksua koskevaan viranhaltijan päätökseen haetaan ensiasteena muutosta oikaisuvaatimuksella Etelä-Savon hyvinvointialueen toimivaltaiselta toimielimeltä ja vasta kyseisen toimielimen päätökseen voidaan hakea muutosta valittamalla hallinto-oikeuteen.</p>
      <p>
        <em>Asian ovat ratkaisseet hallinto-oikeuden jäsenet Riitta Eskola ja Meri-Tuuli Heimonen, joka on myös esitellyt asian.</em>
      </p>
      <h3>Vaatimukset ja selvitykset korkeimmassa hallinto-oikeudessa</h3>
      <p/>
      <p>(3) <em>Etelä-Savon hyvinvointialue</em> on pyytänyt valituslupaa ja valituksessaan vaatinut, että hallinto-oikeuden päätös kumotaan.</p>
      <p>(4) Hyvinvointialueen mukaan hallinto-oikeus on soveltanut vakiintuneesta tulkintatavasta poikkeavasti ja virheellisesti lainsäädäntöä katsoessaan, että viranhaltijapäätökseen 15.3.2024 tulee hakea muutosta hyvinvointialueen toimivaltaiselle toimielimelle tehtävällä oikaisuvaatimuksella. Oikaisuvaatimusten käsittely ja päätöksenteko voidaan hyvinvointialueella osoittaa myös yksittäisen viranhaltijan tehtäväksi. Hallinto-oikeuden olisi tullut tutkia viranhaltijan päätöksestä tehty valitus.</p>
      <p>(5) <em>A</em> ei ole antanut selitystä.</p>
      <h3>Korkeimman hallinto-oikeuden ratkaisun perustelut</h3>
      <p/>
      <h3>Sovellettavat oikeusohjeet esitöineen</h3>
      <p>(6) Asiassa on kysymys tasasuuruisesta laskusta, johon saa sosiaali- ja terveydenhuollon asiakasmaksuista annetun lain (asiakasmaksulaki) 15 §:n 1 momentin mukaan vaatia oikaisua. Oikaisuvaatimus tehdään hyvinvointialueelle.</p>
      <p>(7) Edellä mainitun pykälän muutosta koskevan hallituksen esityksen (HE 56/2021 vp, s. 79) yksityiskohtaisten perustelujen mukaan 15 §:n 1 momenttia sekä eräitä muita saman lain pykäliä ehdotetaan muutettaviksi siten, että pykälissä esiintyvät viittaukset kuntaan tai kuntayhtymään taikka sairaanhoitopiiriin muutettaisiin viittauksiksi hyvinvointialueeseen. Saman hallituksen esityksen yleisperustelujen (HE 56/2021 vp, s. 26) mukaan hyvinvointialueesta annettavassa laissa tullaan säätämään hyvinvointialueen mahdollisuudesta itse päättää minkälaisia toimielimiä se hallintosäännössään määrittelee sekä siitä, miten toimivaltaa siirretään. Edellä olevasta johtuen mainitussa esityksessä ehdotettavissa muutoksissa noudatetaan edellä mainittua hyvinvointialueesta annettavan lain yleissääntelyä ja toimielimiä koskevat viittaukset ehdotetaan pääsääntöisesti muutettavaksi viittauksiksi hyvinvointialueeseen. Vain tilanteissa, joissa hyvinvointialue ei saisi siirtää toimivaltaa yksittäiselle viranhaltijalle, sääntelyyn ehdotetaan säilytettäväksi viittaus hyvinvointialueen monijäseniseen toimielimeen.</p>
      <p>(8) Hyvinvointialueesta annetun lain (hyvinvointialuelaki) 96 §:n 1 momentin mukaan aluevaltuusto voi hallintosäännössä siirtää toimivaltaansa hyvinvointialueen muille toimielimille, luottamushenkilöille ja viranhaltijoille. Toimivaltaa ei kuitenkaan saa siirtää asioissa, joista aluevaltuuston on mainitussa tai muussa laissa olevan säännöksen mukaan päätettävä.</p>
      <h3>Oikeudellinen arviointi ja johtopäätös</h3>
      <p>(9) Asiassa saadun selvityksen mukaan terveydenhuollon palveluista perittävistä asiakasmaksuista tehtyjen oikaisuvaatimusten käsittely on Etelä-Savon hyvinvointialueen aluevaltuuston hyväksymän, 1.1.2023 voimaan tulleen hallintosäännön 9 §:n perusteella Etelä-Savon hyvinvointialueen aluehallituksen päätöksellä (4.3.2024 § 58) siirretty terveyspalvelujen toimialajohtajalle.</p>
      <p>(10) Korkein hallinto-oikeus katsoo, että asiakasmaksulaista taikka hyvinvointialuelaista ei johdu estettä sille, että asiakasmaksulain 15 §:n 1 momentissa tarkoitettua laskua koskevan oikaisuvaatimuksen käsittelee hyvinvointialueen viranhaltija, jolle aluevaltuusto on siirtänyt toimivaltaa hyvinvointialuelain 96 §:n 1 momentin mukaisesti. Tällaiseen viranhaltijan päätökseen voidaan hakea muutosta edelleen hallinto-oikeudelta hallintovalituksella, eikä hyvinvointialuelain 139 ja 140 §:n säännöksiä oikaisuvaatimuksesta ja aluevalituksesta näin ollen sovelleta.</p>
      <p>(11) Edellä esitetyillä perusteilla hallinto-oikeus on ollut toimivaltainen tutkimaan A:n valituksen hyvinvointialueen terveyspalvelujen toimialajohtajan päätöksestä, jolla A:n oikaisuvaatimus on hylätty. Hallinto-oikeus ei ole voinut esittämillään perusteilla jättää asiaa tutkimatta. Hallinto-oikeuden päätös tulee näin ollen kumota ja asia palauttaa hallinto-oikeudelle uudelleen käsiteltäväksi.</p>
      <p>Asian ovat ratkaisseet presidentti Kari Kuusiniemi sekä oikeusneuvokset Monica Gullans, Juha Lavapuro, Toni Kaarresalo ja Emil Waris. Asian esittelijä Anne Rautiainen.</p>
    </div>
  </finlex:content>
</finlex:document>
