<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml" apvm="19950529">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>199502337</dcterms:identifier>
  <finlex:ecliIdentifier>ECLI:FI:KHO:1995:T2337</finlex:ecliIdentifier>
  <dcterms:title>29.5.1995/2337</dcterms:title>
  <dcterms:description>
    <p>
      <span>Veneliikenne</span>
      <span>Kielto</span>
      <span>Moottoriveneellä ajaminen</span>
    </p>
  </dcterms:description>
  <finlex:registerNumber>2998/4/94</finlex:registerNumber>
  <dcterms:issued>1995-05-29</dcterms:issued>
  <finlex:fileCopyNumber>2337</finlex:fileCopyNumber>
  <sysluok>
    <snro>1.06.06.08.02</snro>
  </sysluok>
  <dcterms:abstract>
    <p>Lääninhallitus kielsi Maailman Luonnon Säätiön Suomen Rahaston esityksestä päätöksessä lueteltuja poikkeuksia lukuun ottamatta moottoriveneillä ja muilla koneellisilla vesikulkuneuvoilla ajamisen toistaiseksi päätöksen liitekarttaan rajatuilla vesialueilla (Kolovesi, noin 13 kilometriä pitkä alue). Lääninhallitus perusteli päätöstään: Koloveden kansallispuiston perustamislaissa määriteltiin puiston tarkoitukseksi Saimaan saaristoluonnon, saimaannorpan elinympäristön ja Etelä-Suomen metsäluonnon suojelu sekä luonnonharrastus, virkistys ja ympäristöntutkimus. Kolovesi on Saimaan erämaisimpia osia, sillä alueella on vähän vakinaista ja vapaa-ajanasutusta. Valtioneuvoston periaatepäätöksellä 20.12.1990 Koloveden kansallispuistoa ympäröivät mannerrannat sisällytettiin valtakunnalliseen rantojensuojeluohjelmaan. Kyseiset laki ja periaatepäätös ilmensivät sitä, että Koloveden alueella on luonnonsuojelun kannalta erityisen suuria valtakunnallisia arvoja. Koska alueen vedet ovat varsin kapeita, on niiden käytöllä - mm. koneellisten vesikulkuneuvojen aiheuttamalla häiriöllä - suuri vaikutus kansallispuiston suojelutavoitteiden saavuttamiseen. Luonnoksessa kansallispuiston järjestyssäännöksi oli esitetty rajoitettavaksi yleisön liikkumista huomattavilla osilla puiston aluetta. Ympäristöministeriön vahvistamassa kansallispuiston hoidon ja käytön runkosuunnitelmassa todettiin kuitenkin, että tällaisten rajoitusosien merkitys jäi vähäiseksi, ellei liikkumiskieltoa asetettu myös niihin rajoittuville vesialueille. Runkosuunnitelman mukaan erityisesti nämä, mutta pitemmän ajan kuluessa myös muut kansallispuiston saaria ympäröivät vesialueet tulisi hankkia valtiolle ja liittää kansallispuistoon. Laskentojen mukaan Kolovedellä liikkui vuosittain pelkästään kesäkuukausien aikana jopa satoja moottoriveneitä ja -aluksia. Alueen erämaisen luonteen vuoksi moottorien aiheuttama melu on siellä erityisen häiritsevää, koska erämaisen alueen arvokkaimpia piirteitä on juuri mahdollisuus nauttia hiljaisuudesta ja luonnon äänistä. Erämaisen tunnelman turvaamiseksi meluhaittaa olikin Kolovedellä perusteltua olennaisesti vähentää. Kolovedellä on vesipinta-alaan nähden Saimaan tihein erittäin uhanalaisen saimaannorpan kanta, 13-18 yksilöä.</p>
    <p>Vuosittain alueella syntyi 2-3 poikasta. Saimaannorpan suojelemiseksi oli tarpeen säilyttää sen elinympäristö mahdollisimman luonnonvaraisena ja vähentää tähän norpan alalajiin kohdistuvaa häiriötä. Maailman Luonnon Säätiön selvityksessä "Saimaanhyljealueiden suojatavoitteet" vuodelta 1991 mainittiin Kolovesi sellaisena erityisenä alueena, jolla oli tarve veneilyn voimakkaaseen säätelyyn. Edellä mainituista syistä lääninhallituksen määrämä kielto oli tarpeen luonnon ja Koloveden alueelle soveltuvan yleisen virkistyskäytön suojaamiseksi. Lääninhallituksen päätöksestä valittivat mm. kolme kunnanhallitusta sekä eräät kalastuskunnat ja yksityiset rannanomistajat sekä liikenteenharjoittajat ja vaativat päätöksen kumoamista. KHO katsoi, että lääninhallitus oli voinut mainitsemillaan perusteluilla asettaa alueelle päätöksestään ilmenevän moottoriveneliikennekiellon päätöksestään ilmenevin poikkeuksin.</p>
    <p>Äänestys 3-1-1</p>
    <p>Samoin D:2999/4/94, D:3031/4/94, D:3033/4/94, D:3039/4/94, D:3073/4/94, D:3075/4/94, D:3090/4/94, D:3114/4/94, D:3193/4/94, D:3223/4/94, D:3224/4/94, D:3273/4/94 ja D:3604/4/94</p>
  </dcterms:abstract>
  <p>VesiliikenneL 3 a §</p>
  <p>VesiliikenneL 10 §</p>
</finlex:document>
