<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200200356</dcterms:identifier>
  <finlex:ecliIdentifier>ECLI:FI:KHO:2002:T356</finlex:ecliIdentifier>
  <dcterms:title>19.02.2002/356</dcterms:title>
  <dcterms:description>
    <p>
      <span>Ulkomaalainen</span>
      <span>Oleskelulupa</span>
      <span>Perheside</span>
      <span>Perheenyhdistäminen</span>
      <span>Ulkomailla oleva perheenjäsen</span>
      <span>Painavat syyt</span>
      <span>Alaikäinen lapsi</span>
      <span>Lapsen etu</span>
    </p>
  </dcterms:description>
  <finlex:registerNumber>2180/3/01</finlex:registerNumber>
  <dcterms:issued>2002-02-19</dcterms:issued>
  <finlex:fileCopyNumber>356</finlex:fileCopyNumber>
  <dcterms:abstract>
    <p>Ulkomaalaisvirasto oli hylännyt Z-valtion kansalaisen A:n alaikäisen poikansa B:n puolesta perheen  jälleenyhdistämisen nojalla tekemän oleskelulupahakemuksen, koska luvan myöntämistä vastaan oli ulkomaalaislain 18 c  §:ssä tarkoitettuja painavia syitä eikä heidän toimeentulonsa täällä ollut turvattu. Hallinto-oikeus  oli hylännyt A:n poikansa puolesta tekemän valituksen Ulkomaalaisviraston päätöksestä.</p>
    <p>Korkeimmassa hallinto-oikeudessa A pyysi lupaa valittaa hallinto-oikeuden päätöksestä.</p>
    <p>Korkein hallinto-oikeus myönsi valitusluvan ja tutki valituksen sekä kumosi hallinto-oikeuden ja Ulkomaalaisviraston päätökset ja  palautti asian Ulkomaalaisvirastolle uudelleen käsiteltäväksi muun ohella seuraavin perusteluin:</p>
  </dcterms:abstract>
  <p>Asiakirjoista saatavan selvityksen mukaan B:n isä A oli saapunut Suomeen turvapaikanhakijana vuonna 1991, mutta kielteisten turvapaikkapäätösten  jälkeen hänet oli karkotettu kotimaahansa vuonna 1994. A oli kertonut asuneensa kotimaassaan perheensä kanssa vuodesta 1994 vuoden 1995 loppuun. A oli kotimaassaan solminut  avioliiton Suomen kansalaisen kanssa vuonna 1995 ja hänelle oli myönnetty oleskelulupa Suomeen avioliiton perusteella vuonna 1995. Pysyvän  oleskeluluvan Suomeen A oli saanut vuonna 1997.</p>
  <p>A:n muutettua asumaan Suomeen vuonna 1995 hänen alaikäiset poikansa olivat jääneet asumaan isän kotimaahan tämän äidin ja muiden  sukulaisten luokse. A oli kertomansa mukaan vuonna 1996 ryhtynyt toimenpiteisiin lasten isyyden vahvistamiseksi ja rekisteröimiseksi  kotimaassaan. Rekisteröinti oli tapahtunut vuonna 1998, jolloin lapsille oli myönnetty passit. Perheen jälleenyhdistämistä koskevat  B:n ja hänen veljensä oleskelulupahakemukset oli jätetty Suomen paikalliseen suurlähetystöön vuonna 1998. Lasten äiti  oli vuonna 1998 antanut suostumuksensa siihen, että B ja hänen veljensä muuttaisivat pysyvästi asumaan isänsä luokse  ulkomaille. Suurlähetystössä vuonna 1999 antamassaan lausunnossa lasten äiti oli todennut, ettei hän  juurikaan ollut tavannut lapsiaan eikä hänellä ollut mahdollisuutta pitää heistä  huolta. Lapset asuivat isoäitinsä luona huonoissa olosuhteissa ja hänen mielestään heidän olisi parempi olla  isänsä luona. B, joka oli syntynyt vuonna 1985, oli haastattelussaan suurlähetystössä vuonna 1999 ilmoittanut haluavansa  muuttaa isänsä luokse Suomeen, koska veljeksistä ei oikein pidetty huolta kotimaassaan.</p>
  <p>Korkeimmassa hallinto-oikeudessa A oli esittänyt, että hänen äitinsä oli kuollut ja lapset  asuivat nyt yksinään ilman kenenkään aikuisen huolenpitoa, mistä seikasta hän oli esittänyt isännöitsijän ja  korttelinjohtajan allekirjoittaman asiakirjan.</p>
  <p/>
  <p>Kun otettiin huomioon B:n ja hänen veljensä, jotka oleskelulupahakemuksia tehtäessä olivat olleet 13- ja 12-vuotiaita lapsia ja jotka  edelleen olivat alaikäisiä lapsia, olosuhteista heidän kotimaassaan esitetyt selvitykset, korkein hallinto-oikeus  katsoi lapsen oikeuksia koskevan yleissopimuksen 3 artiklan 1 kohdan, 7 artiklan 1 kohdan ja 10 artiklan 1 kohdan  nojalla, että heidän etunsa mukaista oli saada asua yhdessä isänsä A:n kanssa, joka asui pysyvästi Suomessa viettäen täällä perhe-elämää suomalaisen  puolisonsa kanssa ja joka kykeni täällä elättämään perheensä elinkeinotoiminnallaan. Tämän vuoksi ja  kun otettiin huomioon kaikki asiassa ilmenevät seikat kokonaisuudessaan sekä ulkomaalaislain 1 c  §:n 1 momentin säännös, B:n ja hänen isänsä erillään asumista ei ollut pidettävä Ulkomaalaisviraston päätöksessä tarkoitetuin tavoin  sellaisena oleskeluluvan myöntämistä vastaan olevana muuna painavana syynä, jota ulkomaalaislain 18 c §:n 1 ja 2  momentissa tarkoitetaan. B:n toimeentulo Suomessa oli turvattu ulkomaalaislain 18 c  §:n 2 momentissa tarkoitetulla tavalla. Oleskelulupahakemusta ei näin ollen voitu hylätä Ulkomaalaisviraston  päätöksessä mainituilla perusteilla.</p>
  <p>Ulkomaalaislaki 1 c §, 18 b § 1 mom. sekä  18 c § 1 ja 2 mom.</p>
  <p>Lapsen oikeuksia koskevan yleissopimuksen  (SopS 59-60/1991) 3 art. 1 k., 7 art. 1 k. ja 10 art. 1 k.</p>
</finlex:document>
