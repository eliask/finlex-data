<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200200076</dcterms:identifier>
  <finlex:ecliIdentifier>ECLI:FI:KHO:2002:5</finlex:ecliIdentifier>
  <dcterms:title>16.01.2002/76 KHO:2002:5</dcterms:title>
  <dcterms:description>
    <p>
      <span>Ulkomaalainen</span>
      <span>Oleskelulupa ulkomailla olevalle henkilölle perhesiteen perusteella</span>
      <span>Hakija</span>
      <span>Toimivaltainen hallinto-oikeus</span>
      <span>Hallinto-oikeuden tuomiopiiri</span>
      <span>Viranomaisen toimialue</span>
      <span>Viranomaisen päätoimipaikka</span>
      <span>Toimialueena koko maa</span>
      <span>Hallinto-oikeus, jonka tuomiopiiriin päätös olennaisimmin liittyy</span>
      <span>Sen henkilön kotikunta, johon päätös pääosin liittyy</span>
      <span>Kotikuntalaki</span>
      <span>Siirto oikealle hallinto-oikeudelle</span>
    </p>
  </dcterms:description>
  <finlex:registerNumber>1997/3/01</finlex:registerNumber>
  <dcterms:issued>2002-01-16</dcterms:issued>
  <finlex:fileCopyNumber>76</finlex:fileCopyNumber>
  <dcterms:abstract>
    <p>Ulkomaalaisvirasto, jonka toimialueena on koko maa, oli hylännyt Vaasasta olevan ulkomaalaisen (A) hakemuksen oleskeluluvan myöntämisestä ulkomailla oleville henkilöille perhesiteen perusteella. Vaasan hallinto-oikeus on hylännyt A:n valituksen ulkomaalaisviraston päätöksestä. A on pyytänyt korkeimmalta hallinto-oikeudelta lupaa valittaa hallinto-oikeuden päätöksestä. Korkein hallinto-oikeus myönsi valitusluvan. Asiakirjaselvityksen mukaan kysymyksessä olevat ulkomaalaiset olivat ulkomaalaisviraston päätöstä tehtäessä oleskelleet X:n valtiossa sijaitsevalla pakolaisleirillä. Ulkomaalaisviraston päätöksen katsottiin kohdistuvan ja liittyvän pääosin sellaisiin ulkomaalaisiin, joilla ei ollut Suomessa kotikuntalaissa (201/1994) tarkoitettua kotikuntaa. Koska asiassa ei niin ollen ollut hallintolainkäyttölain 12 §:n 1 tai 2 momentin perusteella toimivaltaista hallinto-oikeutta, valitus ulkomaalaisviraston päätöksestä olisi mainitun pykälän 3 momentin mukaisesti tullut tehdä Helsingin hallinto-oikeudelle. Vaasan hallinto-oikeuden ei siten olisi tullut tutkia A:n valitusta. Sen vuoksi ja ottaen huomioon myös hallintolainkäyttölain 30 §:n säännökset A:n valitus siirrettiin Helsingin hallinto-oikeudelle.</p>
    <p>Äänestys 4-3.</p>
    <p>Hallintolainkäyttölaki 12 ja 30 § Kotikuntalaki 1, 2 ja 4 §</p>
  </dcterms:abstract>
  <finlex:content id="r200200076.kho">
    <div>
      <h3>Selostus asian aikaisemman käsittelyn vaiheista</h3>
      <p>Ulkomaalaisvirasto on 23.8.2000 antamallaan päätöksellä dn:o 97/0630/1999 hylännyt Vaasasta olevan Iranin kansalaisen (A) tekemän oleskelulupahakemuksen, joka koskee oleskeluluvan myöntämistä ulkomailla oleville henkilöille perhesiteen perusteella. A on hakenut oleskelulupaa isälleen (B) ja äidilleen (C) sekä heidän kuudelle lapselleen, (D), (E), (F), (G), (H) ja (I), samoin kuin veljelleen (J) ja hänen vaimolleen (K) sekä heidän viidelle lapselleen, (L), (M), (N), (O) ja (P), jotka kaikki ovat Iranin kansalaisia.</p>
      <h3>Vaasan hallinto-oikeuden ratkaisu</h3>
      <p>Hallinto-oikeus on katsonut, että ulkomaalaisvirasto on voinut ratkaista asian varaamatta A:lle ja hakijoille tilaisuutta tulla asiassa kuulluiksi.</p>
      <p>Hallinto-oikeus on hylännyt A:n ulkomaalaisviraston päätöksestä tekemän valituksen.</p>
      <h3>Käsittely korkeimmassa hallinto-oikeudessa</h3>
      <p>
        <em> Vaatimukset korkeimmassa hallinto-oikeudessa: </em>
      </p>
      <p>A on pyytänyt lupaa valittaa Vaasan hallinto-oikeuden päätöksestä, koska lain soveltamisen kannalta muissa samanlaisissa tapauksissa ja oikeuskäytännön yhtenäisyyden vuoksi on tärkeää saattaa asia korkeimman hallinto-oikeuden ratkaistavaksi ja luvan myöntämiseen on myös muu painava syy.</p>
      <p>
        <em> Selvitykset korkeimmassa hallinto-oikeudessa: </em>
      </p>
      <p><em> Ulkomaalaisvirasto </em> on antanut valituslupahakemuksen ja valituksen johdosta lausunnon sekä <em> A </em> sen johdosta vastaselityksen.</p>
      <h3>Korkeimman hallinto-oikeuden ratkaisu</h3>
      <p>Valituslupa myönnetään ja valitusasia käsitellään.</p>
      <p>Vaasan hallinto-oikeuden päätös kumotaan ja poistetaan.</p>
      <p>A:n valitus siirretään Helsingin hallinto-oikeuden käsiteltäväksi.</p>
      <p>
        <em> Perustelut: </em>
      </p>
      <p>Toimivaltaisesta hallinto-oikeudesta säädetään hallintolainkäyttölain 12 §:ssä. Pykälän 1 momentin mukaan valitus tehdään sille hallinto-oikeudelle, jonka tuomiopiirissä on sen viranomaisen toimialue, jonka päätöksestä valitetaan. Jollei tätä perustetta voida käyttää, valitus tehdään sille hallinto-oikeudelle, jonka tuomiopiirissä päätöksen tehneen viranomaisen päätoimipaikka sijaitsee tai, jollei tätäkään perustetta voida käyttää, sille hallinto-oikeudelle, jonka tuomiopiirissä päätös on tehty. Saman pykälän 2 momentin mukaan poiketen siitä, mitä 1 momentissa säädetään, sellaisen viranomaisen päätöksestä, jonka toimialueena on koko maa, valitus tehdään sille hallinto-oikeudelle, jonka tuomiopiiriin päätös olennaisimmin liittyy sen vuoksi, että tässä tuomiopiirissä sijaitsee pääosa päätöksessä tarkoitetusta alueesta tai kiinteistöstä taikka sen henkilön kotikunta tai sen yhteisön kotipaikka, johon päätös pääosin liittyy. Mainitun pykälän 3 momentissa säädetään, että jos asiassa ei ole toimivaltaista hallinto-oikeutta 1 ja 2 momentin perusteella, valitus tehdään Helsingin hallinto-oikeudelle.</p>
      <p>Esillä olevassa asiassa on kysymys oleskeluluvan myöntämisestä ulkomailla oleville henkilöille perhesiteen perusteella. Asiakirjoista saatavan selvityksen mukaan kysymyksessä olevat ulkomaalaiset ovat ulkomaalaisviraston päätöstä tehtäessä oleskelleet X:n valtiossa sijaitsevalla pakolaisleirillä. Kysymyksessä olevan päätöksen oleskelulupahakemuksen hylkäämisestä on tehnyt ulkomaalaisvirasto, jonka toimialueena on koko maa. Oleskelulupahakemuksen ja valituksen ulkomaalaisviraston päätöksestä on tehnyt Vaasasta oleva A. Tästä huolimatta päätös kohdistuu ja liittyy pääosin sellaisiin ulkomaalaisiin, joilla ei ole Suomessa kotikuntalaissa (201/1994) tarkoitettua kotikuntaa. Kysymys on heidän
oleskeluluvastaan. Koska asiassa ei näin ollen ole ollut hallintolainkäyttölain 12 §:n 1 tai 2 momentin perusteella toimivaltaista hallinto-oikeutta, valitus ulkomaalaisviraston päätöksestä olisi mainitun pykälän 3 momentin mukaisesti tullut tehdä Helsingin hallinto-oikeudelle.</p>
      <p>Näillä perusteilla ulkomaalaisviraston päätökseen liitetty valitus-osoitus Vaasan hallinto-oikeuteen on ollut virheellinen. Vaasan hallinto-oikeuden ei olisi tullut tutkia A:n valitusta. Tämän vuoksi ja ottaen huomioon myös hallintolainkäyttölain 30 §:n säännökset A:n valituskirjelmä on siirrettävä oikealle viranomaiselle, joka tässä tapauksessa on Helsingin hallinto-oikeus.</p>
      <p>Asian ovat ratkaisseet hallintoneuvokset Timo Silenti, Ilmari Ojanen, Lauri Tarasti, Pirkko Lundell, Marita Liljeström, Heikki Karapuu ja Pekka Vihervuori. Asian esittelijä Tapio Kuosma.</p>
      <p>Hallintoneuvos Pekka Vihervuoren äänestyslausunto, johon hallintoneuvokset Marita Liljeström ja Ilmari Ojanen yhtyivät:</p>
      <p>"Myönnän valitusluvan ja tutkin asian toimivaltaisen tuomioistuimen osalta.</p>
      <p>Hallintolainkäyttölain 12 §:n (433/1999) 1 momentin mukaan valitus tehdään sille hallinto-oikeudelle, jonka tuomiopiirissä on sen viranomaisen toimialue, jonka päätöksestä valitetaan. Jollei tätä perustetta voida käyttää, valitus tehdään sille hallinto-oikeudelle, jonka tuomiopiirissä päätöksen tehneen viranomaisen päätoimipaikka sijaitsee tai, jollei tätäkään perustetta voida käyttää, sille hallinto-oikeudelle, jonka tuomiopiirissä päätös on tehty. Saman pykälän 2 momentin mukaan poiketen siitä, mitä 1 momentissa säädetään, sellaisen viranomaisen päätöksestä, jonka toimialueena on koko maa, valitus tehdään sille hallinto-oikeudelle, jonka tuomiopiiriin päätös olennaisimmin liittyy sen vuoksi, että tässä tuomiopiirissä sijaitsee pääosa päätöksessä tarkoitetusta alueesta tai kiinteistöstä taikka sen henkilön kotikunta tai sen yhteisön kotipaikka, johon päätös pääosin liittyy. Jos asiassa ei ole toimivaltaista hallinto-oikeutta pykälän 1 ja 2 momentin perusteella, valitus sen 3 momentin mukaan tehdään Helsingin hallinto-oikeudelle.</p>
      <p>Hallintolainkäyttölain 12 §:n 1.11.1999 voimaan tullut muutos 433/1999 merkitsee pykälän perustelujen (HE 114/1998 vp) mukaan sitä, että muutoksenhaku valtakunnallisten viranomaisten päätöksistä ei enää hallintolainkäyttölain perusteella keskittyisi, vaan hajaantuisi kaikkiin hallinto-oikeuksiin. Muutos olisi perustelujen mukaan myönteinen asianosaisten kannalta erityisesti silloin, kun asiassa toimitetaan suullinen käsittely. Hallintolainkäyttölain 12 §:n 3 momentti tulee sovellettavaksi vain niissä tapauksissa, joissa pykälän 1 tai 2 momenttia ei voida soveltaa.</p>
      <p>Esillä olevassa asiassa on kysymys oleskeluluvan myöntämisestä ulkomailla oleville henkilöille perhesiteen perusteella. Asiakirjoista saatavan selvityksen mukaan kysymyksessä olevat ulkomaalaiset ovat ulkomaalaisviraston päätöstä tehtäessä oleskelleet Irakissa. Oleskelulupahakemuksen on tehnyt A, jonka kotikuntalaissa (201/1994) tarkoitettu kotikunta on Vaasa. Ulkomailla oleskelevien hakijoiden Suomessa laillisesti oleskelevana perheenjäsenenä hänellä on ulkomaalaislain 18 d §:n 1 momentin nojalla ollut oikeus panna perhesiteen perusteella näille haettavaa oleskelulupaa koskeva asia vireille ja hakea ulkomaalaisviraston päätökseen muutosta. Päätöksen oleskelulupahakemuksen hylkäämisestä on tehnyt ulkomaalaisvirasto, jonka toimialueena on koko maa. A on siten, kun otetaan huomioon myös ulkomaalaislain 18 d §:n 2 momentin säännös ulkomailla oleskelulupaa vailla olevan hakijan henkilökohtaisesta kuulemisesta Suomen edustustossa, se asianosainen, johon ulkomaalaisviraston päätös hallinto-oikeuden alueellista toimivaltaa sääntelevän hallintolainkäyttölain 12 §:n 2 momentissa tarkoitetuin tavoin pääosin liittyy. Asia liittyy siten olennaisimmin Vaasan hallinto-oikeuden tuomiopiiriin hallintolainkäyttölain 12 §:n 2 momentissa tarkoitetulla tavalla. Valitus ulkomaalaisviraston päätöksestä on näin ollen tullut tehdä Vaasan hallinto-oikeudelle. Tämän vuoksi Vaasan hallinto-oikeus on ollut toimivaltainen ratkaisemaan valitusasian ja olen valmis tutkimaan A:n korkeimmalle
hallinto-oikeudelle tekemän valituksen."</p>
    </div>
  </finlex:content>
</finlex:document>
