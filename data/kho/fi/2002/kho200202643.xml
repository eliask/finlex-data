<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200202643</dcterms:identifier>
  <finlex:ecliIdentifier>ECLI:FI:KHO:2002:63</finlex:ecliIdentifier>
  <dcterms:title>24.10.2002/2643 KHO:2002:63</dcterms:title>
  <dcterms:description>
    <p>
      <span>Ammattikorkeakoulu</span>
      <span>Yksityinen</span>
      <span>Yliopettaja</span>
      <span>Toimen täyttäminen</span>
      <span>Yksityisoikeudellinen työsuhde</span>
    </p>
  </dcterms:description>
  <finlex:registerNumber>3498/1/01</finlex:registerNumber>
  <dcterms:issued>2002-10-24</dcterms:issued>
  <finlex:fileCopyNumber>24.10.2002/2643</finlex:fileCopyNumber>
  <dcterms:abstract>
    <p> Yksityisen ammattikorkeakoulun yliopettajan toimen täyttämistä koskeva päätös ei ollut sellainen ammattikorkeakouluopinnoista annetun lain 29 §:n 1momentissa tarkoitettu, ammattikorkeakouluopinnoista annetun lain tai sen nojalla annetun asetuksen nojalla tehty päätös, johon saahakea muutosta hallintolainkäytön järjestyksessä. Tämän vuoksi korkein hallinto-oikeus kumosi ja poisti hallinto-oikeuden päätöksen ja jättikysymyksessä olevaa tointa niin ikään hakeneen A:n hallinto-oikeudelle tekemän valituksen tutkimatta. Laki ammattikorkeakouluopinnoista 20 § 2 mom. ja 29 § 1 mom. </p>
  </dcterms:abstract>
  <finlex:content id="r200202643.kho">
    <div>
      <h3> Asian aikaisempi käsittely </h3>
      <p><em> Pirkanmaan ammattikorkeakoulu Oy:n hallitus </em> on 18.5.2000 muun ohella päättänyt ottaa konservatorion haettavana olleeseen kirkkomusiikin yliopettajan toimeen B:n ja hänen kieltäytymisensä varalle C:n.</p>
      <p><em> A, </em> joka myös oli hakenut kirkkomusiikin yliopettajan tointa, on Hämeenlinnan hallinto-oikeudelle tekemässään valituksessa vaatinut, että Pirkanmaan ammattikorkeakoulu Oy:n hallituksen 18.5.2000 tekemä päätös täyttää kyseinen toimi kumotaan ja asia palautetaan uudelleen käsiteltäväksi ja ratkaistavaksi.</p>
      <p>Yliopettajan kelpoisuusehdot on otettava huomioon sellaisina kuin ne on säädettyammattikorkeakouluopinnoista annetun asetuksen (256/95) 26 §:n 1-4 momentissa. A on ainoa hakija, joka täyttää kyseisen asetuksen 26 §:n 1, 3 ja 4 momentissa edellytetyt kelpoisuusehdot. Lisäksi kolme hakijaa: teologian kandidaatti D, musiikin maisteri C ja toimeen valittu diplomilaulaja B on katsottu päteviksi mainitun asetuksen 26 §:n 5 momentin nojalla tehtävän hoitamisen edellyttämien taiteellisten ansioiden perusteella.</p>
      <p>Ammattikorkeakoulun hallituksen pöytäkirjasta tai toimen hakuilmoituksesta ei kuitenkaan käy ilmi, että hakijoilta edellytetään ammattikorkeakouluopinnoista annetun asetuksen 26 §:n 1-4 momentissa mainittujen kelpoisuusehtojen sijasta 5 momentin tarkoittamat tehtävän hoitamisen edellyttämät taiteelliset ansiot. Asetuksen sanamuoto tarkoittaa, että kelpoisuus määritellään joko 1-4 momentin tai 5 momentin perusteella. Toisin kuin hallitus on olettanut, nämä kelpoisuusvaatimukset eivät voi olla voimassa samanaikaisesti. Tällä tavoin lainsäädännössä on haluttu välttää yhteismitattomien ansioiden ongelma virkoja ja toimia täytettäessä. Jotta kirkkomusiikin yliopettajan tointa täytettäessä olisi voitu soveltaa asetuksen 26 §:n 5 momentin mukaisia kelpoisuusehtoja, hallituksen olisi tullut tehdä asiasta ennen toimen haettavaksi julistamista nimenomainen päätös. Niin ikään sanotun momentin mukaisten kelpoisuusehtojen huomioon ottamisesta olisi tullut mainita myös toimenhakuilmoituksessa. Kun näin ei ollut menetelty, kelpoisuusvaatimuksia on arvioitava ammattikorkeakouluopinnoista annetun asetuksen pääsäännön eli 26 §:n 1-4 momenttien perusteella.</p>
      <p><em> Pirkanmaan ammattikorkeakoulu Oy:n hallitus </em> on antanut lausunnon. <em> B:lle </em> ja <em> C:lle </em> on varattu tilaisuus selityksen antamiseen. A on antanut selityksen.</p>
      <p><em> Hämeenlinnan hallinto-oikeus </em> on valituksenalaisella päätöksellään kumonnut Pirkanmaan ammattikorkeakoulu Oy:n hallituksen päätöksen 18.5.2000 (49 §) ja palauttanut asian Pirkanmaan ammattikorkeakoulun hallitukselle uudelleen käsiteltäväksi seuraavilla perusteilla:</p>
      <p>1. Sovellettavat säännökset, määräykset ja toimenhakuilmoituksen sisältö</p>
      <p>Ammattikorkeakouluopinnoista annetun lain (255/1995) 4 §:n 1 momentin mukaan valtioneuvosto voi myöntää kunnalle tai kuntayhtymälle taikka rekisteröidylle suomalaiselle yhteisölle tai säätiölle ammattikorkeakoulun toimiluvan.</p>
      <p>Valtioneuvosto on 5.2.1999 tekemällään päätöksellä dno 131/401/98 myöntänyt Pirkanmaanammattikorkeakoulu Oy:lle edellä sanotussa lainkohdassa tarkoitetun toimiluvan 1.8.2000 lukien siten, että ammattikorkeakoulun nimi on Pirkanmaan ammattikorkeakoulu ja muutoin päätöksestä sekä siihen liitetystä kirjoitusvirheen korjaamista koskevasta päätöksestä tarkemmin ilmenevin ehdoin.</p>
      <p>Ammattikorkeakouluopinnoista annetun lain 19 §:n mukaan ammattikorkeakoulun opettajienkelpoisuusvaatimuksista ja tehtävistä säädetään asetuksella. Opetusministeriö voi erityisestä syystä myöntää kelpoisuusvaatimuksista erivapauden.</p>
      <p>Ammattikorkeakouluopinnoista annetun asetuksen (256/1995) 26 §:n 1 momentin mukaanammattikorkeakoulun yliopettajalta vaaditaan soveltuva jatkotutkintona suoritettu lisensiaatin tutkinto tai tohtorin tutkinto. Pykälän 2 momentin mukaan erityisestä syystä yliopettajan virkaan tai toimeen voidaan 1 momentin estämättä nimittää ylemmän korkeakoulututkinnon suorittanut henkilö ja lehtorin virkaan tai toimeen henkilö, joka ei ole suorittanut ylempää korkeakoulututkintoa, jos nimitettävä henkilö on erittäin hyvin perehtynyt viran tai toimen tehtäväalaan. Saman pykälän 4 momentin mukaan yliopettajalta, jonka opetustehtävään pääosin kuuluu ammattiopintojen järjestäminen, vaaditaan lisäksi vähintään kolmen vuoden käytännön kokemus tutkintoa vastaavissa tehtävissä. Edelleen saman pykälän 5 momentin mukaan ennen kuin musiikkialan yliopettajan virka tai toimi julistetaan haettavaksi, ammattikorkeakoulu voi päättää, että hakijoilta vaaditaan edellä tässä pykälässä säädettyjen vaatimusten sijasta tehtävän hoitamisen edellyttämät taiteelliset ansiot.</p>
      <p>Pirkanmaan ammattikorkeakoulu Oy:n hallitus on 18.8.1999 (59 §) päättänyt, että lehtoreilla tulee olla ylempi korkeakoulututkinto, vähintään 35 opintoviikon opettajankoulutus ja niiltä lehtoreilta, joiden opetustehtäviin kuuluu ammattiopintojen järjestäminen, vähintään kolmen vuoden käytännön kokemus tutkintoa vastaavissa tehtävissä. Lehtoreilta vaaditaan, että hän hallitsee ammattikorkeakoulun opetuskielen tai sen kielen, jolla hänet määrätään antamaan opetusta. Musiikkialalla lehtorin toimeen voidaan nimittää henkilö, jolla ei ole ylempää korkeakoulututkintoa tai vaadittavaa kolmen vuoden käytännön kokemusta tätä tutkintoa vastaavissa tehtävissä, mikäli hänellä on tehtävän hoitamisen edellyttämät merkittävät taiteelliset ansiot. Hallitus voi ottaa lehtorin toimeen myös henkilön, joka täyttää Pirkanmaan ammattikorkeakoulun perustana olevan oppilaitoksen viran tai toimen haltijankelpoisuusvaatimukset, mutta jolla ei ole ylempää korkeakoulututkintoa enintään viiden vuoden määräajaksi. Lisäksi hallitus voi nimittää lehtorin toimeen henkilön, joka ei täytä ammattikorkeakoulun 35 opintoviikon opettajankoulutusvaatimusta, mutta joka täyttää perustana olevan oppilaitoksen opettajankoulutusta koskevan kelpoisuusvaatimuksen. Mikäli nimitettävällä ei ole opettajankoulutusta, hänen tulee suorittaa vähintään 35 opintoviikon laajuinen opettajankoulutus kolmen vuoden kuluessa virkaan tai toimeen nimittämisestä. Niin ikään lehtorin toimeen voidaan nimittää henkilö, joka ei täytä ammattikorkeakoulun opettajan käytännön kokemuksesta säädettyä kelpoisuusvaatimusta, mutta joka täyttää perustana olevan oppilaitoksen opettajan käytännön kokemuksen kelpoisuusvaatimuksen. Yliopettajan osalta noudatetaan edellä mainittuja periaatteita kuitenkin siten, että yliopettajalta vaaditaan jatkotutkintona suoritettu lisensiaatti- tai tohtorintutkinto. Yliopettajaksi voidaan siten nimittää ylemmän korkeakoulututkinnon suorittanut henkilö enintään viiden vuoden määräajaksi. Musiikkialalla yliopettajaksi voidaan nimittää henkilö, jolla on tehtävän hoitamisen edellyttämät merkittävät taiteelliset ansiot.</p>
      <p>Pirkanmaan ammattikorkeakoulu Oy:n hallitus on 3.9.1999 (68 §) päättänyt perustaa päätöksen liitteenä olevan vakanssiluettelon mukaiset toimet, muun muassa Konservatorioon kirkkomusiikin yliopettajan toimen 1.8.2000 lukien.</p>
      <p>Helsingin Sanomissa ja Aamulehdessä 2.4.2000 julkaistujen toimenhakuilmoitusten mukaan Pirkanmaan ammattikorkeakoulussa oli haettavana pysyvää täyttämistä varten 1.8.2000 lukien muun muassa kirkkomusiikin yliopettajan toimi. Toimenhakuilmoituksissa oli todettu kaikkien haettavana olleiden tointen osalta kelpoisuusvaatimusten olevan ammattikorkeakouluopinnoista annetun asetuksen 256/95 mukaiset.</p>
      <h3>2. Saatu selvitys ja johtopäätös</h3>
      <p>Ammattikorkeakouluopinnoista annetun asetuksen 26 §:n 5 momenttia on sen sanamuodon mukaisesti tulkittava siten, että musiikkialan yliopettajan toimi voidaan täyttää tehtävien hoitamisen edellyttämien taiteellisten ansioiden perusteella, mikäli ennen toimen haettavaksi julistamista päätetään tämän kelpoisuusvaatimuksen soveltamisesta pykälän 1-4 momenteissa säädettyjen, koulutukseen ja työkokemukseen perustuvien kelpoisuusvaatimusten asemesta. Kun on päätetty taiteellisiin ansioihin perustuvan kelpoisuusvaatimuksen soveltamisesta, toimi on täytettävä näiden ansioiden perusteella eikä samassa valintamenettelyssä voida soveltaa rinnakkain sekä 1-4 momentissa että 5 momentissa säädettyjä kelpoisuusvaatimuksia. Näin menetellen vältytään siltä tilanteelta, että hakijoiden ansiovertailussa jouduttaisiin soveltamaan vaikeasti keskenään vertailtavissa olevia, opinnäytteisiin perustuvia ja taiteellisia ansioita.</p>
      <p>Puheena oleva kirkkomusiikin yliopettajan toimi on Pirkanmaan ammattikorkeakoulu Oy:n hallituksen hallinto-oikeudelle antaman lausunnon ja valituksenalaisen päätöksen valmisteluasiakirjojen mukaan täytetty sekä hakijoiden koulutukseen ja työkokemukseen että taiteellisiin ansioihin perustuvia kelpoisuuksia samanaikaisesti soveltamalla asetuksen 26 §:n 5 momentin vastaisesti. Toimeen ja varasijalle valitut Arola ja Ranta oli katsottu kelpoisiksi taiteellisten ansioiden, A taas koulutuksen ja työkokemuksen perusteella. Yhtiön hallitus ei ollut päätöksellään 18.8.1999 (59 §) määrännyt taiteellisten ansioiden soveltamisesta juuri nyt puheena olevassa kirkkomusiikin yliopettajan toimen täyttöasiassa, vaan oli yleisesti antanut määräyksiä ammattikorkeakoulun lehtoreiden ja yliopettajien koulutukseen ja käytännön kokemukseen perustuvista kelpoisuusvaatimuksista todeten musiikkialan yliopettajaksi voitavan nimittää sellainenkin henkilö, jolla on tehtävän hoitamisen edellyttämät merkittävät taiteelliset ansiot. Edelleen kyseinen yliopettajan toimi oli 2.4.2000 julistettu haettavaksi ilmoittamalla kelpoisuusvaatimuksiksi asetuksen 256/95 säännökset, minkä on katsottava tarkoittavan koulutukseen ja työkokemukseen perustuvaa pätevyyttä. Tämä seikka oli saattanut vähentää taiteellisesti ansioituneiden hakijoiden määrää ja sitä kautta vaikuttaa toimen täytön lopputulokseen. Näistä virheellisyyksistä johtuen kyseisen yliopettajan toimen täyttäminen on tapahtunut laista poikkeavassa järjestyksessä.</p>
      <h3> Käsittely korkeimmassa hallinto-oikeudessa </h3>
      <p><em> Pirkanmaan ammattikorkeakoulu Oy </em> on valituksessaan ensisijaisesti vaatinut, ettäHämeenlinnan hallinto-oikeuden päätös kumotaan ja poistetaan, koska asiaa ei voida tutkiahallintolainkäytön järjestyksessä. Toissijaisesti ammattikorkeakoulu on vaatinut, että hallinto-oikeuden päätös kumotaan ja poistetaan, koska hallinto-oikeuden olisi tullut jättää valitus tutkimatta A:n valittaja-aseman puuttumisen vuoksi. Viimesijaisesti ammattikorkeakoulu on vaatinut, että hallinto-oikeuden päätös kumotaan perusteeltaan virheellisenä.</p>
      <p>Pirkanmaan ammattikorkeakoulu Oy on ammattikorkeakouluopinnoista annetun lain (255/1995) 20 §:n 2 momentissa tarkoitettu yksityinen ammattikorkeakoulu. Täyttäessään 18.5.2000 kirkkomusiikin yliopettajan toimen ammattikorkeakoulu on ottanut diplomilaulaja B:n yksityisoikeuden alaan kuuluvaan työsuhteeseen. Tätä ei muuta se seikka, että valittavalta edellytettävät vaatimukset eivät ole perustuneet työsopimussuhteissa yleensä pääsääntönä vallitsevaan vapaaseen harkintaan, vaan harkinta on tältä osin perustunut ammattikorkeakouluopinnoista annetun asetuksen (256/1995) mukaisiin vaatimuksiin. Kun ammattikorkeakoulun päätös yliopettajan valinnasta koskee yksityisoikeudellista työsuhdetta, se ei kuulu hallintolainkäytön alaan. Hämeenlinnan hallinto-oikeus ei ole ollut oikeaviranomainen tutkimaan A:n tekemää valitusta.</p>
      <p>Toissijaiseen vaatimukseen liittyen ammattikorkeakoulu on todennut, että ammattikorkeakouluopinnoista annetussa laissa tai asetuksessa ei määritellä toimenhakijoiden paremmuuden arviointiin käytettäviä metodeita. Vakiintuneen käytännön mukaisesti toimen hakijan arviointi suoritetaan suoritettujen tutkintojen lisäksi haastattelun ja opetusnäytteen perusteella. Kieltäytymällä hakumenettelyyn kuuluvan opetusnäytteen ja solistisen näytteen antamisesta A:n on katsottava luopuneen toimen hakemisesta. Hakemuksesta luopuneena A:lla ei ole ollut valitusoikeutta nimityspäätöksestä.</p>
      <p>Mikäli korkein hallinto-oikeus katsoo, että asia on tutkittava hallintolainkäytön järjestyksessä, on otettava huomioon, että Pirkanmaan ammattikorkeakoulu Oy:n hallitus on ennen toimen haettavaksi julistamista tehnyt riittävästi yksilöidyn musiikinalan yliopettajan toimia koskevan päätöksen, jolla ammattikorkeakoululle on annettu mahdollisuus valita tehtävään henkilö, jolla on merkittävät taiteelliset ansiot. Ammattikorkeakoulun julkaisemassa hakuilmoituksessa on kelpoisuusehtojen osalta vain viitattu ammattikorkeakouluopinnoista annettuun asetukseen, minkä perusteella ilmoitus pitää sisällään myös taiteellisten ansioiden huomioon ottamisen Pirkanmaan ammattikorkeakoulu Oy:n hallituksen päätöksen mukaisesti.</p>
      <p>Ammattikorkeakouluopinnoista annetun asetuksen 26 §:n 1-4 momentissa mainitaan muodolliset pätevyysehdot ja 5 momentissa taiteellisiin ansioihin perustuva kelpoisuusehto. Useassa tapauksessa nämä kaksi vaihtoehtoa eivät sulje toisiaan pois. Tutkinnon ohella vertailussa on otettava huomioon hakijoiden taiteelliset ansiot. Tällaisessa yhteisvertailussa Arolan on katsottava olevan A:ta etevämpi. Mikäli kuitenkin katsotaan, että hakijoiden arviointi ei voi samanaikaisesti perustua sekä muodollisiin edellytyksiin että taiteelliseen ansioituneisuuteen, valintaperusteena tulee kysymyksessä olevassa tapauksessa ensisijaisesti soveltaa taiteellista ansioituneisuutta edellä mainitun asetuksen 5 momentin mukaisen ammattikorkeakoulun päätöksen mukaisesti.</p>
      <p>Mainitun asetuksen mukaan yliopettajan virkaan ja toimeen voidaan nimittää ylemmänkorkeakoulututkinnon suorittanut henkilö, joka on toimen tehtäväalaan erittäin hyvin perehtynyt. Toimeen valittu Arola täyttää myös tämän kriteerin.</p>
      <p>Toimeen hakijoiden joukossa on ollut vain yksi hakija, joka on vedonnut tutkintoihin perustuvaan muodolliseen pätevyyteensä, kun taas muut neljä henkilöä ovat hakeneet tointa taiteellisten ansioiden perusteella. Näyttäisi siltä, että toimenhakuilmoituksessa kerrottu kelpoisuusehto ei ilmeisestikään ole vähentänyt taiteellisesti ansioituneita hakijoita hakemasta tointa. Ilmoituksen sisältö ei ole vaikuttanut toimen täytön lopputulokseen, minkä vuoksi Pirkanmaan ammattikorkeakoulu Oy:n hallituksen päätös tulee jättää voimaan.</p>
      <p><em>A </em> on antanut asiassa selityksen.</p>
      <p><em> Pirkanmaan ammattikorkeakoulu Oy </em> on antanut vastaselityksen.</p>
      <h3> Korkeimman hallinto-oikeuden ratkaisu </h3>
      <h3>Korkein hallinto-oikeus on käsitellyt asian.</h3>
      <p>Ammattikorkeakouluopinnoista annetun lain 29 §:n 1 momentin mukaan, sellaisena kuin se on ollut voimassa 18.12.1998 annetussa laissa 1060/1998, valtion ja yksityisen ammattikorkeakoulun päätökseen haetaan muutosta valittamalla lääninoikeuteen, nykyisin hallinto-oikeuteen, siten kuin hallintolainkäyttölaissa (586/1996) säädetään. Ammattikorkeakouluopinnoista annetun lain 20 §:n 2 momentin mukaan yksityisen ammattikorkeakoulun toimiin, niiden haltijoihin ja väliaikaisiin hoitajiin sekätuntiopettajiin noudatetaan, mitä työsopimuslaissa (320/1970, nykyisin 55/2001) säädetään tai sen nojalla määrätään, jollei tässä laissa tai sen nojalla annetussa asetuksessa toisin säädetä.</p>
      <p>Pirkanmaan ammattikorkeakoulu Oy:n hallitus on 18.5.2000 päättänyt ottaa kirkkomusiikin yliopettajan toimeen yksityisoikeudelliseen työsuhteeseen B:n ja hänen kieltäytymisensä varalle C:n. Kysymyksessä ei ole sellainen ammattikorkeakouluopinnoista annetun lain 29 §:n 1 momentissa tarkoitettu, ammattikorkeakouluopinnoista annetun lain tai sen nojalla annetun asetuksen nojalla tehty päätös, johon saa hakea muutosta hallintolainkäytön järjestyksessä. Tämän vuoksi korkein hallinto-oikeus, poistaen Pirkanmaan ammattikorkeakoulu Oy:n hallituksen 18.5.2000 tekemään päätökseen liitetyn valitusosoituksen, kumoaa ja poistaa Hämeenlinnan hallinto-oikeuden päätöksen ja jättää A:n hallinto-oikeudelle tekemän valituksen tutkimatta.</p>
      <p>Asian ovat ratkaisseet presidentti Pekka Hallberg, hallintoneuvokset Erkki Onikki, Esa Aalto, Pirkko Ignatius, Marjatta Kaján, Niilo Jääskinen ja Kari Kuusiniemi. Asian esittelijä Riitta Kreula.
</p>
    </div>
  </finlex:content>
</finlex:document>
