<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml" apvm="19971010">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>199702532</dcterms:identifier>
  <finlex:ecliIdentifier>ECLI:FI:KHO:1997:T2532</finlex:ecliIdentifier>
  <dcterms:title>10.10.1997/2532</dcterms:title>
  <dcterms:description>
    <p>
      <span>Rakennusasia</span>
      <span>Kaavoitus</span>
      <span>Yleiskaava</span>
      <span>Korvattava rakennusoikeus</span>
      <span>Suojeluohjelman toteuttaminen</span>
      <span>Vahvistamatta jättäminen</span>
      <span>Maanomistajan valitusoikeus</span>
    </p>
  </dcterms:description>
  <finlex:registerNumber>1675/2/96</finlex:registerNumber>
  <dcterms:issued>1997-10-10</dcterms:issued>
  <finlex:fileCopyNumber>2532</finlex:fileCopyNumber>
  <sysluok>
    <snro>1.04.04.01.02.09</snro>
  </sysluok>
  <dcterms:abstract>
    <p>Valtakunnallisen rantojensuojeluohjelman toteuttamiseksi laaditussa yleiskaavassa oli osoitettu rantojensuojeluohjelmaan ja sittemmin myös luonnokseen Natura 2000 ehdotettaviksi alueiksi sisällytetyt alueet merkinnällä SL-luonnonosuojelualueiksi. Merkinnän selityksen mukaan alueet olivat luonnonsuojelulain nojalla rauhoitettuja tai rauhoitettavaksi tarkoitettuja ja niillä oli merkittäviä luonnonarvoja.</p>
    <p>Yleiskaava perustui rantojensuojeluohjelmaa tarkentavaan luonto- ja maisemaselvitykseen, joka oli julkaistu erillisenä raporttina. Lisäksi kaavaselostuksessa oli lueteltu luonnon- ja maisemansuojelun kannalta merkittävimmät kohteet asianomaisen vesistön ranta-alueilla.</p>
    <p>Luonto- ja maisemaselvityksen tulokset oli otettu kaavassa huomioon varaamalla kasviston tai eläimistön kannalta merkittävimmät alueet luonnonsuojelualueiksi. Luonnosuojelualueita koskevan rakennuslain 135 §:n nojalla annetulla yleiskaavamääräyksellä oli SL-alueilla kielletty rakennusten ja rakennelmien rakentaminen kolmen vuoden ajaksi.</p>
    <p>Yleiskaavassa oli kaavamerkinnöin osoitettu SL-alueilla olevan sellaisen omarantaisen rakennusoikeuden määrä, jota ei voitu toteuttaa tai siirtää muualle saman maanomistajan alueelle ja jonka toteuttamatta jäämisestä aiheutuva taloudellisen hyödyn menetys oli valtakunnallisen rantojensuojeluohjelman toteuttamisperiaatteiden mukaisesti korvattava maanomistajalle. Korvattavien rakennuspaikkojen ohjeellinen sijainti oli osoitettu kaavakartalla.</p>
    <p>Ympäristöministeriö oli päätöksellään jättänyt suojelualueiden kaavamääräyksistä vahvistamatta viittaukset laskennalliseen tai ohjeelliseen rakennusoikeuteen ja tehnyt tätä koskevat merkinnät kaavakartalle. Osittaista vahvistamatta jättämistä ministeriö oli perustellut sillä, että kaavan yleinen mitoitus otti heikosti huomioon alueen luonto-olosuhteet. Ministeriön päätöksen mukaan kaavan mitoitusratkaisu heijasti puutteellisesti alueen luonto-olosuhteissa havaittuja vyöhykkeittäisiä alueita.</p>
    <p>Kunnanhallitus ja sellaisten alueiden omistajat, joille osoitettu korvattava rakennusoikeus oli jätetty vahvistamatta, valittivat vahvistamattajättämispäätöksestä KHO:lle.</p>
    <p>KHO: luonto- ja maisemaselvityksestä ei ilmene sellaista, joka osoittaisi suojelualueiksi varatut alueet rakentamiseen soveltumattomiksi. Alueiden suojeluarvot perustuvat pääasiassa niiden rakentamattomuuteen ja tästä johtuvaan merkitykseen eläin- ja kasvilajien elinympäristöinä.</p>
    <p>Kaikille maanomistajille tasapuolisesti osoitetun rakennusoikeuden määrän laskennan lähtökohtana on ollut todellisen rantaviivan sijasta muunnettu rantaviiva, jonka määrä on koko kaava alueella vain noin 58 % todellisesta rantaviivasta. Rantaviivaa muunnettaessa pienten saarten, kapeiden niemien ja kannasten taikka kapeiden lahtien rantaviivaa ei ole otettu täysimääräisesti huomioon. Mitoituksessa kaava-alue on jaettu kahteen mitoitusvyöhykkeeseen, pääsääntöisesti mitoitus on 5 loma-asuntoa muunnetun rantaviivan kilometriä kohden, alle 20 hehtaarin saarissa mitoitus on kuitenkin 4 loma-asuntoa muunnetun rantaviivan kilometriä kohden. Alle yhden hehtaarin saarilla ei ole katsottu olevan mitoittavaa rantaviivaa lainkaan, jos maanomistajalla on muualla rantaviivaa.</p>
    <p>Kaavaselostukseen liitetyn tilastolomakkeen mukaan rantojensuojelualueille on osoitettu korvattavia rakennuspaikkoja 171, rakennettavia uusia rakennuspaikkoja 15 ja rakennuspaikkoja olemassaoleville rakennuksille 57 kpl. Rantojensuojelualueilta on siirretty muualle 30 lomarakennuspaikkaa.</p>
    <p>Kun otetaan huomioon, että kaava-alueen rantaviivasta pääosa on saarissa, antaa edellä mainittu rantaviivan muunto ja vyöhykkeistäminen riittävän pohjan suojelualueilla olevan korvattavan rakennusoikeuden laskemiselle. Ministeriö ei ole osoittanut niitä alueita, joilla rakentamisen mitoitus olisi liiallinen, vaan se on kohdistanut vahvistamatta jättämisen korvattaviin rakennuspaikkoihin. Vahvistamatta jättämisen kohdistaminen vain korvattaviin rakennuspaikkoihin johtaa siihen, että sellaiset maanomistajat, joilla on vain korvattavia rakennuspaikkoja, voivat jäädä vaille rakennusoikeutta vastaavaa täyttä korvausta. Tällaisten alueiden omistajat joutuvat siten perusteettomasti huonompaan asemaan kuin rakennettavia rakennuspaikkoja tai siirrettyjä rakennuspaikkoja saaneet maanomistajat. Vahvistamatta jättäminen muuttaa siten kaavan mitoituslaskelmista 30.3.1994 ilmeneviä laatimisperusteita eikä kaava vahvistuneessa muodossaan täytä kaavoitukselle maanomistajien yhdenvertaisen kohtelun turvaamisen kannalta asetettuja vaatimuksia.</p>
    <p>KHO kumoaa ympäristöministeriön päätöksen siltä osin, kuin korvattavaa rakennusoikeutta koskevat kaavamääräykset ja kaavakartalla osoitetut ohjeelliset korvattavat rakennuspaikat on jätetty sillä vahvistamatta. Myös D:1613/2/96, D:1614/2/96, D:1615/2/96, D:1616/2/96, D:1617/2/96, D:1618/2/96, D:1619/2/96 ja D:1620/2/96</p>
  </dcterms:abstract>
  <p>RakennusL 1 § (696/90)</p>
  <p>RakennusL 22 § (493/68)</p>
  <p>RakennusL 27 §</p>
  <p>RakennusL 29 §</p>
  <p>RakennusL 135 §</p>
  <p>HM 5 §</p>
  <p>HM 12 §</p>
</finlex:document>
