<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>202100413</dcterms:identifier>
  <finlex:ecliIdentifier>ECLI:FI:KHO:2021:128</finlex:ecliIdentifier>
  <dcterms:title>13.9.2021/413 KHO:2021:128</dcterms:title>
  <dcterms:description>
    <p>
      <span>Autovero</span>
      <span>Arvonlisävero</span>
      <span>Uuden kuljetusvälineen yhteisöhankinta</span>
      <span>Hallinto-oikeuden päätösvaltaisuus</span>
      <span>Hallinto-oikeuden kokoonpano</span>
      <span>Kaksi vai kolme jäsentä</span>
    </p>
  </dcterms:description>
  <finlex:registerNumber>591/2/20</finlex:registerNumber>
  <dcterms:issued>2021-09-13</dcterms:issued>
  <finlex:fileCopyNumber>413</finlex:fileCopyNumber>
  <ecli>ECLI:FI:KHO:2021:128</ecli>
  <dcterms:abstract>
    <p>
      <strong>Asiassa oli kysymys siitä, oliko hallinto-oikeus ollut päätösvaltainen ratkaistessaan pääsääntöisen kolmijäsenisen kokoonpanon sijasta kaksijäsenisellä kokoonpanolla asian, joka koski arvonlisäverolain 148 a §:ssä säädetyn uuden kuljetusvälineen yhteisöhankintaa koskevan säännöksen soveltamista. Vaikka hallinto-oikeudessa oli samaan aikaan esillä kaksijäsenisessä kokoonpanossa ratkaistavissa oleva saman kulkuneuvon autoveroasia, hallinto-oikeuslain 12 a §:n 1 momentin kaksijäsenistä kokoonpanoa koskeva säännös ei ollut sovellettavissa mainittuun arvonlisäveroasiaan.</strong>
    </p>
    <p>
      <strong>Koska arvonlisäverotusta koskeva asia oli hallinto-oikeudessa ratkaistu kaksijäsenisessä kokoonpanossa, asiassa tapahtuneen menettelyvirheen johdosta valituksenalainen päätös kumottiin ja poistettiin viran puolesta uuden kuljetusvälineen arvonlisäveron määräämistä koskevilta osin, ja asia palautettiin tältä osin hallinto-oikeudelle laillisessa kokoonpanossa käsiteltäväksi.</strong>
    </p>
    <p>Hallinto-oikeuslaki 12 § 1 momentti ja 12 a § 1 momentti 1 kohta (675/2006)</p>
    <p>Arvonlisäverolaki 148 a §</p>
  </dcterms:abstract>
  <finlex:content>
    <div>
      <h3>Päätös, jota valitus koskee</h3>
      <p>Turun hallinto-oikeus 9.12.2019 nro 19/0922/3</p>
    </div>
    <div>
      <h3>Asian aikaisempi käsittely</h3>
      <p><em>Verohallinto</em> on 22.11.2018 tekemällään autoverotuspäätöksellä määrännyt A:lle autoveroa käytetystä henkilöautosta 9 628,83 euroa ajoneuvolle vahvistetun 40 628 euron verotusarvon perusteella. A:lle on lisäksi määrätty uuden kuljetusvälineen arvonlisäveroa 6 414 euroa sekä 5 182,27 euron veronlisäys.</p>
      <p><em>Verohallinto</em> on 9.1.2019 tekemällään autoverotuksen muutospäätöksellä hylännyt A:n oikaisuvaatimuksen.</p>
    </div>
    <div>
      <h3>Hallinto-oikeuden ratkaisu</h3>
      <p><em>Hallinto-oikeus</em> on valituksenalaisella päätöksellään hyväksynyt valituksen A:lle maksuunpannun uuden kuljetusvälineen arvonlisäveron osalta poistaen sen ja hylännyt valituksen muilta osin.</p>
      <p>Hallinto-oikeuden päätös on tehty kaksijäsenisessä kokoonpanossa esittelevän jäsenen esittelystä.</p>
      <p>
        <em>Asian ovat ratkaisseet hallinto-oikeuden jäsenet Marja Peltoniemi, joka on myös esitellyt asian ja Susanna Päivänsäde.</em>
      </p>
      <p>
        <strong>Merkintä</strong>
      </p>
      <p><em>Verohallinto</em> on 12.12.2019 tekemällään autoverotuksen muutospäätöksellä käsitellyt asian uudelleen Turun hallinto-oikeuden valituksenalaisen päätöksen edellyttämällä tavalla ja poistanut A:lle maksettavaksi määrätyn uuden kuljetusvälineen arvonlisäveron. A:lle määrätty veronlisäys on oikaistu 3 110,37 euroon.</p>
      <p>
        <br/>
        <br/>
      </p>
    </div>
    <div>
      <h3>Käsittely korkeimmassa hallinto-oikeudessa</h3>
      <p><em>Veronsaajien oikeudenvalvontayksikkö</em> on pyytänyt lupaa valittaa hallinto-oikeuden päätöksestä ja valituksessaan vaatinut, että hallinto-oikeuden päätös kumotaan arvonlisäverovelvollisuutta koskevilta osin. Arvonlisäverolain 26 d §:ssä säädetyt edellytykset määrätä arvonlisävero maksettavaksi ovat täyttyneet eikä arvonlisäverovelvollisuutta voida poistaa.</p>
      <p><em>Turun hallinto-oikeus</em> on 4.2.2021 korkeimman hallinto-oikeuden pyynnöstä antamassaan ratkaisukokoonpanoa koskevassa lausunnossa todennut, että Turun hallinto-oikeudessa on vakiintuneesti tulkittu hallinto-oikeuslain 12 a §:n 1 momentin 1 kohtaa ja arvonlisäverolain 148 a §:ää niin, että hallinto-oikeus on toimivaltainen myös kahden jäsenen kokoonpanossa silloin, kun Turun hallinto-oikeus poikkeuksellisesti ratkaisee myös arvonlisäveroasian autoveroasian yhteydessä.</p>
    </div>
    <div>
      <h3>Korkeimman hallinto-oikeuden ratkaisu</h3>
      <p>Korkein hallinto-oikeus myöntää Veronsaajien oikeudenvalvontayksikölle valitusluvan ja tutkii valituksen.</p>
      <p>Korkein hallinto-oikeus kumoaa ja poistaa hallinto-oikeuden päätöksen uuden kuljetusvälineen arvonlisäveron määräämisen osalta sekä palauttaa asian hallinto-oikeudelle tältä osin uudelleen lainmukaisessa kokoonpanossa käsiteltäväksi.</p>
      <p>
        <strong>Perustelut</strong>
      </p>
      <p>Hallinto-oikeuslain 12 §:n 1 momentin mukaan hallinto-oikeus on päätösvaltainen kolmijäsenisenä, jollei laissa erikseen toisin säädetä. Lain 12 a §:n 1 momentin 1 kohdan (675/2006) mukaan hallinto-oikeus on päätösvaltainen myös kokoonpanossa, johon kuuluu kaksi jäsentä, jollei asiassa ratkaistavana olevan kysymyksen laatu edellytä kolmijäsenisen kokoonpanon käyttämistä ja ratkaistavana on muutoksenhakuasia, jossa on kysymys muun muassa autoverolain (777/2020) soveltamisesta.</p>
      <p>Arvonlisäverolain 148 a §:n mukaan, jos 26 d §:n 1 momentin 1 kohdassa tarkoitetun uuden kuljetusvälinen ostaja ei ole mainitun lain mukaan muusta toiminnasta verovelvollinen ja kuljetusvälineestä on suoritettava autoverolain mukaan autoveroa, yhteisöhankinnasta suoritettavan arvonlisäveron maksamisesta, veroviranomaisesta, ilmoittamisvelvollisuudesta, veron määräämisestä, ennakkoratkaisusta, muutoksen hakemisesta ja veron takaisinmaksusta on voimassa, mitä autoverosta säädetään.</p>
      <p>Asiassa sovellettavana olevan hallinto-oikeuslain 12 a §:n säätämiseen johtaneessa hallituksen esityksessä (HE 85/2005 vp) todetaan muun ohella seuraavaa:</p>
      <p>Kokoonpanosäännöksissä luetellaan tyhjentävästi ne asiaryhmät, joissa suppeampi kokoonpano on perusteltu ja mahdollinen. Suppeampaa kokoonpanoa ei tule soveltaa päätösvaltasäännöstä laajentavasti tulkiten sellaisiin muutoksenhakuasioihin, jotka voitaisiin rinnastaa johonkin luettelossa mainittuun asiaryhmään.</p>
      <p>Korkein hallinto-oikeus toteaa, että hallinto-oikeuslain 12 a §:n 1 momentin 1 kohdan sanamuodon mukaan kaksijäseninen kokoonpano on päätösvaltainen muutoksenhakuasiassa, jossa on kysymys autoverolain soveltamisesta. Muun ohella arvonlisäveron määräämisestä ja muutoksen hakemisesta on arvonlisäverolain 148 a §:n mukaan voimassa, mitä autoverosta säädetään. Sanotun säännöksen mukaan arvonlisäveroa koskevaan asiaan haetaan lainkohdassa tarkoitetuissa tilanteissa muutosta siltä hallinto-oikeudelta, joka on toimivaltainen käsittelemään autoveroa koskevan asian. Arvonlisäveroasia voidaan siten käsitellä autoveroa koskevan asian yhteydessä poikkeuksellisesti muussakin alueellisesti toimivaltaisessa hallinto-oikeudessa kuin arvonlisäveroa koskevissa asioissa säännönmukaisesti toimivaltaisessa Helsingin hallinto-oikeudessa. Mainittujen säännösten ja niiden esitöiden perusteella mikään ei kuitenkaan viittaa siihen, että tällä hallinto-oikeuden toimivaltaa koskevalla säännöksellä olisi ollut tarkoitus säätää hallinto-oikeuden kokoonpanosta ja siten poiketa hallinto-oikeuden säännönmukaisesta kolmijäsenisestä kokoonpanosta.</p>
      <p>Autoverolakiin (1482/1994) lailla 5/2009 tehdyn muutoksen jälkeen autoverolle ei enää määrätä arvonlisäveroa, vaan velvollisuudesta suorittaa arvonlisäveroa uuden kuljetusvälineen hankinnasta säädetään yksinomaan arvonlisäverolaissa. Muutoksenhaun kohteena oleva asia on hallinto-oikeudessa koskenut osaksi uuden kuljetusvälineen yhteisöhankinnasta suoritettavaa arvonlisäveroa, ja asiassa on siten tältä osin ollut kysymys arvonlisäverolain eikä autoverolain soveltamisesta. Kysymyksessä ei tältä osin ole ollut asia, joka voidaan hallinto-oikeuslain 12 a §:n nojalla hallinto-oikeudessa ratkaista kahden hallinto-oikeuden jäsenen kokoonpanossa. Asiassa on siten tapahtunut menettelyvirhe. Valituksenalainen päätös on näin ollen, sen sisältämään asiaratkaisuun kantaa ottamatta, kumottava ja poistettava uuden kuljetusvälineen arvonlisäveron määräämistä koskevilta osin ja asia on tältä osin palautettava hallinto-oikeudelle uudelleen käsiteltäväksi.</p>
      <p>Asian ovat ratkaisseet presidentti Kari Kuusiniemi sekä oikeusneuvokset Hannele Ranta-Lassila, Leena Äärilä, Vesa-Pekka Nuotio ja Joni Heliskoski. Asian esittelijä Turo Lehtonen.</p>
    </div>
  </finlex:content>
</finlex:document>
