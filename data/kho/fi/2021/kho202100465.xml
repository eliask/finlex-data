<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>202100465</dcterms:identifier>
  <finlex:ecliIdentifier>ECLI:FI:KHO:2021:194</finlex:ecliIdentifier>
  <dcterms:title>31.12.2021/465 KHO:2021:194</dcterms:title>
  <dcterms:description>
    <p>
      <span>Ympäristönsuojelu</span>
      <span>Muraus-asetuksen soveltamisala</span>
      <span>Ympäristölupa</span>
      <span>Kivenmurskaamo</span>
      <span>Melu</span>
      <span>Jätteen käsittely</span>
      <span>Etäisyys häiriintyviin kohteisiin</span>
    </p>
  </dcterms:description>
  <finlex:registerNumber>2484/1/20</finlex:registerNumber>
  <dcterms:issued>2021-12-31</dcterms:issued>
  <finlex:fileCopyNumber>465</finlex:fileCopyNumber>
  <ecli>ECLI:FI:KHO:2021:194</ecli>
  <dcterms:abstract>
    <p>
      <strong>Asiassa oli kysymys sen arvioimisesta, sovelletaanko ympäristönsuojelulain nojalla annettua niin sanottua Muraus-asetusta murskattaessa teollisuusjätekeskuksella maa-aineksesta seulottua jätekiviainesta.</strong>
    </p>
    <p>
      <strong>Yhtiölle oli myönnetty ympäristölupa muun ohella betoni- ja puujätteen sekä kiviaineksen murskaukseen. Ympäristöluvan mukaan teollisuusjätekeskuksessa voitiin käsitellä jätettä murskaamalla 20 - 220 vuorokautena enintään 20 000 tonnia vuodessa. Siirrettävällä murskauslaitteistolla murskattiin muun ohella maa-aineksesta seulottua kiviainesta.</strong>
    </p>
    <p>
      <strong>Korkein hallinto-oikeus totesi, että Muraus-asetuksen säätämisen taustalla oli ollut tavoite yhdenmukaistaa ympäristönsuojelun vähimmäisvaatimukset kiviainesten louhintaan ja maa-ainesten ottoon liittyville toiminnoille, mukaan lukien kiviaineksen murskaukselle. Muraus-asetuksessa ei ollut säädetty muusta murskaustoiminnasta, kuten jätteiden murskauksesta.</strong>
    </p>
    <p>
      <strong>Teollisuusjätekeskuksessa murskattu kiviaines oli seulottu muusta maa-aineksesta, ja toiminta vastasi siten maa-ainesten oton yhteydessä tapahtuvaa kivenmurskaamon toimintaa. Murskaamisesta aiheutuva melu vastasi Muraus-asetuksessa tarkoitettua louheen, soran tai moreenin murskaamisesta aiheutuvaa melua. Murske hyödynnettiin sellaisenaan.</strong>
    </p>
    <p>
      <strong>Korkein hallinto-oikeus katsoi, että seulotun jätekiviaineksen murskausta siirrettävällä murskauslaitteistolla oli pidettävä Muraus-asetuksen 2 §:n 1 momentin 3 kohdassa tarkoitettuna kivenmurskauksena. Näin ollen seulotun kiviaineksen murskaukseen teollisuusjätekeskuksessa sovellettiin Muraus-asetusta. Muraus-asetusta ei sovellettu muun keskuksessa murskattavan materiaalin, kuten jätebetonin, murskaukseen.</strong>
    </p>
    <p>
      <strong>Ks. ja vrt. KHO 3.3.2016 taltionumero 663 (LRS)</strong>
    </p>
    <p>
      <strong>Ympäristönsuojelulaki 27 § 1 momentti, liite 1 taulukko 2 kohta 7 e</strong>
    </p>
    <p>
      <strong>Valtioneuvoston asetus kivenlouhimojen, muun kivenlouhinnan ja kivenmurskaamojen ympäristönsuojelusta (800/2010, Muraus-asetus) 1 §, 2 § 1 momentti 3 kohta, 3 § 2 momentti, 6 § 1 ja 3 momentti, 7 § sekä 8 § 1 ja 3 momentti</strong>
    </p>
  </dcterms:abstract>
  <finlex:content>
    <div>
      <h3>Päätös, jota muutoksenhaku koskee</h3>
      <p>Vaasan hallinto-oikeus 13.7.2020 nro 20/0106/3</p>
    </div>
    <div>
      <h3>Asian aikaisempi käsittely</h3>
      <p><em>Länsi- ja Sisä-Suomen aluehallintovirasto</em> on päätöksellään 16.10.2018 nro 116/2018/1 myöntänyt Fortum Environmental Construction Oy:lle (nykyisin Fortum Waste Solutions Oy) ympäristöluvan Valkeakosken teollisuusjätekeskuksen laajentamiselle sekä uusien jätelajien vastaanotolle ja uusille jätteen käsittelytoiminnoille osoitteessa Marjoranta 2 olevalla kiinteistöllä 908-436-5-1. Lupa sisältää myös kiinteistöllä 908 436-5-0 sijaitsevan suotovesien käsittelyaltaan ja sen toiminnan. Lupa on myönnetty hakemuksen ja asetettujen lupamääräysten mukaisesti.</p>
      <p>Päätöksessä on annettu muun ohella seuraavat lupamääräykset:</p>
      <p>(---)</p>
      <p>4. Jätteiden vastaanottotoimintaa voidaan harjoittaa arkisin maanantaista perjantaihin klo 7.00 - 20.00. Jätteiden käsittelytoimintaa teollisuusjätekeskuksessa voidaan harjoittaa arkisin maanantaista perjantaihin klo 7.00 - 22.00 lukuun ottamatta murskausta ja siihen liittyvää seulontaa, jonka toiminta-aikaa koskee määräys 60. Tuhkien vastaanottoa ja käsittelyä voidaan harjoittaa näistä ajoista poiketen.</p>
      <p>(---)</p>
      <p>43. Maisemavalli voidaan rakentaa hakemuksen mukaisesti vaiheittain. Vallin tulee olla kokonaisuudessaan valmis 30.6.2022. Pirkanmaan ELY-keskuksella tulee olla käytössään ajantasainen rakentamisaikataulu. Yhteensä maisemavallissa voidaan jätettä hyödyntää enintään 100 000 t.</p>
      <p>(---)</p>
      <p>59. Teollisuusjätekeskuksen toiminnasta ja toiminnan aiheuttamasta liikenteestä aiheutuva melu ei saa ylittää asumiseen käytettävien alueiden piha-alueilla päivällä (klo 7−22) melun A-painotettua ekvivalenttitasoa (LAeq) 55 dB(A) eikä yöllä (klo 22−7) ekvivalenttitasoa (LAeq) 50 dB(A). Loma-asumiseen käytettävillä alueilla melu ei saa ylittää päivällä (klo 7 - 22) melun A-painotettua ekvivalenttitasoa (LAeq) 45 dB (A) eikä yöllä (klo 22 - 7) melun A-painotettua ekvivalenttitasoa (LAeq) 40 dB.</p>
      <p>Jos melu sisältää iskumaista tai kapeakaistaista melua mittaus- tai laskentatulokseen lisätään 5 dB ennen sen vertaamista raja-arvoon.</p>
      <p>60. Murskaustoimintaa (kuten betoni- ja puujäte sekä kiviaineksen murskaus) saa harjoittaa 1.9. - 30.4. arkisin maanantaista perjantaihin klo 8.00 - 20.00. Aikavälillä 1.5. - 30.6. ja 1.8 - 31.8. murskaustoimintaa saa harjoittaa arkisin maanantaista torstaihin klo 8.00 - 18.00 ja perjantaisin klo 8.00 - 15.00. Heinäkuussa ei saa harjoittaa murskausta ja siihen liittyvää seulontaa.</p>
      <p>61. Murskauslaitteistot sekä muut melua aiheuttavat laitteet on sijoitettava siten, että meluhaittaa aiheutuu altistuville kohteille mahdollisimman vähän. Jätteiden varastokasoja tulee hyödyntää mahdollisimman tehokkaasti teollisuusjätekeskuksen meluntorjunnassa.</p>
      <p>Ennen maisema-/meluvallin valmistumista murskausta voidaan harjoittaa vain, mikäli toiminnanharjoittaja osoittaa melumittauksin, että muilla suojauskeinoilla saavutetaan vastaava suojataso kuin maisema-/meluvallilla. Mittausten suunnittelu ja niistä raportointi tulee tehdä määräyksen 85 mukaisesti.</p>
      <p>Tehokas meluntorjunta on otettava huomioon koneiden ja laitteiden suunnittelussa, valinnassa, käytössä ja kunnossapidossa. Tarvittaessa murskaus- ja muista laitteistoista aiheutuvaa melua on ehkäistävä koteloinnilla, kumituksilla ja/tai muilla vastaavilla meluntorjuntatoimilla.</p>
      <p>(---)</p>
      <p>85. Teollisuusjätekeskuksen aiheuttama melupäästö on varmennettava melumittauksin lähimmissä altistuvissa kohteissa maisema-/meluvallin valmistumisen jälkeen, kuitenkin viimeistään 31.12.2022.</p>
      <p>Toiminnan muuttuessa, esimerkiksi laitteistojen osalta, tulee meluselvitysten laajuus ja tarve arvioida tapauskohtaisesti.</p>
      <p>Melumittaukset on tehtävä ”pahimmassa mahdollisessa tilanteessa”. Mittauksissa on huomioitava myös melun mahdollinen impulssimaisuus, matalataajuisuus tai kapeakaistaisuus verrattaessa tuloksia määräyksessä 59 asetettuihin raja-arvoihin. Mittaukset tulee tehdä ulkopuolisen asiantuntijan toimesta. Melumittaussuunnitelma on esitettävä Pirkanmaan ELY-keskukselle ja tiedoksi Valkeakosken kaupungin ympäristönsuojeluviranomaiselle vähintään kolme kuukautta ennen mittauksia.</p>
      <p>Valmistunut mittausraportti tulee toimittaa Pirkanmaan ELY-keskukselle, Valkeakosken kaupungin ympäristönsuojeluviranomaiselle ja terveydensuojeluviranomaiselle sekä niiden kiinteistöjen omistajille, joiden alueella mittauksia on suoritettu välittömästi sen valmistumisen jälkeen.</p>
      <p>(---)</p>
    </div>
    <div>
      <h3>Hallinto-oikeuden ratkaisu</h3>
      <p><em>Hallinto-oikeus</em> on valituksenalaisella päätöksellään muun ohella hylännyt muutoksenhakijoiden valituksen.</p>
      <p>Hallinto-oikeus on perustellut päätöstään, siltä osin kuin nyt on kyse, seuraavasti:</p>
      <p>
        <em>Asiassa saatu selvitys</em>
      </p>
      <p>(---)</p>
      <p>Käsittelykeskuksen luoteis-, etelä- ja itäpuolelle rakennetaan maisemavalli, jonka tarkoituksena on vähentää uusien käsittelymenetelmien melu-, pöly- ja maisemavaikutuksia. Maisemavallissa tullaan käyttämään enintään 50 000 m3 jätettä, muun muassa tuhkia, kuonaa tai betonimursketta. Hyödynnettävien materiaalien haitallisten aineiden pitoisuudet ja liukoisuudet täyttävät valtioneuvoston eräiden jätteiden hyödyntämisestä maarakentamisessa antaman asetuksen (MARA-asetuksen) päällystetyn tai peitetyn kentän raja-arvot.</p>
      <p>(---)</p>
      <p>Uusien toimintojen, seulonnan ja murskauksen aiheuttamaa melua on arvioitu mallintamalla. Tulosten perusteella ilman melusuojausta melun ohjearvot ylittyvät lähimmillä loma-asunnoilla. Mallinnuksen mukaan melua voidaan rajoittaa toimintojen välittömään läheisyyteen sijoitettavalla 8−10 metrin korkuisella melusuojauksella.</p>
      <p>
        <em>Lupamääräysten riittävyys</em>
      </p>
      <p>(---)</p>
      <p>Melu ja pöly</p>
      <p>Valtioneuvoston kivenlouhimojen, muun kivenlouhinnan ja kivenmurskaamojen ympäristönsuojelusta antaman asetuksen (800/2010) 1 §:n mukaan tässä asetuksessa säädetään kivenlouhimon, muun kivenlouhinnan ja kivenmurskaamon ympäristönsuojelun vähimmäisvaatimuksista silloin, kun toimintaan on oltava ympäristölupa.</p>
      <p>Asetuksen 2 §:n 3 kohdan mukaan tässä asetuksessa tarkoitetaan kivenmurskaamolla louheen, soran tai moreenin murskaamista murskaustuotteeksi murskauslaitteistolla.</p>
      <p>Asetuksen 3 §:n 3 (oikeastaan 2) momentin mukaan kivenlouhimo, muu kivenlouhinta ja kivenmurskaamo on lisäksi sijoitettava siten, että melua tai pölyä aiheuttavan toiminnon etäisyys asumiseen tai loma-asumiseen käytettävään rakennukseen tai sen välittömässä läheisyydessä sijaitsevaan oleskeluun tarkoitettuun piha-alueeseen tai muuhun häiriölle alttiiseen kohteeseen on vähintään 300 metriä.</p>
      <p>Asetukseen sisältyy säännöksiä muun muassa ilmaan johtuvista päästöistä ja niiden leviämisen ehkäisystä, ilmanlaadusta, melutasosta, melun torjunnasta sekä tarkkailusta.</p>
      <p>Asetuksen 7 §:n mukaan toiminnasta syntyvä melu ei saa häiriöille alttiissa kohteissa ylittää melutason ohjearvoista annetussa valtioneuvoston päätöksessä (993/1992) säädettyjä ulkomelun ohjearvoja.</p>
      <p>Murskaamon aiheuttamaa meluhaittaa on arvioitu melumallinnuksen avulla. Ympäristölupapäätöksen lupamääräyksen 1 mukaan jätettä saa murskata 20 000 tonnia vuodessa. Lupamääräyksen 60 mukaan murskaustoiminnalla tarkoitetaan myös kiviaineksen murskausta. Lupahakemuksessa ei ole erikseen mainittu kiviaineksen murskausta, mutta se on huomioitu melumallinnuksessa. Hallinto-oikeus katsoo, että vaikka kiviaineksen murskaus on hieman epäselvästi esitetty, päätöksessä on myönnetty lupa myös kiviaineksen murskaukseen ja näin ollen valtioneuvoston kivenlouhimoiden, muun kivenlouhinnan ja kivenmurskaamojen ympäristönsuojelusta antamaa asetusta sovelletaan. Melumallinnuksessa esitetystä murskaamon sijaintipaikasta tehdyn karttatarkastelun perusteella asetuksen etäisyysvaatimus täyttyy.</p>
      <p>Ympäristölupahakemuksen liitteenä 25F olevan melumallinnuksen perusteella murskaamon ympärille rakennettava melusuojaus on riittävä vähentämään melua siten, että lupamääräyksessä 59 annetut raja-arvot eivät ylity. Hallinto-oikeus katsoo, että vaikka kyseistä melusuojausta ei ole lupamääräyksissä vaadittu, ei murskausta ole mahdollista toteuttaa ilman melumallin laskennoissa esitettyä melusuojausta.</p>
      <p>Toiminnasta aiheutuvan melun osalta on annettu lupamääräykset 6, 59 - 61 ja 85. Lupamääräys 59 sisältää melutason päivä- ja yöaikaa koskevat raja-arvot asumiseen käytettävien alueiden piha-alueilla sekä loma-asumiseen käytettävillä alueilla. Melun mittaus- ja laskentatuloksissa on otettava huomioon melun mahdollinen iskumaisuus ja kapeakaistaisuus. Lupamääräyksellä 60 on rajoitettu murskauksen toiminta-aikaa. Heinäkuussa ei saa harjoittaa murskausta ja siihen liittyvää seulontaa lainkaan. Lupamääräyksessä 61 on annettu määräyksiä melulähteiden sijoittamisesta ja meluntorjunnasta. Hallinto-oikeus katsoo, että melua koskevia lupamääräyksiä ei näiltä osin ole syytä muuttaa valituksessa esiin tuotujen seikkojen perusteella.</p>
      <p>Hallinto-oikeus toteaa, että lupamääräyksessä 59 melulle asetetut raja-arvot koskevat myös toiminnasta aiheutuvaa liikennettä. (---)</p>
      <p>
        <em>Asian ovat ratkaisseet hallinto-oikeuden jäsenet Janne Marttila, Päivi Jokela, Juha Väisänen ja Saara Juopperi, joka on myös esitellyt asian.</em>
      </p>
    </div>
    <div>
      <h3>Käsittely korkeimmassa hallinto-oikeudessa</h3>
      <p><em>X ja hänen asiakumppaninsa</em> ovat pyytäneet lupaa valittaa hallinto-oikeuden päätöksestä ja valituksessaan vaatineet, että hallinto-oikeuden ja aluehallintoviraston päätökset kumotaan. Toissijaisesti he ovat vaatineet asian palauttamista aluehallintovirastolle uudelleen käsiteltäväksi. He ovat myös vaatineet päätöksen täytäntöönpanon kieltämistä ja oikeudenkäyntikulujensa määräämistä korvattavaksi.</p>
      <p>Vaatimusten tueksi on esitetty muun ohella seuraavaa:</p>
      <p>Hakemuksen melumittaukset sekä melumallinnukset on tehty siten, että melun lähde on joko kaatopaikka-alueella 2 tai 3. Hakemuksessa ei ole kuitenkaan kuvattu tarkemmin sitä, missä kohdin alueella on tarkoitus seuloa ja murskata jätteitä. Mekaaninen käsittely, kuten murskaus, tapahtunee varasto- ja käsittelykentällä, josta etäisyys lähimpään vapaa-ajan asunnon pihapiiriin (kiinteistö 908-462-8-68) on alle 300 metriä, joten valtioneuvoston asetuksen 800/2010 mukainen etäisyysvaatimus ei täyty. Ilman melusuojausta melun ohjearvot ylittyvät. Vuonna 2020 teollisuusalueelta on kuulunut useasti kovaa, häiritsevää melua. Luvan myöntämisen edellytykset eivät täyty.</p>
      <p><em>Länsi- ja Sisä-Suomen aluehallintovirasto</em> on antanut lausunnon, jossa on esitetty muun ohella seuraavaa:</p>
      <p>Aluehallintovirasto on lupahakemusta käsitellessään ollut tietoinen sekä nykyisen toiminnan että laajennetun toiminnan mahdollisesti aiheuttamista meluhaitoista ja asia on otettu huomioon luvan myöntämisedellytyksiä harkittaessa ja lupamääräyksiä annettaessa. Melumallinnuksessa on esitetty vaihtoehtoisia murskauspaikkoja teollisuusjätekeskuksen alueella. Karttatarkastelun perusteella lähin asuinrakennus sijaitsisi noin 400 metrin etäisyydellä ja lähin loma-asunto noin 300 metrin päässä. Murskaus on tarkoitus tehdä siirrettävällä murskausyksiköllä. Lupamääräykset perusteluineen eivät ole ristiriidassa valtioneuvoston asetuksen 800/2010 kanssa.</p>
      <p><em>Pirkanmaan elinkeino-, liikenne- ja ympäristökeskus</em> on antanut lausunnon, jossa on esitetty muun ohella seuraavaa:</p>
      <p>Karttatarkastelun perusteella etäisyys käsittelyalueen reunasta on luoteessa sijaitsevaan lähimpään vapaa-ajan asuntoon (kiinteistö 908-441-3-17) vähintään 360 metriä ja eteläpuolella Marjosaaressa sijaitsevaan vapaa-ajan asuntoon (kiinteistö 908-462-8-68) noin 330 metriä. Etäisyydet on arvioitu suhteessa rakennuksiin. Etäisyys vapaa-ajan asuntojen piha-alueisiin käsittelyalueen reunasta on ELY-keskuksen arvion mukaan noin 300 metriä. Toiminnassa käytetään siirrettävää murskainta, jonka paikka vaihtelee käsittelyalueen sisällä. Ympäristöluvassa on annettu tarvittavat määräykset toiminnasta aiheutuvan meluhaitan ehkäisemiseksi.</p>
      <p>ELY-keskus on lisäksi tuonut esiin, että teollisuusjätekeskuksen toiminnasta aiheutuvasta meluhaitasta on vuosina 2019 - 2021 tehty ELY-keskukselle useita yleisöilmoituksia. Tästä syystä ELY-keskus on syksyllä 2019 edellyttänyt, että Valkeakosken teollisuusjätekeskuksessa tehdään melumittaukset, mikäli alueella suunnitellaan tehtävän murskaustoimintaa. Ramboll Finland Oy on tehnyt melumittaukset Valkeakosken teollisuusjätekeskuksen lähimpien vapaa-ajan- ja asuinrakennusten pihamailla 5.3.2020. Koska melumittausten tulokset ovat olleet paikoin mittausepävarmuudet huomioiden meluraja-arvojen tasolla, ELY-keskus on edellyttänyt 14.8.2020 antamassaan lausunnossa, että laitoksen toiminnasta aiheutuvia meluvaikutuksia mallinnetaan ennen maisemavallin valmistumista. Lisäksi on edellytetty, että Fortum Waste Solutions Oy:n tulee aloittaa maisemavallin rakentaminen viipymättä meluhaitan ehkäisemiseksi.</p>
      <p>Fortum Waste Solutions Oy:n raportti Valkeakosken teollisuusjätekeskuksen meluselvityksestä on laadittu 16.11.2020. Mallinnuksen perusteella murskauksesta, seulonnasta, työkoneista ja raskaasta liikenteestä aiheutuva melu on lähimpien loma-asuntojen kohdalla lounaassa 45 dB päiväajan keskiäänitason tasalla ja Marjosaaren loma-asuntojen alueella mahdollisesti hieman yli edellä mainitun tason tilanteessa, jossa laitoksella ei ole melunsuojaustoimenpiteitä tai joissa melunsuojaustoimenpiteinä käytetään varastokasoja tai laitosalueen reuna-alueille suunniteltua maisemavallia. Mikäli melusuojauksessa käytetään suojavallia (korkeus jätekeskuksen kentästä noin seitsemän metriä), päiväajan keskiäänitaso alenee loma-asuntojen kohdalla selvästi alle 45 dB tason.</p>
      <p>ELY-keskus on antanut melumallinnuksesta ja tarvittavasta melusuojauksesta 20.1.2021 lausunnon, jonka mukaan melumallinnuksen tietojen perusteella Valkeakosken teollisuusjätekeskuksessa voidaan tehdä seulontaa ennen maisema-/meluvallin rakentamista. Murskausta alueella saa harjoittaa vasta, kun suojavalli on rakennettu ja mittauksin on todennettu, että melusuojaus on riittävä.</p>
      <p><em>Valkeakosken kaupunginhallitus</em> on antanut vastineen.</p>
      <p><em>Valkeakosken kaupungin terveydensuojeluviranomainen</em> on antanut vastineen, jossa on muun ohella todettu terveydensuojelun pitävän lupapäätöksen vaatimuksia melumittauksista riittävänä.</p>
      <p><em>Fortum Waste Solutions Oy</em> on antanut vastineen, jossa on muun ohella todettu seuraavaa.</p>
      <p>Muraus-asetus ei sovellu teollisuusjätekeskuksen toimintaan, jossa murskataan vain satunnaisesti maa-aineksesta seulottua kiviainetta eli jätekiveä. Teollisuusjätekeskuksessa ei tuoteta murskaustuotetta, vaan mahdollinen hyödynnettävä materiaali hyödynnetään teollisuusjätekeskuksella. Maisema-/meluvallin rakentamiselle on myönnetty maisematyölupa. Päätöksestä on valitettu hallinto-oikeudelle, joten rakentamista ei ole aloitettu.</p>
      <p><em>Muutoksenhakijat</em> ovat antaneet vastaselityksen.</p>
    </div>
    <div>
      <h3>Korkeimman hallinto-oikeuden ratkaisu</h3>
      <p>1. Korkein hallinto-oikeus myöntää X:lle asiakumppaneineen valitusluvan siltä osin kuin asiassa on kysymys murskauksen meluvaikutuksista.</p>
      <p>Korkein hallinto-oikeus on mainituilta osin tutkinut asian. Korkein hallinto-oikeus muuttaa Fortum Waste Solutions Oy:lle myönnetyn ympäristöluvan lupamääräystä 61 seuraavasti (muutokset <em>kursiivilla</em>):</p>
      <p>61. Murskauslaitteistot sekä muut melua aiheuttavat laitteet on sijoitettava siten, että meluhaittaa aiheutuu altistuville kohteille mahdollisimman vähän. <em>Kiviainesta murskattaessa etäisyyden murskauslaitteistosta lähimpien, kiinteistöillä 908-441-3-17 ja 908-462-8-68 sijaitsevien, loma-asuntojen piha-alueeseen tulee olla vähintään 300 metriä.</em> Jätteiden varastokasoja tulee hyödyntää mahdollisimman tehokkaasti teollisuusjätekeskuksen meluntorjunnassa.</p>
      <p>
        <em>Toiminnanharjoittajan on ennen murskaamon tuotantotoiminnan aloittamista toimitettava valvontaviranomaiselle suunnitelma murskaamon melun leviämisen ehkäisemiseksi toteutettavista meluntorjuntatoimenpiteistä, kuten esimerkiksi Ramboll Finland Oy:n (16.11.2020) melumallinnuksessa esitetyistä meluesteistä ja niiden sijoitteluista.</em>
      </p>
      <p>
        <em>Ennen murskaamon tuotantotoiminnan aloittamista on myös toteutettava tarvittavat meluntorjuntatoimenpiteet sekä osoitettava melumittauksin, että toiminnasta aiheutuva melutaso ei ylitä lupamääräyksen 59 raja-arvoja ja että melua muutoinkin ehkäistään mahdollisimman tehokkaasti. Mittaukset on suunniteltava ja tulokset raportoitava lupamääräyksen 85 mukaisesti.</em>
      </p>
      <p>Tehokas meluntorjunta on otettava huomioon koneiden ja laitteiden suunnittelussa, valinnassa, käytössä ja kunnossapidossa. Tarvittaessa murskaus- ja muista laitteistoista aiheutuvaa melua on ehkäistävä koteloinnilla, kumituksilla ja/tai muilla vastaavilla meluntorjuntatoimilla.</p>
      <p>Muutoin valitus hylätään. Hallinto-oikeuden päätöksen lopputulosta ei enemmälti muuteta.</p>
      <p>2. X:n asiakumppaneineen vaatimus oikeudenkäyntikulujen korvaamisesta korkeimmassa hallinto-oikeudessa hylätään.</p>
      <p>3. Lausuminen täytäntöönpanoa koskevasta vaatimuksesta raukeaa.</p>
      <p>4. Muilta osin valituslupahakemus hylätään. Korkein hallinto-oikeus ei siten anna ratkaisua valitukseen muilta kuin kohdassa 1 tarkoitetuilta osin.</p>
      <p>
        <em>Perustelut</em>
      </p>
      <p>
        <strong>
          <em>1. Ratkaisu valitukseen</em>
        </strong>
      </p>
      <p>
        <em>1.1. Kysymyksenasettelu korkeimmassa hallinto-oikeudessa</em>
      </p>
      <p>Asiassa on ratkaistavana, tuleeko valtioneuvoston asetus kivenlouhimojen, muun kivenlouhinnan ja kivenmurskaamojen ympäristönsuojelusta (800/2010, niin sanottu Muraus-asetus) sovellettavaksi jätteenkäsittelykeskuksessa harjoitettavaan jätekiven murskaukseen ja ovatko ympäristölupaan sisältyvät murskausta koskevat lupamääräykset riittävät.</p>
      <p>
        <em>1.2. Sovellettavat säännökset</em>
      </p>
      <p>Ympäristönsuojelulain 27 §:n 1 momentin mukaan ympäristön pilaantumisen vaaraa aiheuttavaan toimintaan, josta säädetään liitteen 1 taulukossa 1 (<em>direktiivilaitos</em>) ja taulukossa 2, on oltava lupa (<em>ympäristölupa</em>).</p>
      <p>Ympäristönsuojelulain liitteen 1 taulukon 2 kohdan 7 e mukaan luvanvaraisia toimintoja ovat kiinteä murskaamo tai kalkkikiven jauhatus tai sellainen tietylle alueelle sijoitettava siirrettävä murskaamo tai kalkkikiven jauhatus, jonka toiminta-aika on yhteensä vähintään 50 päivää.</p>
      <p>Kivenlouhimojen, muun kivenlouhinnan ja kivenmurskaamojen ympäristönsuojelusta annetun valtioneuvoston asetuksen 1 §:n mukaan asetuksessa säädetään kivenlouhimon, muun kivenlouhinnan ja kivenmurskaamon ympäristönsuojelun vähimmäisvaatimuksista silloin, kun toimintaan on oltava ympäristölupa.</p>
      <p>Asetuksen 2 §:n 1 momentin 3 kohdan mukaan asetuksessa tarkoitetaan <em>kivenmurskaamolla</em> louheen, soran tai moreenin murskaamista murskaustuotteeksi murskauslaitteistolla.</p>
      <p>Asetuksen 3 §:n 2 momentin mukaan kivenlouhimo, muu kivenlouhinta ja kivenmurskaamo on lisäksi sijoitettava siten, että melua tai pölyä aiheuttavan toiminnon etäisyys asumiseen tai loma-asumiseen käytettävään rakennukseen tai sen välittömässä läheisyydessä sijaitsevaan oleskeluun tarkoitettuun piha-alueeseen tai muuhun häiriölle alttiiseen kohteeseen on vähintään 300 metriä.</p>
      <p>Asetuksen 6 §:n 1 momentin mukaan melulähteet on sijoitettava teknisten mahdollisuuksien mukaan toiminta-alueen alimmalle kohdalle. Raaka-aine-, pintamaa- ja tuotevarastokasat on pidettävä melun leviämisen estämisen kannalta riittävän korkeina ja ne on sijoitettava siten, että melun leviäminen melulle alttiisiin kohteisiin estyy.</p>
      <p>Saman pykälän 3 momentin mukaan, jos kivenmurskaamo sijoitetaan alle 500 metrin päähän asumiseen tai loma-asumiseen käytettävästä rakennuksesta tai sen välittömässä läheisyydessä sijaitsevasta oleskeluun tarkoitetusta piha-alueesta tai muusta häiriöille alttiista kohteesta, melua on torjuttava koteloinnein, kumituksin tai muilla vastaavilla ääniteknisesti parhailla meluntorjuntatoimilla. Meluesteet on rakennettava melulähteen välittömään läheisyyteen.</p>
      <p>Asetuksen 7 §:n mukaan toiminnasta syntyvä melu ei saa häiriöille alttiissa kohteissa ylittää melutason ohjearvoista annetussa valtioneuvoston päätöksessä (993/1992) säädettyjä ulkomelun ohjearvoja.</p>
      <p>Asetuksen 8 §:n 1 momentin mukaan, jos toiminnan etäisyys melulle alttiisiin kohteisiin on alle 500 metriä, ei murskaamista, poraamista, rikotusta tai räjäytyksiä eikä kuormauksia tai kuljetuksia saa tehdä viikonloppuisin eikä arkipyhinä, vaan:</p>
      <p>1) murskaaminen on tehtävä arkipäivisin kello 7.00 ja 22.00 välisenä aikana; (---)</p>
      <p>Saman pykälän 3 momentin mukaan ympäristön pilaantumisen ehkäisemiseksi ympäristöluvassa voidaan erityisestä syystä antaa toiminta-ajoista 1 ja 2 momentissa säädettyä ankarampia määräyksiä.</p>
      <p>
        <em>1.3. Saatu selvitys</em>
      </p>
      <p>Fortum Waste Solutions Oy:lle on myönnetty ympäristölupa muun ohella teollisuusjätekeskuksen laajentamiselle sekä uusille jätteen käsittelytoiminnoille. Teollisuusjätekeskusta laajennetaan rakentamalla muun muassa varasto- ja käsittelykenttä sekä maisema-/meluvalli. Varasto- ja käsittelykentällä harjoitetaan kierrätysterminaalitoimintaa, joka tarkoittaa maarakennuksessa hyödynnettävien jätteiden mekaanista käsittelyä ja välivarastointia.</p>
      <p>Ympäristöluvan mukaan teollisuusjätekeskuksessa voidaan käsitellä jätettä murskaamalla enintään 20 000 tonnia vuodessa. Ympäristöluvan kertoelmaosan mukaan murskausta tehdään 20 - 220 vuorokautta vuodessa. Murskaustoimintaa, kuten betoni- ja puujätteen sekä kiviaineksen murskausta, saa lupamääräyksen 60 mukaan harjoittaa 1.9. - 30.4. arkisin klo 8.00 - 20.00. Aikavälillä 1.5. - 30.6. ja 1.8 - 31.8. noudatetaan lyhennettyjä toiminta-aikoja siten, että murskausta saa harjoittaa maanantaista torstaihin klo 8.00 - 18.00 ja perjantaisin klo 8.00 - 15.00. Heinäkuussa murskauksen ja siihen liittyvän seulonnan harjoittaminen ei ole sallittua. Lupamääräyksessä 85 on määrätty, että melupäästö on varmennettava melumittauksin maisema-/meluvallin valmistumisen jälkeen. Murskausta voidaan lupamääräyksen 61 mukaan harjoittaa ennen maisema-/meluvallin valmistumista vain, mikäli toiminnanharjoittaja osoittaa melumittauksin, että muilla suojauskeinoilla saavutetaan vastaava suojataso.</p>
      <p>Ympäristöluvan liitteenä olevan asemapiirroksen mukaan käsittelykenttä sijoittuu alueen eteläreunaan. Etäisyys käsittelyalueen reunasta vapaa-ajan asuntojen piha-alueisiin on ELY-keskuksen arvion mukaan noin 300 metriä. Hakemuksen liitteenä olleessa 21.3.2016 päivätyssä melumallinnuksessa murskausta ei ole sijoitettu asemapiirroksessa osoitetulle käsittelyalueelle, vaan mallinnuksessa on tarkasteltu kahta tilannetta, joissa melulähde on sijoitettu kaatopaikka-alueen länsiosaan.</p>
      <p>ELY-keskus on ympäristöluvan myöntämisen jälkeen tulleiden meluhaittaa koskevien yleisöilmoitusten johdosta syksyllä 2019 edellyttänyt melumittausten tekemistä, mikäli alueella suunnitellaan tehtävän murskaustoimintaa. Melumittausten tulokset ovat olleet paikoin mittausepävarmuudet huomioiden meluraja-arvojen tasolla, joten ELY-keskus on edellyttänyt laitoksen toiminnasta aiheutuvien meluvaikutusten mallintamista ennen maisema-/meluvallin valmistumista.</p>
      <p>Ramboll Finland Oy:n laatimassa 16.11.2020 päivätyssä uudessa melumallinnuksessa on tarkasteltu muun ohella tilanteita, joissa murskaus sijoittuu teollisuusjätekeskuksen länsiosaan. Mallinnuksen perusteella murskausta harjoitettaessa melutaso voi lähimpien loma-asuntojen kohdalla ylittää 45 dB, kun melunsuojaustoimenpiteinä käytetään varastokasoja tai laitosalueen reuna-alueille suunniteltua maisema-/meluvallia. Mikäli melusuojauksessa käytetään noin 7 metriä korkeaa suojavallia, päiväajan keskiäänitaso alenee mallinnuksen mukaan loma-asuntojen kohdalla selvästi alle 45 dB.</p>
      <p>ELY-keskus on Ramboll Finland Oy:n mallinnuksen tuloksista antamassaan lausunnossa (20.1.2021) katsonut, että murskausta alueella saa harjoittaa vasta, kun suojavalli on rakennettu ja meluntorjunnan riittävyys on mittauksin todennettu, eikä toiminnasta aiheutuva melu lähimpien loma-asuntojen piha-alueilla ylitä ympäristöluvassa asetettuja raja-arvoja.</p>
      <p>
        <em>1.4. Oikeudellinen arviointi</em>
      </p>
      <p>
        <em>Muraus-asetuksen soveltaminen</em>
      </p>
      <p>Valituksenalaisessa asiassa ympäristölupa on myönnetty muun ohella murskaustoimintaan, kuten betoni- ja puujätteen sekä kiviaineksen murskaukseen. Ympäristöluvan mukaan teollisuusjätekeskuksessa voidaan käsitellä jätettä murskaamalla enintään 20 000 tonnia vuodessa. Ympäristöluvan kertoelmaosan mukaan murskausta tehdään 20 - 220 vuorokautta vuodessa. Siirrettävällä murskauslaitteistolla murskataan muun ohella maa-aineksesta seulottua kiviainesta.</p>
      <p>Korkein hallinto-oikeus toteaa, että Muraus-asetuksen säätämisen taustalla on ollut tavoite yhdenmukaistaa ympäristönsuojelun vähimmäisvaatimukset kiviainesten louhintaan ja maa-ainesten ottoon liittyville toiminnoille, mukaan lukien kiviaineksen murskaukselle. Muraus-asetuksessa ei ole säädetty muusta murskaustoiminnasta, kuten jätteiden murskauksesta.</p>
      <p>Teollisuusjätekeskuksessa murskattu kiviaines seulotaan muusta maa-aineksesta, ja toiminta vastaa siten maa-ainesten oton yhteydessä tapahtuvaa kivenmurskaamon toimintaa. Murskaamisesta aiheutuva melu vastaa Muraus-asetuksessa tarkoitettua louheen, soran tai moreenin murskaamisesta aiheutuvaa melua. Murske hyödynnetään sellaisenaan. Korkein hallinto-oikeus katsoo, että ottaen huomioon toiminnan vaikutusten samankaltaisuus, seulotun jätekiviaineksen murskauksessa siirrettävällä murskauslaitteistolla on kyse Muraus-asetuksen 2 §:n 1 momentin 3 kohdassa tarkoitetusta kivenmurskauksesta. Näin ollen seulotun kiviaineksen murskaukseen teollisuusjätekeskuksessa sovelletaan Muraus-asetusta.</p>
      <p>Korkein hallinto-oikeus toteaa selvyyden vuoksi, että Muraus-asetus tulee sovellettavaksi, kun murskauslaitteistolla käsitellään kiviainesta. Mainittua asetusta ei sovelleta muun teollisuusjätekeskuksessa murskattavan materiaalin, kuten jätebetonin, murskaukseen.</p>
      <p>
        <em>Lupamääräykset</em>
      </p>
      <p>Muraus-asetus edellyttää kivenmurskaamon sijoittamista siten, että etäisyys loma- tai vakituiseen asuntoon tai sen piha-alueeseen on vähintään 300 metriä. Teollisuusjätekeskuksessa käytetään murskaukseen siirrettävää murskauslaitteistoa. Ympäristöluvasta, hakemuksesta tai siihen liitetystä melumallinnuksesta ei ole yksiselitteisesti pääteltävissä, millä alueella murskausta harjoitetaan. ELY-keskus on korkeimmalle hallinto-oikeudelle antamassaan lausunnossa arvioinut, että etäisyys käsittelyalueen reunasta vapaa-ajan asuntojen piha-alueisiin on noin 300 metriä.</p>
      <p>Muraus-asetuksen mukainen 300 metrin etäisyysvaatimus on ehdoton ja se tulee noudatettavaksi suoraan asetuksen nojalla. Kun murskauslaitteiston sijainnista alueella ja etäisyysvaatimuksen täyttymisestä ei ole saadun selvityksen perusteella täyttä varmuutta, lupaan on selvyyden vuoksi tarpeen lisätä määräys 300 metrin vähimmäisetäisyydestä suhteessa lähimpiin loma-asuntoihin piha-alueineen. Tätä vähimmäisetäisyyttä tulee noudattaa kiviainesta murskattaessa.</p>
      <p>ELY-keskus on lausunnossaan korkeimmalle hallinto-oikeudelle tuonut esiin, että luvan myöntämisen jälkeen laaditun melumallinnuksen perusteella murskausta ja seulontaa ei voida laitosalueella harjoittaa samanaikaisesti ilman melumallinnuksessa esitettyä suojavallia. Korkein hallinto-oikeus toteaa, että murskauksen harjoittaminen edellyttää, että toiminnasta ei aiheudu lupamääräyksen 59 mukaisten melun raja-arvojen ylityksiä. Koska ympäristöluvassa ei ole erikseen annettu määräyksiä suojavallin rakentamisesta ja kun otetaan huomioon lyhyt etäisyys lähimmistä vapaa-ajan rakennuksista, tehtyjen melumittausten ja uuden melumallinnuksen tulokset sekä murskauslaitteiston sijoituspaikan vaihtelu alueella, lupamääräystä 59 on täydennettävä. Luvan myöntämisen edellytysten täyttymiseksi on perusteltua määrätä, että toiminnanharjoittajan tulee ennen murskaamon tuotantotoiminnan aloittamista toimittaa valvontaviranomaiselle suunnitelma murskaamon melun leviämisen ehkäisemiseksi toteutettavista meluntorjuntatoimenpiteistä sekä myös toteuttaa tarvittavat meluntorjuntatoimenpiteet. Lisäksi toiminnanharjoittajan on osoitettava melumittauksin, että toiminnasta aiheutuva melutaso ei ylitä lupamääräyksen 59 raja-arvoja ja että melua muutoinkin ehkäistään mahdollisimman tehokkaasti. Mittaukset on suunniteltava ja tulokset raportoitava lupamääräyksen 85 mukaisesti.</p>
      <p>Korkein hallinto-oikeus toteaa, että murskaamon toiminta-aikoja on lupamääräyksin rajoitettu tiukemmin kuin Muraus-asetus edellyttää. Murskausta ei muun ohella saa lainkaan harjoittaa heinäkuussa. Luvassa on määrätty melua koskevista raja-arvoista, maisema-/meluvallin rakentamisesta sekä meluntorjunnasta. Ympäristölupa täyttää muilta paitsi edellä etäisyydestä todetuilta osin Muraus-asetuksen vaatimukset eikä lupamääräysten mukaisesta toiminnasta aiheudu eräistä naapuruussuhteista annetun lain 17 §:ssä tarkoitettua kohtuutonta rasitusta. Näin ollen ympäristönsuojelulain 49 §:n mukaiset ympäristöluvan myöntämisen edellytykset ovat olemassa.</p>
      <p>Näillä perusteilla ja kun otetaan huomioon edellä ilmenevät hallinto-oikeuden päätöksen perustelut sekä korkeimmassa hallinto-oikeudessa esitetyt vaatimukset, hallinto-oikeuden päätöksen lopputuloksen muuttamiseen enemmälti ei ole perusteita.</p>
      <p>
        <strong>
          <em>2. Oikeudenkäyntikulujen korvaamista koskevan vaatimuksen hylkääminen</em>
        </strong>
      </p>
      <p>Osaksi asian laatuun ja osaksi ratkaisun lopputulokseen nähden ja kun otetaan huomioon oikeudenkäynnistä hallintoasioissa annetun lain 95 §, X:lle asiakumppaneineen ei ole määrättävä maksettavaksi korvausta oikeudenkäyntikuluista korkeimmassa hallinto-oikeudessa.</p>
      <p>
        <strong>
          <em>3. Täytäntöönpanokieltoa koskeva vaatimus</em>
        </strong>
      </p>
      <p>Asian tultua tällä päätöksellä ratkaistuksi ei täytäntöönpanoa koskevasta vaatimuksesta ole tarpeen lausua.</p>
      <p>
        <strong>
          <em>4. Valituslupahakemusten hylkääminen muilta osin</em>
        </strong>
      </p>
      <p>Oikeudenkäynnistä hallintoasioissa annetun lain 111 §:n 1 momentin mukaan valituslupa on myönnettävä, jos:</p>
      <p>1) lain soveltamisen kannalta muissa samanlaisissa tapauksissa tai oikeuskäytännön yhtenäisyyden vuoksi on tärkeätä saattaa asia korkeimman hallinto-oikeuden ratkaistavaksi;</p>
      <p>2) asian saattamiseen korkeimman hallinto-oikeuden ratkaistavaksi on erityistä aihetta asiassa tapahtuneen ilmeisen virheen vuoksi; tai</p>
      <p>3) valitusluvan myöntämiseen on muu painava syy.</p>
      <p>Sen perusteella, mitä muutoksenhakijat ovat esittäneet ja mitä asiakirjoista muutoin ilmenee, asian saattamiseen korkeimman hallinto-oikeuden ratkaistavaksi ei muilta kuin meluvaikutuksia koskevilta osin ole valitusluvan myöntämisen perustetta.</p>
      <p>Asian ovat ratkaisseet presidentti Kari Kuusiniemi sekä oikeusneuvokset Mika Seppälä, Kari Tornikoski, Jaakko Autio ja Veronica Storträsk sekä ympäristöasiantuntijaneuvokset Seppo Rekolainen ja Olli Malve. Asian esittelijä Laura Leino.</p>
    </div>
  </finlex:content>
</finlex:document>
