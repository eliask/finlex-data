<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml" apvm="19891227">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>198904855</dcterms:identifier>
  <finlex:ecliIdentifier>ECLI:FI:KHO:1989:A74</finlex:ecliIdentifier>
  <dcterms:title>27.12.1989/4855 KHO:1989-A-74</dcterms:title>
  <dcterms:description>
    <p>
      <span>Uittosääntö</span>
    </p>
  </dcterms:description>
  <finlex:registerNumber>5922/4/87</finlex:registerNumber>
  <dcterms:issued>1989-12-27</dcterms:issued>
  <finlex:fileCopyNumber>4855</finlex:fileCopyNumber>
  <sysluok>
    <snro>1.06.04.04.02.01</snro>
  </sysluok>
  <dcterms:abstract>
    <p>Uitto Ala-Kemijoella toimitettiin irtouittona siten, että uiton käytössä Isohaaran altaan alaosalla oli miltei koko vesialue. Kun tällainen tilanne vallitsi lähes koko avovesikauden, uitto teki muun vesistön käytön tällä altaanosalla osittain mahdottomaksi.</p>
    <p>Muuallakin Ala-Kemijoella, etenkin niissä kohdissa, missä uitettavaa puutavaraa seisotettiin tai mihin sitä muuten kerääntyi, uiton käytössä vesialueesta oli niin suuri osa, että vesistössä kulkeminen ja vesistön muu käyttäminen vaikeutui. Niin ikään uitto toimitettuna nykyisin käytettävissä olevien laitteiden avulla ja nykyisin menettelytavoin aiheutti erityisesti uitolle epäedullisissa luonnonolosuhteissa sen, että puomitukset katkeilivat ja puutavaraa joutui vesi- ja maaalueille, joita ei ollut tarkoitettu uiton käyttöön. Vastaavaa puutavaran kulkeutumista tapahtui myös uitettaessa huonosti uivaa puutavaraa. Näistä seikoista johtuen kalastus sekä vesistön virkistys- ja muu käyttö vaikeutuivat Ala-Kemijoella huomattavasti.</p>
    <p>Uittosäännön muuttamista koskevassa asiassa KHO katsoi, että nykyisellä tavalla irtouittona toimitettuna uitto aiheutti suurempia haittoja vesilain 5 luvun 2 §:n 1 momentissa tarkoitetuille muille vesistön käyttömuodoille ja eduille kuin mainittu lainkohta edellytti ja ettei tilanne näin ollen vastannut lain vaatimuksia. Epäkohtien olennaiseksi lieventämiseksi oli ryhdyttävä kiireellisesti toimenpiteisiin. Uittotavan mahdollisen muuttamisen tai kehittämisen ratkaisemiseksi tarpeelliset selvitykset eivät toisaalta olleet riittävät etenkään nippu-uiton vaihtoehtoisten toteuttamismahdollisuuksien ja niiden vaikutusten osalta.</p>
    <p>Näistä syistä KHO uittosääntöä tässä yhteydessä muuttamatta, antoi kaksiosaisen määräyksen jatkotoimenpiteistä. Metsähallituksen ja Kemijoen uittoyhdistyksen tuli vuoden 1990 loppuun mennessä toimittaa vesioikeuteen hakemus uittosäännön muuttamisesta ja liittää siihen irtouiton kehittämistä ja haittojen vähentämistä koskeva riittävän yksityiskohtainen suunnitelma. Mahdollista nippu-uittoon siirtymistä ja sen toteuttamisajankohtaa koskevan kysymyksen uudelleen käsittelemiseksi metsähallituksen ja uittoyhdistyksen tuli vuoden 1994 loppuun mennessä saattaa tämä asia hakemuksella vesioikeudessa vireille. Hakemusta varten hakijoiden tuli muun ohella selvittää vaihtoehtoineen, missä mahdollinen puutavaran niputus tulisi tapahtumaan ja mitä mahdollisia haitallisia seurauksia nippu-uitosta aiheutuisi. Selvitettävä oli myös mahdollisuus nippujen siirtämiseen patoaltaalta toiselle muitakin kuin sulku- ja nosturivaihtoehtoja käyttäen.</p>
    <p>Samoin D:726/4/88, D:727/4/88, D:728/4/88, D:729/4/88, D:730/4/88 ja D:731/4/88</p>
  </dcterms:abstract>
  <p>VesiL 5 luku 2 § 1 mom</p>
  <p>VesiL 5 luku 11 §</p>
</finlex:document>
