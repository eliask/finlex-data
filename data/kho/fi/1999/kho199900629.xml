<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>199900629</dcterms:identifier>
  <finlex:ecliIdentifier>ECLI:FI:KHO:1999:T629</finlex:ecliIdentifier>
  <dcterms:title>30.03.1999/629</dcterms:title>
  <dcterms:description>
    <p>
      <span>Julkinen hankinta</span>
      <span>Kilpailuneuvoston toimivalta</span>
      <span>Asian palauttaminen</span>
      <span>Tarjousmenettelyn päättäminen</span>
    </p>
  </dcterms:description>
  <finlex:registerNumber>1312/1/97</finlex:registerNumber>
  <dcterms:issued>1999-03-30</dcterms:issued>
  <finlex:fileCopyNumber>629</finlex:fileCopyNumber>
  <sysluok>
    <snro>1.06.02.04.01</snro>
  </sysluok>
  <dcterms:abstract>
    <p>Kaupungin joukkoliikennetoimisto oli pyytänyt tarjouksia joukkoliikennepalvelujen hoitamisesta kahdesta eri reittiosuudesta. Kaupungin hankintayksikkö oli kahdesta tehdystä tarjouksesta valinnut noin kahdenkymmenen liikennöitsijän muodostaman tarjousyhteenliittymän tarjouksen.</p>
    <p>Kilpailuneuvostolle tehdyn hakemuksen johdosta kilpailuneuvosto oli kumonnut hankintapäätöksen, koska tarjousyhteenliittymän osalta kysymys ei ollut kilpailunrajoituslain 5 §:n 2 momentissa sallitusta tarjousyhteenliittymästä, vaan menettelyä oli pidettävä kilpailunrajoituslain 5 §:n 1 momentissa kiellettynä tarjouskartellina. Kaupungin esitettyä kilpailuneuvoston suullisessa valmisteluistunnossa vaatimuksen siitä, että hankintayksikölle annetaan mahdollisuus uuden tarjouskilpailun järjestämiseen, kilpailuneuvosto oli päätöksensä perusteluissa lausunut harkinneensa kohtuulliseksi, että tarjousyhteenliittymän jäsenyrityksille varataan tilaisuus tehdä tarjous liikenteen hoitamisesta.</p>
    <p>Korkeimmalle hallinto-oikeudelle tehdyssä valituksessa oli vaadittu, että hankintayksikkö oli velvoitettava tekemään järjestetyn tarjouskilpailun perusteella uusi päätös liikennepalvelujen toimittajasta. Yhden tarjouksen hylkäämisestä ei voinut aiheutua koko tarjouskilpailun pätemättömyyttä eikä velvollisuutta järjestää uutta tarjouskilpailua entisestä kohteesta. Hankintayksikön oli tehtävä uusi päätös jäljelle jääneiden kohteesta annettujen tarjousten perusteella siitäkin huolimatta, että lain- ja tarjouskilpailun ehtojen mukaisia hyväksyttäviä tarjouksia olisi ainoastaan yksi. Korkein hallinto-oikeus totesi, että julkisista hankinnoista annetun lain 9 §:n sanamuodon ja hallituksen esityksen (HE 154/1992 vp) perustelujen mukaan kilpailuneuvostolla on harkintavaltaa sen suhteen, mihin toimiin se ryhtyy korjatakseen hankintayksikön virheellisen menettelyn. Tarjouskilpailussa oli tehty vain kaksi tarjousta. Kilpailuneuvoston päätöksen mukaan toinen tarjous oli kilpailurajoituslain vastaisena suljettava pois tarjouskilpailusta. Näin hankintayksikön ainoaksi vaihtoehdoksi olisi jäänyt valittajan tarjouksen hyväksyminen, jos kilpailuneuvosto olisi velvoittanut hankintayksikön tekemään hankinnan jo järjestetyn tarjouskilpailun perusteella. Valittajan tarjous oli 42 prosenttia kilpailuneuvoston päätöksellä poissuljettua tarjousta kalliimpi ja tarjouspyynnön 8 kohdan mukaan hankintayksikkö voi hylätä kaikki tarjoukset muun ohella siitä syystä, että tarjousten hintataso on liian korkea. Näistä syistä korkein hallinto-oikeus katsoi, että kilpailuneuvosto oli sille kuuluvan harkintavaltansa mukaisesti voinut olla velvoittamatta hankintayksikköä ratkaisemaan hankintaa jo järjestetyn hankintakilpailun pohjalta.</p>
    <p>Kilpailuneuvoston lausuttua päätöksensä perusteluosassa harkinneensa kohtuulliseksi, että tarjousyhteenliittymän jäsenille varataan mahdollisuus tehdä tarjous liikenteen  hoitamisesta, korkein hallinto-oikeus totesi, että lausuma ei sisältynyt kilpailuneuvoston päätöksen päätöslauselmaosaan ja ettei lausumaa muutenkaan voitu pitää julkisista hankinnoista annetun lain 9 §:n 1 momentin 3 kohdassa tarkoitettuna kilpailuneuvoston velvoittavana päätöksenä hankintayksikön virheellisen menettelyn korjaamisesta. Näin ollen kilpailuneuvoston lausumalla ei ollut sitovasti ratkaistu sitä, millä tavoin hankintayksikön tuli saattaa tarjouskilpailua koskeva asia päätökseen. Hylättyään valituksen näiltäkin osin korkein hallinto-oikeus palautti asiakirjat kaupungille tarjouskilpailua koskevan menettelyn loppuun saattamiseksi.</p>
  </dcterms:abstract>
  <p>Laki julkisista hankinnoista 5, 7 ja 9 §</p>
</finlex:document>
