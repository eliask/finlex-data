<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>199901669</dcterms:identifier>
  <finlex:ecliIdentifier>ECLI:FI:KHO:1999:T1669</finlex:ecliIdentifier>
  <dcterms:title>22.06.1999/1669</dcterms:title>
  <dcterms:description>
    <p>
      <span>Toimenpidelupa</span>
      <span>Asemakaavamääräyksen vastaisuus</span>
      <span>Kestävä kehitys</span>
      <span>Voimalaitos</span>
      <span>Ilmansuojelu</span>
    </p>
  </dcterms:description>
  <finlex:registerNumber>3186/1/98</finlex:registerNumber>
  <dcterms:issued>1999-06-22</dcterms:issued>
  <finlex:fileCopyNumber>1669</finlex:fileCopyNumber>
  <sysluok>
    <snro>1.04.04.09</snro>
    <snro>1.04.04.09.05</snro>
  </sysluok>
  <dcterms:abstract>
    <p>Rakennuslain 1 §:n 2 momentin mukaan alue on kaavoitettava tai sen käyttäminen muutoin suunniteltava luonnonvarojen ja ympäristön kestävää kehitystä tukevalla tavalla sen mukaan kun rakennuslaissa säädetään.</p>
    <p/>
    <p>Yhtiö harjoitti Raision kaupungissa kauppapuutarhatoimintaa sekä siihen liittyvää kasvien ja kukkien tukku- ja vähittäiskauppaa ja maahantuontia. Kaupungin kaukolämmöllä lämmitettävä yhtiön kasvihuonehalli sijaitsi alueella, joka voimassa olevassa asemakaavassa merkinnällä "K 7" oli osoitettu liike-, toimisto- ja ympäristöhäiriöitä aiheuttamattomien teollisuusrakennusten korttelialueeksi, ja alueelle sijoittuvan teollisuuden tuli olla luonteeltaan erityisesti asutuksen läheisyyteen soveltuvaa.</p>
    <p/>
    <p>Yhtiö oli hakenut rakennusasetuksen 50 §:n 1 momentin 2 kohdassa tarkoitettua toimenpidelupaa muuttaakseen kasvihuonehallin lämmitysjärjestelmää siten, että kaukolämmön asemesta kasvihuonehallia lämmitettäisiin rakennukseen sijoitettavalla kiinteistökohtaisella voimalaitoksella. Voimalaitos muodostuisi kahdesta kevytöljykäyttöisestä, kumpikin teholtaan 450 kW:n kattilasta niihin liittyvine tarpeellisine säiliö- ja huoltotiloineen.</p>
    <p>Kaupungin rakennustarkastaja oli hylännyt yhtiön hakemuksen. Yhtiön saatettua asian kaupungin ympäristölautakunnan ratkaistavaksi lautakunta pysytti rakennustarkastajan päätöksen, koska hanke oli asuinympäristöön soveltumaton ja asemakaavan vastainen. Alueen läheisyydessä oli vanhaa ja uutta omakoti- ja rivitaloasutusta.</p>
    <p/>
    <p>Lääninoikeus kumosi yhtiön valituksesta ympäristölautakunnan päätöksen ja palautti asian rakennustarkastajalle uudelleen käsiteltäväksi. Päätöksen perustelujen mukaan aiottuja kattilalaitoksia oli niiden teho ja polttoaine (kevyt polttoöljy) huomioon ottaen pidettävä pieninä ja vähäpäästöisinä. Kasvihuoneen lämmitysjärjestelmän vaihtaminen hakemuksessa ilmoitetulla tavalla ei muuttanut harjoitettavan kauppapuutarhatoiminnan luonnetta siten ja siinä määrin, että toimintaa voitaisiin pitää asuinympäristöön soveltumattomana tai muutoinkaan asemakaavan vastaisena. Ympäristölautakunnalla ei siten ollut oikeutta hylätä hakemusta sen päätöksessä mainitulla perusteella.</p>
    <p>Raision kaupunginhallitus vaati korkeimmassa hallinto-oikeudessa lääninoikeuden päätöksen kumoamista ja rakennustarkastajan kielteisen päätöksen voimaan saattamista. Perustellessaan valitustaan kaupunginhallitus muun ohella lausui, että rakennuslakiin sisältyvän kestävän kehityksen periaatteen yhtenä tavoitteena on ilman laadun paraneminen sekä valtakunnallisesti että paikallisesti. Raision keskustaa suunniteltaessa ilman laatu on otettu huomioon muun muassa lisäämällä kaukolämpöverkostoa ja edellyttämällä kaikkien uudisrakennusten liittämistä siihen. Tällä tavoin estetään uusien pistemäisten päästölähteiden syntyminen ja niiden huonontava vaikutus Raision keskustan ilman laatuun. Samalla päästöt keskitetään suurempiin laitoksiin, joilta ilmansuojelulaissa tarkoitettua ilmalupaa myönnettäessä vaaditaan päästöjen vähentämiseksi parasta käyttökelpoista tekniikkaa. Yhtiö on esittäessään vertailulaskelmia Naantalin lämpövoimalaitoksessa tuotetun energian ja yhtiön omalla lämpölaitoksella tuotetun energian ympäristövaikutuksista pyrkinyt todistamaan, että kaukolämmön tuottaminen vaikuttaa ympäristöön voimakkaammin kuin yhtiön oma paikallinen lämpölaitos. Yhtiö ei ole tällöin kuitenkaan ottanut huomioon sitä, että Naantalin voimalan päästöjä rajoittavat viranomaisten asettamat tiukat ja tulevaisuudessa yhä kiristyvät puhdistusvaatimukset. Yhtiön kasvihuoneen lämmityksen tarvitsema lisäenergia ei lisää ainakaan merkittävästi Imatran Voima Oy:n Naantalin voimalaitoksen päästöjä Naantalissa, puhumattakaan nyt kysymyksessä olevasta Raision asemakaava-alueesta. Kestävän kehityksen periaatteen mukaista on, että kaukolämmön tuotanto keskittyy muutamiin kohteisiin, joiden valvonta on ympäristönsuojelun kannalta helpompaa kuin lämmön pientuotantoyksiköiden. Maakaasun hyödyntäminenkin onnistuu huomattavasti tehokkaammin, mikäli käyttökelpoiset lämmönjakelukanavat sitä varten jo ovat olemassa. Kestävän kehityksen periaate edellyttää siten myönteistä suhtautumista kaukolämmön tuotantoon.  Korkein hallinto-oikeus hylkäsi kaupunginhallituksen valituksen muuttamatta lääninoikeuden päätöksen lopputulosta. Yhtiön lupahakemusta ei asiakirjoista saatu selvitys huomioon ottaen voitu evätä myöskään rakennuslain 1 §:n 2 momenttiin sisältyvän kestävän kehityksen periaatteen vastaisena.</p>
    <p/>
  </dcterms:abstract>
  <p>Rakennuslaki 1 § 2 mom</p>
  <p>Rakennusasetus 50 § 1 mom 2 kohta</p>
</finlex:document>
