<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200701158</dcterms:identifier>
  <finlex:ecliIdentifier>ECLI:FI:KHO:2007:T1158</finlex:ecliIdentifier>
  <dcterms:title>8.5.2007/1158</dcterms:title>
  <dcterms:description>
    <p>
      <span>Rakennerahastovarat</span>
      <span>Euroopan aluekehitysrahasto</span>
      <span>Interreg-yhteisöaloiteohjelma</span>
      <span>Maakunnan liitto</span>
      <span>Maksatuspäätös</span>
      <span>Oikaisuvaatimus</span>
      <span>Hallintoriita</span>
      <span>Kunnallisvalitus</span>
      <span>Hallintovalitus</span>
      <span>Aluekehitysviranomainen</span>
      <span>Valtionapuviranomainen</span>
    </p>
  </dcterms:description>
  <finlex:registerNumber>3621/1/05</finlex:registerNumber>
  <dcterms:issued>2007-05-08</dcterms:issued>
  <finlex:fileCopyNumber>1158</finlex:fileCopyNumber>
  <dcterms:abstract>
    <p>Maakunnan liitto oli hyväksynyt Mötesplats Barents -nimisen hankkeen Interreg III A Pohjoinen -ohjelmaan kuuluvaksi hankkeeksi. Hankkeelle oli myönnetty rahoitusta Euroopan aluekehitysrahastosta sekä kansallisena rahoitusosuutena. Tukea voitiin käyttää 1.1.2002-31.3.2003 välillä syntyviin hyväksyttäviin kustannuksiin. Maakunnan liitto hylkäsi 1.3.2004 tekemällään maksatuspäätöksellä tuen saajan hakemuksen osittain. Maakunnan liitto ohjasi tuen saajan hakemaan päätökseen muutosta kuntalain (365/1995) mukaisella oikaisuvaatimuksella. Maakunnan liitto käsitteli tehdyn oikaisuvaatimuksen ja hylkäsi sen pääosin. Valitusosoituksen mukaan päätökseen voitiin hakea muutosta kunnallisvalituksena. Hallinto-oikeus poisti päätökseen liitetyn valitusosoituksen ja tutki tuensaajan vaatimukset hallintolainkäyttölain 69 §:ssä tarkoitettuna hallintoriita-asiana. Tuen saajan vaatimukset hylättiin pääosin.</p>
    <p>Korkein hallinto-oikeus kumosi ja poisti hallinto-oikeuden päätöksen virheellisen käsittelyjärjestyksen osalta. Rakennerahasto-ohjelmien kansallisesta hallinnoinnista annetun lain (1353/1999, jäljempänä rakennerahastolaki) mukaan maakunnan liiton päätöksessä ei ollut kysymys tuossa laissa tarkoitetusta rahoituspäätöksestä eikä myöskään lain 37 §:ssä tarkoitetusta rahoituksen maksamisen lopettamisesta tai tuen takaisinperinnästä. Maakunnan liiton maksatusasiassa tekemässä päätöksessä ei siten ollut kysymys rakennerahastolaissa tarkoitetusta hallintovalituksesta eikä hallintoriidasta. Tämän jälkeen oli ratkaistava, oliko käytettävissä oleva oikeussuojakeino rakennerahastolain 39 §:n 2 momentissa ja tapaukseen lisäksi sovellettavan alueiden kehittämisestä annetun lain (1135/1993) 10 f §:ssä tarkoitettu kunnallisvalitus. Mainittujen lakien mukaan maakunnan liitto oli Interreg-varojen hallinnon osalta sekä hallintoviranomainen että maksuviranomainen, minkä lisäksi maakunnan liitto oli myös aluekehitysviranomainen.</p>
    <p>Korkein hallinto-oikeus katsoi, että oikeussuojakeinon ratkaisemiseksi oli syytä tulkita yhdessä edellä mainittuja säännöksiä ja valtionavustuslain (688/2001) säännöksiä. Valtionavustuslaki on soveltamisalaltaan yleinen ja sitä sovelletaan myös rakennerahastosta myönnettävien varojen käyttöön siltä osin kuin asiasta ei ole muualla lainsäädännössä toisin säädetty. Koska rakennerahastolaissa ja edellä mainitussa alueiden kehittämisestä annetussa laissa ei ollut tuen maksatusta koskevia säännöksiä, maakunnan liiton tekemän maksatuspäätöksen muutoksenhakuun tuli soveltaa valtionavustuslain 34 §:ää, jonka mukaan maksatuspäätökseen haetaan ensin oikaisua ja oikaisuvaatimuksen johdosta annettuun päätökseen haetaan muutosta valittamalla hallintolainkäyttölain mukaisesti.</p>
    <p>Tuen saajan valitus tutkittiin välittömästi korkeimmassa hallinto-oikeuden päätökseen kohdistuvana valituksena siltä osin kuin hallinto-oikeus oli hylännyt vaatimukset eräiden kustannusten hyväksymisestä tukikelpoisiksi. Valitus hylättiin pysyttäen hallinto-oikeuden päätöksen lopputulos.</p>
    <p>Laki rakennerahastojen kansallisesta hallinnoinnista (1353/1999) 1 ja 1 a §, 2 § 1 mom., 2 § 4mom., 3, 6, 37 ja 39 §<br/> Alueiden kehittämisestä annettu laki (1135/1993) 3 a, 3 b, 10 a ja 10 f §<br/> Valtionavustuslaki (688/2001) 1, 2, 3 ja 34 §<br/> Alueiden kehittämislaki (602/2002) 42 §</p>
    <p>Ks. myös KHO:2007:26, KHO:2007:27 ja KHO 8.5.2007 T 1159.</p>
  </dcterms:abstract>
</finlex:document>
