<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein hallinto-oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>200700383</dcterms:identifier>
  <finlex:ecliIdentifier>ECLI:FI:KHO:2007:13</finlex:ecliIdentifier>
  <dcterms:title>22.2.2007/383 KHO:2007:13</dcterms:title>
  <dcterms:description>
    <p>
      <span>Kansalaisuusasia</span>
      <span>Uusi selvitys</span>
      <span>Kansalaistamisen yleisten edellytysten täyttyminen</span>
      <span>Kielitaitoedellytyksen osoittamisen ajankohta</span>
      <span>Hallinto-oikeuden päätöksen valituskelpoisuus</span>
      <span>Palautuspäätös</span>
    </p>
  </dcterms:description>
  <finlex:registerNumber>2041/3/05</finlex:registerNumber>
  <dcterms:issued>2007-02-22</dcterms:issued>
  <finlex:fileCopyNumber>383</finlex:fileCopyNumber>
  <dcterms:abstract>
    <p>Ulkomaalaisviraston kansalaisuusasiassa hakijalle 1.12.2004 lähettämän kielitaitoedellytystä koskevan täydennyspyynnön katsottiin täyttäneen hallintolain 22 §:ssä säädetyt vaatimukset. Hakijan saatua riittävän ajan lisäselvityksen esittämiselle Ulkomaalaisvirasto oli 12.1.2005 antamallaan päätöksellä voinut hylätä kansalaisuushakemuksen, kun sen päätöksentekohetkeen mennessä ei ollut esitetty kansalaisuuslain 17 §:n mukaista selvitystä kielitaitoedellytyksen täyttymisestä. Hallinto-oikeuden ei olisi tullut hakijan vasta 9.4.2005 hyväksytystä kielitutkinnosta sille 23.5.2005 toimittaman todistuksen perusteella kumota Ulkomaalaisviraston päätöstä ja palauttaa asiaa sille uudelleen käsiteltäväksi. Ulkomaalaisviraston valituksesta hallinto-oikeuden päätös kumottiin ja Ulkomaalaisviraston päätös saatettiin voimaan.</p>
    <p>Hallinto-oikeus oli liittänyt päätökseensä valituskiellon. Kuitenkin hallinto-oikeuden palautettua uuden selvityksen perusteella kansalaisuusasian Ulkomaalaisvirastolle uudelleen käsiteltäväksi palautuspäätös on tullut Ulkomaalaisvirastoa velvoittavaksi. Koska Ulkomaalaisviraston valitus oli perustunut siihen, ettei Ulkomaalaisviraston päätöksentekohetken jälkeen esitetty todistus saanut vaikuttaa asian ratkaisuun, Ulkomaalaisvirastolla oli oikeudellinen tarve sekä hallintolainkäyttölain 5 §:ään ja kansalaisuuslain 42 §:ään perustuva oikeus valittaa hallinto-oikeuden päätöksestä. Hallinto-oikeuden päätökseen liitetty valituskielto poistettiin. Ään. 4-3.</p>
    <p>Hallintolainkäyttölain 5 §, hallintolain 8 §, 22 §:n 1 ja 3 momentti sekä 33 §, kansalaisuuslain 13 §:n 1 momentin 6 kohta, 17 §, 42 §, 45 § ja 46 §.</p>
    <p>
      <viite tyyppi="www" kohde="http://www.kho.fi/paatokset/38862.htm">Kort referat på svenska</viite>
    </p>
  </dcterms:abstract>
  <p>Selostus asian käsittelystä Ulkomaalaisvirastossa</p>
  <p><em>Maaningasta oleva Venäjän federaation kansalainen A</em> on 8.1.2004 jättänyt kansalaisuushakemuksen Kuopion seudun kihlakunnan poliisilaitoksen Siilinjärven palvelutoimistoon ja liittänyt hakemukseen kopion Kuopion ammatillisen aikuiskoulutuskeskuksen todistuksen suomen kielen taidosta tasoarviona 4-.</p>
  <p><em>Ulkomaalaisvirasto</em>, varattuaan A:lle 1.12.2004 tilaisuuden täydentää hakemustaan kansalaisuuslain 17 §:n mukaisella kielitodistuksella, on 12.1.2005 tekemällään päätöksellä hylännyt A:n kansalaisuushakemuksen, koska A ei täyttänyt kielitaitoedellytystä. A ei ollut liittänyt hakemukseensa valtion kielitutkinnon tutkintotodistuksen antajan arviota kielitaidostaan. A:n tilannetta kokonaisvaltaisesti tarkasteltuaan Ulkomaalaisvirasto on katsonut, ettei kielitaitoedellytyksestä poikkeamiselle ollut perusteltua syytä eikä muita kansalaistamisen edellytyksiä tässä vaiheessa selvitetty.</p>
  <p>Asian käsittely Kuopion hallinto-oikeudessa</p>
  <p><em>A</em> on hallinto-oikeudelle 16.2.2005 jättämässään valituksessa vaatinut Ulkomaalaisvirasto päätöksen kumoamista ja esittänyt perusteena muun ohella sen, että helmikuun lopulla 2004 hänelle oli tullut Ulkomaalaisviraston kirje, jonka mukaan hänen hakemuksessa otetaan käsittelyyn vasta vähintään kahden ja puolen vuoden kuluttua. Kun A oli jättänyt kansalaisuushakemuksensa poliisilaitokselle, ei siellä ollut tiedetty tai huomattu kertoa, ettei jätetty todistus ollut riittävä. Näin ollen A oli ymmärtänyt asian väärin. Saatuaan A:lta saman todistuksen uudelleen Ulkomaalaisviraston olisi viimeistään tullut informoida A:ta siitä, ettei todistus ollut hyväksyttävä. A oli Ulkomaalaisviraston päätöksen jälkeen hakenut hyväksyttävään kielitutkintoon, joka järjestettiin seuraavan kerran huhtikuussa 2005. Heti tämän jälkeen hänen oli tarkoitus laittaa uusi kansalaisuushakemus vireille.</p>
  <p><em>Ulkomaalaisvirasto</em> on valituksen johdosta 11.3.2005 hallinto-oikeudelle jättämässään lausunnossa todennut täydennyspyynnössä 1.12.2004 pyytäneensä A:ta toimittamaan uuden pyynnössä yksilöidyn kansalaisuuslain 17 §:n mukaisen kielitodistuksen. Valituksen perustelut olivat kestämättömät, koska uutta todistusta ei olisi pyydetty, jos aikaisempi olisi ollut riittävä.</p>
  <p><em>A</em> ilmoitti lausunnon johdosta 12.4.2005 antamassaan vastaselityksessä osallistuneensa 9.4.2005 järjestettyyn yleisten kielitutkintojen suomen kielen testiin ja pyysi asian palauttamista Ulkomaalaisvirastolle uudelleen käsiteltäväksi, kun hän saa testistä todistuksen.</p>
  <p><em>A</em> toimitti 23.5.2005 hallinto-oikeudelle 9.4.2005 päivätyn todistuksen osallistumisestaan yleisten kielitutkintojen suomen kielen keskitason testiin, jonka mukaan hänen kielitaitonsa oli hyväksytty yleistasoarviolla kolme.</p>
  <p>Kuopion hallinto-oikeuden ratkaisu</p>
  <p><em>Hallinto-oikeus</em> on valituksenalaisella päätöksellään kumonnut Ulkomaalaisviraston päätöksen ja palauttanut asian Ulkomaalaisvirastolle uudelleen käsiteltäväksi.</p>
  <p>Hallinto-oikeus on perustellut päätöstään seuraavasti:</p>
  <p>Hallintolain 22 §:n 1 momentin mukaan jos viranomaiselle toimitettu asiakirja on puutteellinen, viranomaisen on kehotettava lähettäjää määräajassa täydentämään asiakirjaa, jollei se ole tarpeetonta asian ratkaisemiseksi. Asiakirjan lähettäjälle on ilmoitettava, miten asiakirjaa on täydennettävä. Saman pykälän 3 momentin mukaan asianosainen voi myös omasta aloitteestaan täydentää hakemustaan tai muuta asian käsittelyä varten toimittamaansa asiakirjaa sekä toimittaa käsittelyn kuluessa viranomaiselle asian ratkaisemisen kannalta tarpeellisia asiakirjoja.</p>
  <p>Hallintolain 23 §:n 1 momentin mukaan asia on käsiteltävä ilman aiheetonta viivytystä.</p>
  <p>Ulkomaalaisvirasto on lähettänyt A:lle 1.12.2004 päivätyn täydennyspyynnön, jonka otsikkona on kielitodistus:</p>
  <p>"Teitä pyydetään toimittamaan kansalaisuuslain (35972003) 17 §:n mukainen todistus suullisesta ja kirjallisesta suomen tai ruotsin kielen taidosta. Todistuskopion tulee olla viranomaisen oikeaksi todistama. Kielitaito voidaan osoittaa muun muassa seuraavasti:<br/>- todistuksella yleisen kielitutkinnon suorittamisesta vähintään yleistasolla kolme; tai<br/>- todistuksella valtion kielitutkinnon suorittamisesta vähintään tyydyttävin taidoin; tai<br/>- peruskoulun tai lukion päästötodistuksella hyväksytyin arvosanoin suomi tai ruotsi äidinkielenä; tai ylioppilastodistuksella hyväksytyin arvosanoin suomi tai ruotsi äidinkielenä; tai ylioppilastodistuksella vähintään magna cum laude approbatur arvosanoin suomi tai ruotsi toisena kielenä.</p>
  <p>Lisätietoa kielitutkinnoista saa tarvittaessa opetushallituksen sivuilta www.oph.fi.</p>
  <p>Lisäselvitys pyydetään toimittamaan allekirjoittaneelle viimeistään yhden kuukauden kuluttua täydennyspyynnön päiväyksestä. Lisäselvityksen toimittamatta jättäminen voi johtaa kielteiseen päätökseen. Jos ette pysty toimittamaan vaadittavaa selvitystä annetussa määräajassa, pyydämme teitä ottamaan yhteyttä Ulkomaalaisvirastoon."</p>
  <p>Hallinto-oikeus katsoo, että A:lle lähetetty asiakirjan täydentämispyyntö on riittävän selkeä ja täyttää täydentämiskehotukselle hallintolain 22 §:ssä asetetut vaatimukset.</p>
  <p>Koska A on kuitenkin esittänyt uuden kielitutkintotodistuksen, hallinto-oikeus tämän vuoksi ja aiheettoman viivytyksen välttämiseksi kumoaa Ulkomaalaisviraston päätöksen ja palauttaa asian virastolle uudelleen käsiteltäväksi.</p>
  <p>Edelleen hallinto-oikeus on päätöksensä lopussa lausunut, että hallintolainkäyttölain 5 §:n 1 momentin mukaan nyt annettuun päätökseen ei saa hakea muutosta valittamalla.</p>
  <p>Käsittely korkeimmassa hallinto-oikeudessa</p>
  <p><em>Ulkomaalaisvirasto</em> on valituksessaan vaatinut, että korkein hallinto-oikeus kumoaa Kuopion hallinto-oikeuden päätöksen ja pysyttää Ulkomaalaisviraston 12.1.2005 tekemän päätöksen.</p>
  <p>Kansalaisuuslain 42 §:n mukaan Ulkomaalaisvirastolla on oikeus valittaa korkeimpaan hallinto-oikeuteen hallinto-oikeuden kansalaisuuslain nojalla tekemästä päätöksestä siltä osin kuin hallinto-oikeuden päätöksellä on kumottu Ulkomaalaisviraston päätös tai muutettu sitä. Mainittu lainkohta antaa virastolle suoraan valitusoikeuden hallintolainkäyttölain 5 §:n 1 momentista riippumatta. Näin ollen hallinto-oikeuden päätöksen lopussa oleva muutoksenhakukieltoa koskeva lausuma on virheellinen.</p>
  <p>Ulkomaalaisviraston kannan mukaan muutoksenhakukieltoa ei voida kyseisessä asiassa käyttää senkään vuoksi, että Kuopion hallinto-oikeus on aineellisesti tutkinut ja ratkaissut asian. Päätöksellä on poikettu kansalaisuuslain 13 §:n 1 momentista ilmenevästä aineellisesta säännöksestä, jonka mukaan kansalaistamisen edellytyksiä arvioitaessa ratkaisevana on pidettävä sitä selvitystä, jonka hakija on kielitaidostaan esittänyt Ulkomaalaisviraston päätöksentekohetkeen mennessä. Asian palauttamista koskevan päätöksen tekeminen on myös edellyttänyt hakijan hallinto-oikeudelle toimittaman kielitodistuksen asiallista arviointia.</p>
  <p>Valitusoikeuden myöntämistä Ulkomaalaisvirastolle puoltavat myös julkisen edun valvontaan liittyvät syyt. Ulkomaalaisvirastolla tulee olla oikeus valittaa päätöksistä, jotka olennaisesti vaikuttavat sen toimintaympäristöön.</p>
  <p>Kansalaisuuslain 13 §:n 1 momentti edellyttää, että hakija on hakemusta ratkaistaessa täyttänyt kielitaitoedellytyksen. Lisäksi kansalaisuuslain 45 §:n 1 momentissa todetaan, että lain 17 §:ssä tarkoitettu kielitodistus on liitettävä hakemukseen jo sitä jätettäessä. Näiden lainkohtien perusteella on kansalaisuusasiassa ratkaisevana pidettävä sitä selvitystä, jonka hakija on esittänyt kielitaidostaan Ulkomaalaisviraston päätöksentekohetkeen mennessä. Kyseisessä tapauksessa Ulkomaalaisvirasto on ratkaissut A:n kansalaisuushakemuksen 12.1.2005. A:n Kuopion hallinto-oikeudelle toimittama yleinen kielitutkintotodistus on päivätty annetuksi vasta 9.4.2005. A:n kielitaidossa ja hänen siitä esittämässään selvityksessä on siis tapahtunut olennaisia muutoksia Ulkomaalaisviraston ratkaisuhetken jälkeen. Ulkomaalaisviraston käsityksen mukaan kansalaisuuslain 13 §:n 1 momentti estää hakijaa vetoamasta ratkaisuhetken jälkeisiin tapahtuneisiin olosuhteiden muutoksiin, kuten esimerkiksi kielitaidon olennaiseen paranemiseen, jos kyseisen edellytyksen täyttyminen on asianmukaisesti selvitetty jo Ulkomaalaisviraston ratkaisuhetkellä.</p>
  <p>Kielteinen kansalaisuuspäätös ei estä A:ta hakemasta Suomen kansalaisuutta uudelleen. Ulkomaalaisviraston käsityksen mukaan uuden hakemuksen tekemistä ja käsittelymaksun suorittamista ei voida pitää A:n kannalta kohtuuttomana, koska kielitodistuksen toimittamatta jättäminen on ollut seurausta A:sta johtuvasta syystä.</p>
  <p>Uuden kansalaisuuslain tarkoituksena on ollut järjestelmä, jossa kansalaisuushakemukset voidaan ratkaista viivytyksettä summaarisessa menettelyssä. Kuopion hallinto-oikeuden päätös on luonteeltaan sellainen, että siitä ilmenevän kannan omaksuminen oikeuskäytännössä johtaisi kansalaisuuslain säännösten vastaiseen lopputulokseen ja tulisi vaikeuttamaan ja hidastamaan kansalaisuushakemusten käsittelyä Ulkomaalaisvirastossa. Menettelyn sujuvuuden ja oikeusvarmuuden kannalta on tärkeää, ettei hakija enää valitusprosessin aikana voi rajattomasti vedota täysin uusiin seikkoihin tai olosuhteiden muutoksiin, jos kyseisen edellytyksen täyttyminen on hakijan kohdalla asianmukaisesti selvitetty jo ennen asian ratkaisemista Ulkomaalaisvirastossa. Hallinto-oikeuden päätöksessä omaksuttu tulkinta mahdollistaa käytännössä sen, että hakija voi kansalaisuuslain 45 §:stä huolimatta jättää hakemuksensa puutteellisena vireille ja toimittaa laissa tarkoitetun kielitodistuksen vasta valitusprosessin aikana mahdollisesti usean vuoden kuluttua hakemuksen jättämisestä ja asian ratkaisemisesta Ulkomaalaisvirastossa. Tätä ei voida pitää kansalaisuuslain säännösten tarkoituksena.</p>
  <p>
    <em>Selvitykset korkeimmassa hallinto-oikeudessa</em>
  </p>
  <p><em>A</em> on antanut valituksen johdosta selityksen. A on lisäksi vaatinut, että Ulkomaalaisvirasto velvoitetaan korvaamaan hänen oikeudenkäyntikulunsa korkeimmassa hallinto-oikeudessa.</p>
  <p><em>Ulkomaalaisvirasto</em> on antanut selityksen johdosta vastaselityksen.</p>
  <p>Korkeimman hallinto-oikeuden ratkaisu</p>
  <p>Korkein hallinto-oikeus poistaa Kuopion hallinto-oikeuden päätökseen liitetyn valituskiellon ja tutkii Ulkomaalaisviraston valituksen.</p>
  <p>Valitus hyväksytään. Kuopion hallinto-oikeuden päätös kumotaan ja Ulkomaalaisviraston päätös saatetaan voimaan.</p>
  <p>
    <em>Perustelut</em>
  </p>
  <p>Hallinto-oikeus on päätöksellään kumottuaan Ulkomaalaisviraston päätöksen ja palauttaessaan asian Ulkomaalaisvirastolle uudelleen käsiteltäväksi katsonut, että esitetty uusi kielitodistus vaikuttaa asian ratkaisemiseen ja että hakijan kielitaitoa on siten asiaa uudelleen käsiteltäessä arvioitava esitetyn uuden selvityksen perusteella. Palautuspäätös on Ulkomaalaisvirastoa velvoittava. Ulkomaalaisviraston valitus perustuu siihen, ettei päätöksentekohetken jälkeen esitetty todistus voi vaikuttaa asian ratkaisuun. Ulkomaalaisvirastolla on oikeudellinen tarve saattaa tämä kysymys tässä vaiheessa korkeimman hallinto-oikeuden ratkaistavaksi. Ottaen huomioon hallintolainkäyttölain 5 §:n ja kansalaisuuslain 42 §:n säännökset Ulkomaalaisvirastolla on näin ollen oikeus valittaa hallinto-oikeuden päätöksestä. Hallinto-oikeuden päätökseen liitetty valituskielto on siten poistettava ja Ulkomaalaisviraston valitus tutkittava.</p>
  <p>Kansalaisuuslain (359/2003) 13 §:n 1 momentin 6 kohdan mukaan yhtenä edellytyksenä kansalaisuuden myöntämiselle on, että hakemusta ratkaistaessa hakijalla on suomen tai ruotsin kielen tyydyttävä suullinen ja kirjallinen taito tai suullisen kielitaidon sijasta vastaavan tasoinen suomalaisen viittomakielen taito (<em>kielitaitoedellytys</em>).</p>
  <p>Kansalaisuuslain 17 §:n mukaan kielitaitoedellytyksen täyttyminen voidaan osoittaa suorittamalla yleinen kielitutkinto yleistaitotasolla kolme, valtion kielitutkinto tyydyttävällä suullisella ja kirjallisella taidolla tai perusopetuksen oppimäärä suomi tai ruotsi äidinkielenä. Kielitaito voidaan osoittaa myös muulla koulusivistyksellä tai muulla tavalla, jos valtion kielitutkinnon tutkintotodistuksen antaja on arvioinut kielitaidon tason vastaavan kielitaitoedellytystä.</p>
  <p>Kansalaisuuslain 45 §:n 1 momentin mukaan hakijan on liitettävä kansalaisuushakemukseen 17 §:ssä tarkoitettu selvitys suomen tai ruotsin kielen taidostaan ja 2 momentin mukaan jos hakija haluaa hakemuksensa tueksi vedota johonkin tämän lain poikkeussäännökseen, hänen tulee liittää hakemukseensa selvitys, johon hän perustaa vaatimuksensa.</p>
  <p>Kansalaisuuslain 46 §:n 4 momentin mukaan hakija voidaan velvoittaa antamaan lisäselvitystä, jos se on tarpeen hakemuksen tai ilmoituksen hyväksymisen edellytysten selvittämiseksi.</p>
  <p>Hallintolain 8 §:n mukaan viranomaisen on toimivaltansa rajoissa annettava asiakkailleen hallintoasian hoitamiseen liittyvää neuvontaa sekä vastattava asiointia koskeviin kysymyksiin ja tiedusteluihin.</p>
  <p>Hallintolain 22 §:n 1 momentin mukaan, jos viranomaiselle toimitettu asiakirja on puutteellinen, viranomaisen on kehotettava lähettäjää määräajassa täydentämään asiakirjaa, jollei se ole tarpeetonta asian ratkaisemiseksi. Asiakirjan lähettäjälle on ilmoitettava, miten asiakirjaa on täydennettävä. Hallintolain 22 §:n 3 momentin mukaan asianosainen voi myös omasta aloitteestaan täydentää hakemustaan tai muuta asian käsittelyä varten toimittamaansa asiakirjaa sekä toimittaa käsittelyn kuluessa viranomaiselle asian ratkaisemisen kannalta tarpeellisia asiakirjoja.</p>
  <p>Hallintolain 33 §:n mukaan asiakirjojen täydentämistä varten on annettava asian laatuun nähden riittävä määräaika. Asianosaiselle on ilmoitettava, ettei määräajan noudattamatta jättäminen estä asian ratkaisemista. Määräaikaa voidaan asianosaisen pyynnöstä pidentää, jos se on tarpeen asian ratkaisemiseksi.</p>
  <p>A on jättänyt kansalaisuushakemuksen Kuopion seudun kihlakunnan poliisilaitokselle 8.1.2004. Ulkomaalaisvirasto, varattuaan A:lle 1.12.2004 tilaisuuden täydentää hakemustaan kansalaisuuslain 17 §:n mukaisella kielitodistuksella kuukauden kuluessa täydennyspyynnön päiväyksestä, on ratkaissut hakemuksen 12.1.2005. A on valittanut viraston päätöksestä hallinto-oikeuteen. Sittemmin A on 23.5.2005 toimittanut hallinto-oikeudelle 9.4.2005 päivätyn hyväksytyn todistuksen osallistumisestaan yleisten kielitutkintojen suomen kielen keskitason testiin.</p>
  <p>Kansalaisuuslain 13 §:n 1 momentin mukaan ulkomaalaiselle myönnetään hakemuksesta Suomen kansalaisuus, jos hakemusta ratkaistaessa kohdissa 1-6 mainitut kansalaistamisen yleiset edellytykset täyttyvät. Kansalaisuuslain 13 §:n 2 momentin mukaan kansalaistamisen yleisistä edellytyksistä voidaan poiketa vain laissa jäljempänä säädetyillä poikkeuksilla. Kansalaisuuslain 13 §:n 1 momenttia on näin ollen tulkittava siten, että sen 6 kohdan mukainen kielitaitoedellytys on osoitettava lain 17 §:n mukaisesti Ulkomaalaisvirastolle siihen mennessä kun virasto tekee ratkaisun asiassa.</p>
  <p>Kansalaisuuslain 45 §:stä taas ilmenee, että kansalaisuushakemukseen on liitettävä asianomainen kielitodistus kielitaidosta. Tuolla säännöksellä ei ole kuitenkaan tarkoitettu syrjäyttää hallintomenettelyyn ja hallintolainkäyttömenettelyyn liittyvää asiakirjojen täydennysmahdollisuutta. Asiakirjoja voidaan täydentää hallintolain 22 §:n 1 ja 3 momenttien mukaisesti ja tuolloin on noudatettava hallintolain 33 §:n 1 momentin säännöstä riittävästä määräajasta. Määräajan on oltava riittävä suhteessa pyydetyn selvityksen laatuun ja sisältöön.</p>
  <p>Kuten hallinto-oikeus on todennut, Ulkomaalaisviraston A:lle 1.12.2004 lähettämä täydennyspyyntö on ollut riittävän selkeä ja se on täyttänyt täydentämiskehotukselle hallintolain 22 §:ssä säädetyt vaatimukset. A on myös saanut riittävän määräajan lisäselvityksen esittämiselle. Näin ollen hallinto-oikeuden ei olisi tullut A:n lisäselvityksenä vasta 23.5.2005 toimittaman 9.4.2005 päivätyn kielitutkintotodistuksen perusteella kumota Ulkomaalaisviraston päätöstä ja palauttaa asiaa sille uudelleen käsiteltäväksi.</p>
  <p>Hallinto-oikeuden päätös on näin ollen kumotava ja  Ulkomaalaisviraston päätös saatettava voimaan.</p>
  <p>
    <em>Oikeudenkäyntikulut</em>
  </p>
  <p>Korkein hallinto-oikeus hylkää A:n vaatimuksen oikeudenkäyntikulujen korvaamisesta.</p>
  <p>Perusteluina korkein hallinto-oikeus viittaa hallintolainkäyttölain 74 §:ään, jonka 1 momentin mukaan asianosainen on velvollinen korvaamaan toisen asianosaisen oikeudenkäyntikulut kokonaan tai osaksi, jos erityisesti asiassa annettu ratkaisu huomioon ottaen on kohtuutonta, että asianosainen joutuu pitämään oikeudenkäyntikulunsa vahinkonaan. Mitä asianosaisesta on säädetty, voidaan soveltaa myös päätöksen tehneeseen hallintoviranomaiseen. Harkittaessa julkisen viranomaisen korvausvelvollisuutta pykälän 2 momentin mukaan on otettava huomioon, onko oikeudenkäynti aiheutunut viranomaisen virheestä. Kun otetaan huomioon asian laatu ja asiassa saatu selvitys sekä erityisesti korkeimman hallinto-oikeuden päätöksen lopputulos, ei ole kohtuutonta, että A joutuu pitämään oikeudenkäyntikulunsa vahinkonaan.</p>
  <p>Asian ovat ratkaisseet hallintoneuvokset Ilmari Ojanen, Pirkko Ignatius, Niilo Jääskinen, Ahti Vapaavuori, Jukka Mattila, Matti Halén ja Olli Mäenpää. Asian esittelijä Kai Träskelin.</p>
  <p>Eri mieltä ollen hallintoneuvos Halénin äänestyslausunto:</p>
  <p>"1. Tutkin Ulkomaalaisviraston valituksen.</p>
  <p>2. Katson, ettei hallinto-oikeuden päätöksen lopputulosta ole syytä muuttaa.</p>
  <p>3. Avustajan palkkiota ja oikeudenkäyntikulujen korvaamista koskevalta osalta olen päätöksestä ilmenevällä kannalla.</p>
  <p>Perustelut:</p>
  <p>1. Valituksen tutkimisen osalta olen päätöslauselmasta ilmenevällä kannalla.</p>
  <p>2. Kansalaisuuslain 13 §:n mukaan kansalaistamisen edellytyksenä on muun ohella, että ulkomaalaisella on hänen hakemustaan ratkaistaessa sanotun pykälän 1 momentin 6 kohdassa tarkoitetun tasoinen suomen tai ruotsin kielen taito. Kielitaidon osoittamisesta on säädetty tarkemmin lain 17 §:ssä. Lain 45 §:n 1 momentin mukaan hakijan on liitettävä kansalaisuushakemukseensa lain 17 §:ssä tarkoitettu selvitys suomen tai ruotsin kielen taidostaan. Lain 46 §:n 4 momentin mukaan hakija voidaan velvoittaa antamaan lisäselvitystä, jos se on tarpeen hakemuksen tai ilmoituksen hyväksymisen edellytysten selvittämiseksi.</p>
  <p>Hallintolain 8 §:n mukaan viranomaisen on toimivaltansa rajoissa annettava asiakkailleen hallintoasian hoitamiseen liittyvää neuvontaa sekä vastattava asiointia koskeviin kysymyksiin ja tiedusteluihin. Saman lain 22 §:n 1 momentin mukaan, jos viranomaiselle toimitettu asiakirja on puutteellinen, viranomaisen on kehotettava lähettäjää määräajassa täydentämään asiakirjaa, jollei se ole tarpeetonta asian ratkaisemiseksi. Asiakirjan lähettäjälle on ilmoitettava, miten asiakirjaa on täydennettävä. Hallintolain 22 §:n 3 momentin mukaan asianosainen voi myös omasta aloitteestaan täydentää hakemustaan tai muuta asian käsittelya varten toimittamaansa asiakirjaa sekä toimittaa käsittelyn kuluessa viranomaiselle asian ratkaisemisen kannalta tarpeellisia asiakirjoja. Edelleen lain 33 §:n mukaan asiakirjojen täydentämistä varten on annettava asian laatuun nähden riittävä määräaika, jota voidaan asianosaisen pyynnöstä pidentää, jos se on tarpeen asian ratkaisemiseksi.</p>
  <p>Kansalaisuuslain 13 §:n nojalla kielitaitoedellytyksen ja muiden kansalaistamisen yleisten edellytysten on täytyttävä hakemusta ratkaistaessa. Asian luonteesta johtuu, ettei kansalaisuusasia voi tulla muutoksenhakuviranomaisen toimesta palautettavaksi pelkästään sen vuoksi, että edellytysten selvitetään täyttyneen valitusvaiheessa. Toisaalta on myös selvä, ettei viranomainen ole velvollinen pitämään hakemusta vireillä ja odottamaan, että kansalaistamisen edellytykset täyttyvät. Kansalaisuushakemus voidaan siten lähtökohtaisesti hylätä, jos asianmukaisten täydentämispyyntöjen jälkeen ei ole selvitystä siitä, että hakija täyttää kansalaistamisen edellytykset.</p>
  <p>Kansalaisuusasioihin liittyy kuitenkin erityispiirteitä, jotka on otettava huomioon arvioitaessa sitä, olisiko viranomaisen vielä selvitettävä asiaa vai voidaanko hakemus hylätä.</p>
  <p>Kansalaisuushakemukset olivat 1990-luvulla ruuhkautuneet ja odottivat käsittelyvuoroa useita vuosia. Esimerkiksi vuoden 2004 aikana hakemuksen jättäneille, kuten A:lle, on ilmoitettu, että hakemus tulee käsiteltäväksi vasta vähintään 2,5 vuoden kuluttua. Tämän vuoksi, ja koska ratkaisevaa on, täyttyvätkö kansalaistamisen edellytykset päätöstä tehtäessä, on syntynyt käytäntö jättää hakemus, vaikka kaikki kansalaistamisen edellytykset eivät ole vielä täyttyneet. Myös kielitaitovaatimuksen täyttyminen on voitu jättää osoitettavaksi lähempänä päätöksentekohetkeä.</p>
  <p>Kansalaisuuslain voimaantulon 1.6.2003 myötä kielitaitovaatimukset kiristyivät. Todistukset, jotka täyttivät aikaisemman lain mukaiset edellytykset, eivät enää ole olleet 1.6.2003 jälkeen vireille tulleissa asioissa riittäviä. Hakemuksensa pian voimaantulon jälkeen jättäneiden keskuudessa on tästä syystä ollut epätietoisuutta muuttuneiden vaatimusten sisällöstä. Tässäkin tapauksessa hakija on olettanut esittämänsä todistuksen riittävän.</p>
  <p>Ratkaisijan näkökulmasta nopeaa päätöksentekoa kielitaitoselvityksiä odottamatta voidaan perustella sillä, että asian lykkääntyessä kansalaistamisen muiden edellytysten, kuten nuhteettomuuden ja asumisen, täyttyminen päätöshetkellä joudutaan tarkistamaan uudelleen. Toisaalta yksiselitteisen kielitaitoedellytyksen täyttyminen voitaisiin selvittää asian odottaessa muuten käsittelyvuoroaan. Selvityksen pyyntöajankohta juuri ennen ratkaisemista ei ole hakijan ennakoitavissa käsittelyaika-arvioiden epätarkkuuden vuoksi.</p>
  <p>Kansalaisuusasia ei luonteensa vuoksi edellytä nopeaa kielteistä ratkaisua, koska asian vireillä ololla ei ole vaikutusta muiden oikeuksiin. Hakemuksen kiireellisestä hylkäämisestä seuraa vain, että hakemus uusitaan, jolloin asia tulee taas vireille jonoon ja hakija joutuu maksamaan käsittelymaksun uudelleen.</p>
  <p>A on oheistanut kansalaisuushakemukseensa Kuopion ammatillisen aikuiskoulutuskeskuksen suomen kielen opettajan todistuksen suomen kielen taidosta. Todistus, jonka puutteista ei ole huomautettu hakemusta poliisille jätettäessä, on ollut 1.6.2003 asti voimassa olleen vanhan kansalaisuuslain mukaan riittävä.</p>
  <p>A:lta on pyydetty hallinto-oikeuden päätöksessä selostetulla kirjeellä todistusta kielitaidosta. Kirjeessä on todettu, että todistuksen tulee olla viranomaisen oikeaksi todistama. Kirjeessä ei ole nimenomaisesti todettu A:n toimittamaa kielitodistusta riittämättömäksi, kuten joissakin muissa kirjeissä vastaavassa tilanteessa. A on ymmärtänyt, että vakiomuotoisella kirjeellä halutaan hänen tapauksessaan oikeaksi todistettu kappale kielitodistuksesta. A on toimittanut tällaisen jäljennöksen. A:han ei ole tämän jälkeen oltu yhteydessä sen selventämiseksi, miltä osin selvitys on puutteellinen, vaan hakemus on hylätty. A:n kannalta asian selvittämistä kuukauden määräaikana on vielä vaikeuttanut se, että kirjeen mukaan asiaa koskeviin tiedusteluihin on vastattu vain puhelimitse tunnin kolmena päivänä viikossa, jolloin numero on A:n mukaan yleensä ollut varattu. Saatuaan kielteisen päätöksen A on suorittanut yleisen kielitutkinnon seuraavassa järjestetyssä kokeessa 9.4.2005.</p>
  <p>Näissä olosuhteissa Ulkomaalaisviraston olisi tullut havaittuaan hakijan ymmärtäneen täydennyspyynnön väärin edellä mainitut säännökset huomioon ottaen varata hakijalle vielä yksiselitteisesti riittävä määräaika esittää selvitys kielitaidosta ennen asian ratkaisemista. Koska näin ei ole menetelty ja A on hallinto-oikeudelle esitetyn selvityksen mukaan täyttänyt kielitaitoedellytyksen, hallinto-oikeus on voinut kumota ulkomaalaisviraston päätöksen ja palauttaa asian uudelleen käsiteltäväksi."</p>
  <p>Eri mieltä olleen hallintoneuvos Mattilan äänestyslausunto, johon hallintoneuvos Jääskinen yhtyi:</p>
  <p>"1. En tutki Ulkomaalaisviraston valitusta.</p>
  <p>2. Velvollisena lausumaan itse pääasiasta olen samaa mieltä kuin korkeimman hallinto-oikeuden enemmistö.</p>
  <p>3. Avustajan palkkiota ja oikeudenkäyntikulujen korvaamista koskevalta osalta olen samaa mieltä kuin korkeimman hallinto-oikeuden enemmistö.</p>
  <p>
    <em>Perustelut</em>
  </p>
  <p>1. Kuopion hallinto-oikeuden päätöksellä ei ole osaksikaan ratkaistu haetun kansalaistamisen edellytyksiä. Kysymyksessä ei näin ollen ole hallintolain 5 §:n 1 momentin mukainen valituskelpoinen päätös.</p>
  <p>2-3. Yhdyn korkeimman hallinto-oikeuden ratkaisun perusteluihin."</p>
  <p>Eri mieltä olleen hallintoneuvos Ignatiuksen äänestyslausunto:</p>
  <p>"1. En tutki valitusta.</p>
  <p>2. Velvollisena lausumaan itse pääasiasta hylkään valituksen ja jätän hallinto-oikeuden päätöksen lopputuloksen pysyväksi.</p>
  <p>
    <em>Perustelut</em>
  </p>
  <p>1. Hallintolainkäyttölain 5 §:n 1 momentin mukaan päätöksellä, josta saa valittaa, tarkoitetaan toimenpidettä, jolla asia on ratkaistu tai jätetty tutkimatta.</p>
  <p>Ulkomaalaisvirasto on hylännyt A:n kansalaisuushakemuksen, koska hän ei ole täyttänyt kielitaitovaatimusta. A on esittänyt hallinto-oikeudessa uuden kielitodistuksen, minkä vuoksi hallinto-oikeus on kumonnut Ulkomaalaisviraston päätöksen ja palauttanut asian Ulkomaalaisvirastolle uudelleen käsiteltäväksi. Tällainen, niin sanottu avoin palautuspäätös, jossa hallinto-oikeus ei ole ottanut mitään kantaa kansalaisuuden edellytysten täyttymiseen, ei sisällä sellaista hallintolainkäyttölain 5 §:n 1 momentissa tarkoitettua ratkaisua, josta saa valittaa korkeimmalle hallinto-oikeudelle. Päätös merkitsee vain sitä, että Ulkomaalaisviraston tulee ottaa A:n kansalaisuushakemus uudelleen käsiteltäväksi ja ratkaista, täyttyvätkö kansalaisuuslain 13 §:ssä säädetyt edellytykset Suomen kansalaisuuden myöntämiselle A:lle silloin, kun Ulkomaalaisvirasto ratkaisee hallinto-oikeuden palauttaman asian uudella päätöksellään. Hallinto-oikeuden päätökseensä liittämä ilmoitus valituskiellosta on oikea eikä Ulkomaalaisviraston korkeimmalle hallinto-oikeudelle tekemää valitusta voida tutkia.</p>
  <p>2. Kansalaistamisen yleisistä edellytyksistä säädetään kansalaisuuslain 13 §:ssä. Sen mukaan ulkomaalaiselle myönnetään hakemuksesta Suomen kansalaisuus, jos hakemusta ratkaistaessa täyttyvät mainitun pykälän 2 momentissa säädetyt edellytykset, muun muassa 4 kohdan mukainen kielitaitoedellytys. Kansalaistamisen edellytysten tulee siten olla täytettyjä silloin, kun Ulkomaalaisvirasto antaa hakemukseen päätöksensä. Hallinto-oikeudella ei ole ollut tästä seikasta väärää käsitystä. Hallinto-oikeus voi, niin kuin se on valituksenalaisessa päätöksessään tehnyt, hallinto-oikeudelle esitetyn uuden selvityksen perusteella kumota Ulkomaalaisviraston kielteisen päätöksen ja palauttaa asian Ulkomaalaisvirastolle uudelleen käsiteltäväksi. Ulkomaalaisviraston tulee tällöin ottaa asia uudelleen käsiteltäväkseen eikä ulkomaalaisen hakija tarvitse tehdä uutta hakemusta."</p>
  <finlex:content id="r200700383.kho">
    <div>
</div>
  </finlex:content>
</finlex:document>
