{
  "@id": "sfecli:kko/2002/65",
  "languageVersion": [
    {
      "@id": "sfecli:kko/2002/65/fin",
      "title_fi": [
        "KKO:2002:65"
      ],
      "abstract_fi": [
        "\n    Kysymys siitä, oliko henkilövakuutusta koskevaan hakemukseen liittyneessä terveysselvityksessä esitetty alkoholiongelmaa koskeva kysymys sillä tavoin tulkinnanvarainen, että vakuutettavalla oli oikeus jättää alkoholiongelmansa ilmoittamatta.\n  "
      ],
      "hasFormat": {
        "@id": "sfecli:kko/2002/65/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Tampereen käräjäoikeudessa\n        A kertoi Työväen Keskinäistä Vakuutusyhtiötä Turvaa vastaan ajamassaan kanteessa, että hänen äitinsä B oli 28.2.1996 tehnyt vakuutusyhtiön kanssa täysajan yksityistapaturmavakuutusta koskevan vakuutussopimuksen, jossa kuolemantapauksen varalta A oli määrätty edunsaajaksi. B:n kuoltua 19.6.1998 A oli vaatinut yhtiöltä vakuutuksen perusteella\n        102 000 markan määräistä kuolemantapauskorvausta. Vakuutusyhtiö oli kuitenkin kieltäytynyt suorituksesta, koska B oli vakuutusyhtiön mielestä menetellyt vilpillisesti täyttäessään vakuutussopimuslain 22 §:n mukaista tiedonantovelvollisuuttaan jättämällä kertomatta vaikeasta alkoholiongelmastaan.\n        Tapaturmavakuutuksen terveysselvityksessä B:n oli tullut vastata eräitä muita sairauksia koskevan kysymyksen lisäksi kysymykseen, onko hänellä tai onko hänellä viiden viimeisen vuoden aikana ollut hoitoa vaatinut alkoholiongelma. B oli antanut kysymykseen kielteisen vastauksen.\n        A kertoi, ettei B ollut viiden viimeisen vuoden aikana saanut alkoholinkäytön vuoksi hoitoa eikä hänelle ollut sellaista myöskään vaadittu. Viittä vuotta vanhemmista asioista ei tarvinnut kertoa, ellei niistä erikseen kysytty. Edelleen A katsoi, ettei B:llä myöskään vakuutuskauden aikana ollut ollut hoitoa vaatinutta alkoholiongelmaa. Vakuutustapahtumaan alkoholi ei ollut myötävaikuttanut. Vakuutusyhtiö oli saanut oikeat ja täydelliset tiedot vakuutushakemuksen terveysselvityksessä.\n        Vielä A katsoi, että vakuutusyhtiön päätös kieltäytyä korvauksesta johti vakuutussopimuslain 24 §:ssä tarkoitettuun kohtuuttomuuteen.\n        A vaati, että vakuutusyhtiö velvoitetaan suorittamaan hänelle vakuutuksen perusteella 102 000 markkaa laillisine viivästyskorkoineen.\n      \n      \n        Vastaus\n        Vakuutusyhtiö kiisti kanteen.\n      \n      \n        Käräjäoikeuden tuomio 18.11.1999\n        Vakuutusyhtiö oli näyttövelvollinen väitteestään, että B oli menetellyt vilpillisesti täyttäessään vakuutussopimuslain 22 §:n mukaista tiedonantovelvollisuuttaan.\n        Sanotun lainkohdan mukaan vakuutuksenottajan ja vakuutetun tuli ennen vakuutuksen myöntämistä antaa oikeat ja täydelliset vastaukset vakuutuksenantajan esittämiin kysymyksiin, joilla voi olla merkitystä vakuutuksenantajan vastuun arvioimisen kannalta. Vakuutuksenottajan ja vakuutetun tuli lisäksi vakuutuskauden aikana oikaista vakuutuksenantajalle antamansa vääriksi tai puutteellisiksi havaitsemansa tiedot.\n        Todistajien kertomuksista kävi ilmi, että A oli ottanut yhteyttä vakuutusyhtiön erääseen paikalliskonttoriin ja kysellyt tapaturmavakuutuksen tekemisestä B:lle. Tämän jälkeen A oli hakenut B:lle vakuutusta, johon olisi kuulunut 500 000 markan kuolemantapauskorvaus, 100 000 markan invaliditeettikorvaus ja 45 000 markan sairaanhoitokorvaus.\n        Vakuutusyhtiön pääkonttorista oli ilmoitettu, että kuolemantapauskorvaus ei voinut olla suurempi kuin invaliditeettikorvaus, minkä jälkeen sen määräksi sovittiin 100 000 markkaa.\n        Vakuutusyhtiön osastopäällikön todistajankertomuksesta kävi ilmi, että mikäli hakijalla oli alkoholiongelma, vakuutusyhtiö ei suostunut myöntämään henkilövakuutuksia, koska se lisäsi oleellisesti vakuutetun riskien mahdollisuuksia. Hakijan tuli kertoa alkoholiongelmastaan. Käytännössä osoitus alkoholiongelmasta oli se, että hakija oli ollut joko lääkärinhoidossa tai viranomaisten osoittamassa hoidossa. Sillä ei ollut merkitystä, kuinka kauan ongelman hoidosta oli kulunut aikaa.\n        B:stä esitetyissä sairauskertomuksissa vuosilta 1985 - 1998 on useita merkintöjä hänen alkoholinkäytöstään. Hän oli ollut 28.3. - 24.4.1985 sairaalahoidossa diagnoosilla psychosis alcoholica. Sairauskertomuksista voitiin päätellä B:n käyttäneen jatkuvasti alkoholia siinä määrin, että hänellä oli katsottu olevan vaikea alkoholiongelma ja että häntä oli pidetty alkoholisoituneena. Terveyskertomukseen 17.6.1998 diagnoosiksi oli merkitty alkoholiriippuvuus selityksin, että kysymyksessä oli 63-vuotias nainen, jolla oli pitempiaikainen alkoholin liikakäyttöongelma.\n        Sen sijaan käräjäoikeus katsoi B:n kuolinsyyn tutkintapöytäkirjan ja siihen liitetyn lääninoikeuslääkärin kuolinsyylausunnon perusteella jääneen näyttämättä, että B olisi ollut alkoholin vaikutuksen alainen hänen kuolemaansa johtaneen tapaturman sattuessa. Tällä ei kuitenkaan ollut asiassa oikeudellista merkitystä.\n        Käräjäoikeus katsoi näytetyksi, että B:llä oli ollut viimeisen viiden vuoden aikana hoitoa vaatinut alkoholiongelma.\n        Käräjäoikeus katsoi, että B:n tapaturmavakuutuksen terveysselvityksessä ei ollut annettu oikeita ja täydellisiä vastauksia vakuutuksenantajan esittämiin kysymyksiin. Näin ollen vakuutuksenottaja oli laiminlyönyt tiedonantovelvollisuutensa.\n        Sairauskertomuksista ilmeni, että B:n oli ollut itse vaikea myöntää alkoholiongelmaansa. Tämän vuoksi käräjäoikeus katsoi, että tiedonantovelvollisuuden laiminlyönti oli tapahtunut huolimattomuudesta, jota ei voinut pitää vähäisenä. Todistajan mukaan vakuutusyhtiö ei olisi lainkaan myöntänyt vakuutusta siinä tapauksessa, että oikeat ja täydelliset vastaukset olisi annettu.\n        A oli ottanut B:lle samoihin aikoihin tapaturmavakuutuksen vastaajayhtiön lisäksi ainakin vakuutusyhtiö Sammossa 200 000 markan määräisenä ja merkinnyt itsensä edunsaajaksi. Vakuutusyhtiö Pohjola oli B:n kuoleman johdosta tapaturmavakuutuksen perusteella suorittanut A:lle 100 000 markan korvauksen. Sampo oli kieltäytynyt korvauksen suorittamisesta vakuutussopimuslain 24 §:n nojalla, kun vakuutuksenottaja oli laiminlyönyt tiedonantovelvollisuutensa tahallisesti tai huolimattomuudesta, jota ei voinut pitää vähäisenä.\n        A ei ollut suostunut vastaamaan vastaajayhtiön kysymykseen, oliko A ottanut vielä muista vakuutusyhtiöistä vastaavia vakuutuksia.\n        Tapaturmavakuutuksen tarkoitus oli antaa turvaa sen kohteelle eli B:lle. Vakuutuksenottaja A oli merkinnyt itsensä edunsaajaksi siinä tapauksessa, että B kuolee tapaturmaisesti. A ei ollut esittänyt mitään selvitystä sen tueksi, että vakuutuskorvauksen evääminen edellä mainituilla perusteilla johtaisi hänen kannaltaan ilmeiseen kohtuuttomuuteen.\n        Käräjäoikeus hylkäsi kanteen.\n        Asian on ratkaissut laamanni Reko Vilpas.\n      \n      \n        Turun hovioikeuden tuomio 8.12.2000\n        A valitti hovioikeuteen.\n        Hovioikeus totesi, että vakuutussopimuslain 22 §:n mukaan vakuutuksenottajalla ei ollut oma-aloitteista tiedonantovelvollisuutta, vaan hänen velvollisuutensa rajoittui siihen, että hän antoi oikeat ja riittävät tiedot vakuutuksenantajan asettamiin kysymyksiin. Vakuutuksenantaja kantoi riskin siitä, että kaikki tarpeelliset tiedot tulivat kysytyiksi ja että esitettävät kysymykset olivat yksiselitteiset ja selvät.\n        Riidassa oli kysymys vakuutusyhtiön vakuutushakemuksen terveysselvitystä koskevassa osassa esittämän kysymyksen tulkinnasta. Kaavakkeessa kysyttiin: \"onko tai onko teillä viiden viimeisen vuoden aikana ollut jokin seuraavista sairauksista: --- hoitoa vaatinut alkoholiongelma?\"\n        A oli katsonut, että kysymys voitiin ymmärtää niin, että siihen tuli vastata myöntävästi, mikäli vakuutettu oli saanut hoitoa alkoholiongelmaan terveysselvityksen allekirjoittamista edeltäneiden viiden viimeisen vuoden aikana.\n        Vakuutusyhtiön osastopäällikkö oli todistajana kertonut, että vakuutusyhtiön kannalta alkoholiongelma henkivakuutusta haettaessa tarkoitti käytännössä sitä, että vakuutettava oli ollut ongelmansa vuoksi joko lääkärinhoidossa tai viranomaisen osoittamassa hoidossa. Todistajan kertomus puolsi A:n käsitystä kysymyksen sisällöstä.\n        Hovioikeus katsoi, että kysymyksen voi ymmärtää A:n esittämällä tavalla, joskaan kysymyksen sisältö ei ollut yksiselitteinen. Epäselvässä tilanteessa kysymyksen sisältö oli tulkittava A:n eduksi tämän esittämällä tavalla.\n        Vakuutusyhtiö ei ollut näyttänyt, että vakuutettu B olisi saanut vakuutushakemuksen terveysselvitysosassa tarkoitettua hoitoa alkoholiongelmaan terveysselvityksen allekirjoittamista 25.2.1996 edeltäneiden viiden viimeisen vuoden aikana. B:n ei siten ollut näytetty laiminlyöneen antaa vakuutusyhtiölle henkivakuutushakemukseen liittyen terveysselvityksen yhteydessä terveydentilastaan oikeita tietoja. Vakuutusyhtiöllä ei näin ollen puheena olevalla perusteella ollut ollut oikeutta kieltäytyä maksamasta vakuutuksen edunsaajalle A:lle vakuutussopimuksen mukaista kuolemantapauskorvausta korkoineen.\n        Näillä perusteilla hovioikeus kumosi käräjäoikeuden tuomion ja velvoitti Työväen Keskinäisen Vakuutusyhtiön Turvan suorittamaan A:lle tapaturmavakuutuksen perusteella kuolemantapauskorvauksena 102 000 markkaa laillisine korkoineen.\n        Asian ovat ratkaisseet hovioikeuden jäsenet Pentti Tulenheimo, Raimo Kyllästinen ja Markku Nieminen. Esittelijä Hanna Väliaho.\n      \n    \n    \n      MUUTOKSENHAKU KORKEIMMASSA OIKEUDESSA\n      Vakuutusyhtiölle myönnettiin valituslupa. Vakuutusyhtiö vaati valituksessaan kanteen hylkäämistä.\n      A vastasi valitukseen ja vaati sen hylkäämistä.\n    \n    \n      KORKEIMMAN OIKEUDEN RATKAISU\n      \n        Perustelut\n        B on 28.2.1996 ottanut itselleen Työväen Keskinäisestä Vakuutusyhtiöstä Turvasta täysajan tapaturmavakuutuksen, johon on sisältynyt myös kuolemantapauskorvaus. Edunsaajaksi kuolemantapauksen varalta on määrätty A.\n        Vakuutussopimuslain 22 §:n mukaan vakuutuksenottajan ja vakuutetun tulee ennen vakuutuksen myöntämistä antaa oikeat ja täydelliset vastaukset vakuutuksenantajan esittämiin kysymyksiin, joilla voi olla merkitystä vakuutuksenantajan vastuun arvioimisen kannalta.\n        B:n vakuutushakemukseen liittyvässä terveysselvityksessä häneltä on muun ohessa kysytty, onko tai onko hänellä ollut viiden viimeisen vuoden aikana hoitoa vaatinut alkoholiongelma. B on vastannut kysymykseen kieltävästi.\n        B:n kuoltua tapaturmaisesti 19.6.1998 vakuutusyhtiö on kieltäytynyt vakuutuskorvauksen maksamisesta A:lle, koska B:lla on ollut alkoholiongelma, jonka hän oli jättänyt ilmoittamatta terveysselvityksessä. Mikäli tämä olisi ollut vakuutusyhtiön tiedossa, vakuutusta ei olisi lainkaan myönnetty.\n        A on korvausvaatimuksensa perusteeksi vedonnut siihen, että terveysselvityksen kysymys on ollut tulkinnanvarainen ja että B:n vastausta voitiin pitää totuudenmukaisena, koska häntä ei ollut hoidettu terveysselvityksessä tarkoitettuna viiden vuoden aikana alkoholiongelman vuoksi. B on siten täyttänyt tiedonantovelvollisuutensa.\n        Korkein oikeus toteaa, että jutussa esitetyistä B:tä koskevista sairauskertomuksista käy ilmi, että hänellä on ollut ainakin vuodesta 1985 alkaen vakava alkoholiongelma, jonka vuoksi hän on vuonna 1985 ollut sairaalassa hoidettavana. Esitetystä selvityksestä ei ilmene, että B:tä olisi sen jälkeen ennen vakuutussopimuksen tekemistä hoidettu nimenomaan alkoholiongelman vuoksi. Sen sijaan sairauskertomuksissa on merkintöjä tapaturmista, joihin B on joutunut alkoholin vaikutuksen alaisena. Lääkärit ovat 1990-luvulla toistuvasti kiinnittäneet B:n terveyskeskus- ja sairaalakäyntien yhteydessä huomiota hänen vaikeaan alkoholiongelmaansa. On selvää, että alkoholiongelma on ollut vakavuudeltaan sellainen, ettei vakuutusta olisi myönnetty, mikäli vakuutusyhtiö olisi siitä tiennyt.\n        Asiassa on kysymys siitä, onko B jättäessään terveysselvityksessä kertomatta alkoholiongelmastaan laiminlyönyt antaa kysymykseen täydelliset ja oikeat vastaukset ja onko vakuutusyhtiöllä sen vuoksi ollut oikeus kieltäytyä vakuutuskorvauksen maksamisesta.\n        Korkein oikeus toteaa, että terveysselvityksen ilmausta \"hoitoa vaatinut alkoholiongelma\" voidaan pitää sanamuodoltaan jossain määrin tulkinnanvaraisena. Se on mahdollista ymmärtää ainakin niin, että kysymyksessä tarkoitettu alkoholiongelma on ollut laadultaan sellainen, että se olisi vaatinut hoitoa viimeisten viiden vuoden aikana, tai niin, että alkoholiongelmaa on aikaisemmin kuin viiden viimeisen vuoden aikana hoidettu, mutta ei enää tuona aikana, vaikka ongelma on edelleen jatkunut. Kolmanneksi sanamuotoa voi tulkita A:n tavoin niin, että kysymykseen olisi tullut antaa myönteinen vastaus ainoastaan siinä tapauksessa, että alkoholiongelmaa on hoidettu viimeisten viiden vuoden aikana.\n        Tulkinnanvaraisuutta ei kuitenkaan ole ratkaistava pelkästään sillä perusteella, että kysymyksen sanamuotoa ehkä voidaan tulkita eri tavoin, vaan huomioon tulee ottaa kysymyksen koko sisältö ja tarkoitus ja se, miten kysymys yleisesti on luontevaa ymmärtää.\n        Vakuutussopimuslain 22 §:ssä säädetyn vakuutettavan tiedonantovelvollisuuden perusteena on vakuutuksenantajan tarve saada vakuutettavasta oman riskinsä ja vakuutettavan vakuutuskelpoisuuden arvioimiseksi tarpeelliset tiedot.\n        Kun kysymys on ollut täysajan tapaturmavakuutuksesta, vakuutusyhtiölle on ollut tärkeää saada selville, onko vakuutettavalla mahdollisesti ollut sellainen sairaus, jota pidetään tällaisen vakuutuksen kannalta riskitekijänä. Alkoholiongelma on tällainen riskitekijä. Sitä on kuitenkin luonteensa vuoksi vaikea määritellä täsmällisesti. Yhtenä alkoholiongelman vaikeutta osoittavana seikkana on pidetty sitä, onko se edellyttänyt lääkärin- tai muuta hoitoa.\n        Korkein oikeus katsoo, että kysymyksellä hoitoa vaatineesta alkoholiongelmasta on haluttu selvittää alkoholiongelman vakavuusastetta. Kysymystä on tulkittava niin, että sen tarkoituksena on ollut saada selville, onko vakuutettavalla objektiivisesti arvioiden ollut sellainen alkoholiongelma, joka olisi edellyttänyt hoitoa ja jolla olisi ollut vaikutusta vakuutuksen myöntämiseen. Kysymyksen sanamuotoa ei ole luontevaa ymmärtää A:n tavoin siten, että se tarkoittaisi vain tilanteita, joissa alkoholiongelmaa on hoidettu viimeisten viiden vuoden aikana ennen vakuutuksen hakemista. Näin ollen Korkein oikeus katsoo, että kysymystä ei sen tarkoitus ja alkoholisairauden laatu huomioon ottaen voida pitää sillä tavoin epäselvänä, että sitä olisi tulkittava kuluttajasuojalain 4 luvun 3 §:stä ilmenevän periaatteen mukaisesti vakuutuksenottajan hyväksi ja että se olisi siten oikeuttanut hänet jättämään ilmoittamatta alkoholiongelmansa, jonka vuoksi hän tosiasiassa olisi ollut hoidon tarpeessa, kuten B:n tapauksessa on ollut asianlaita. Jättäessään ilmoittamatta alkoholiongelmastaan B ei näin ollen ole antanut vakuutusyhtiön kysymykseen oikeaa ja täydellistä vastausta ja on siten laiminlyönyt tiedonantovelvollisuutensa.\n        Korkein oikeus katsoo käräjäoikeuden mainitsemilla perusteilla, että tiedonantovelvollisuuden laiminlyönti on johtunut huolimattomuudesta, jota ei voi pitää vähäisenä.\n        A ei ole esittänyt selvitystä sen tueksi, että vakuutuskorvauksen evääminen johtaisi vakuutussopimuslain 24 §:ssä tarkoitetuin tavoin hänen kannaltaan ilmeiseen kohtuuttomuuteen.\n        Mainituilla perusteilla vakuutusyhtiöllä on ollut oikeus kieltäytyä vakuutuskorvauksen maksamisesta.\n      \n      \n        Tuomiolauselma\n        Hovioikeuden tuomio kumotaan, kanne hylätään ja Työväen Keskinäinen Vakuutusyhtiö Turva vapautetaan kaikesta korvausvelvollisuudesta A:lle.\n        Asian ovat ratkaisseet presidentti Leif Sevón sekä oikeusneuvokset Erkki-Juhani Taipale, Kari Raulos, Mikael Krogerus ja Pertti Välimäki. Esittelijä Eeva-Liisa Sarvilinna-Heimonen.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "2002-09-05"
  ],
  "contributor": [
    "http://data.finlex.fi/person/4e23c80f",
    "http://data.finlex.fi/person/dbf4bd37",
    "http://data.finlex.fi/person/1e03911a",
    "http://data.finlex.fi/person/35312943",
    "http://data.finlex.fi/person/eab40d30",
    "http://data.finlex.fi/person/2832a442"
  ],
  "judgmentNumber": [
    "65"
  ],
  "date": [
    "2002-02-14"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:2002:65"
  ],
  "year": [
    "2002"
  ],
  "description": [
    "http://data.finlex.fi/voc/kko/swe/4c5aef38",
    "http://data.finlex.fi/voc/kko/fin/4675c736",
    "http://data.finlex.fi/voc/kko/fin/dd6b3559"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "contributor": {
      "@id": "dcterms:contributor",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}