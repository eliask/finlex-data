{
  "@id": "sfecli:kko/1986/II104",
  "languageVersion": [
    {
      "@id": "sfecli:kko/1986/II104/fin",
      "title_fi": [
        "KKO:1986-II-104"
      ],
      "abstract_fi": [
        "\n    Isä pyysi oikeuden päätöstä siitä, että lapsen tuli asua hänen luonaan Suomessa, jos äiti muutti Amerikan Yhdysvaltoihin. Hakemus hylättiin ennenaikaisena, koska vanhemmat olivat asuneet yhdessä, kun hakemus tehtiin alioikeudelle.\n    Ään.\n  "
      ],
      "hasFormat": {
        "@id": "sfecli:kko/1986/II104/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Hakemus Piikkiön kihlakunnanoikeudessa\n        Reino N on kertonut, että hän oli vuonna 1979 ottanut yhdessä vaimonsa Tanja N:n kanssa ottolapsekseen vuonna 1975 syntyneen Niko Tapani N:n. Ottolapsen äiti oli heidän tyttärensä Maarit N. Koska Reino ja Tanja N olivat Niko Tapanin ottovanhempia, he olivat molemmat myös pojan huoltajia ja holhoojia. Huoltoa ei ollut tuomioistuimen päätöksellä muulla tavoin järjestetty. Vuonna 1984 Tanja N oli yksin ja vastoin Reino N:n tahtoa päättänyt viedä Niko Tapanin Amerikan Yhdysvaltoihin. Kysymyksessä oli vähintään vuoden kestävä muutto, jonka oli määrä tapahtua ennen koulujen lukuvuoden alkamista. Tanja N oli muuton mahdollistamiseksi hankkinut asunnon Yhdysvalloista sekä hakenut Niko Tapanille koulunkäyntioikeutta Yhdysvaltojen kouluviranomaisilta. Reino N on kertonut, että hänen puolisollaan oli ollut tarkoitus asettua lopullisesti asumaan Yhdysvaltoihin Niko Tapanin kanssa. Reino N on lausunut asuvansa vaimonsa kanssa heidän yhteisessä kodissaan Kaarinassa. Heidän välillään ei ollut ollut vireillä asumus- tai avioero-oikeudenkäyntiä. Reino N oli ilmoittanut puolisolleen ehdottomasti vastustavansa selostettua muuttosuunnitelmaa sikäli kuin se koski Niko Tapania, jonka vieminen tuntemattomaan ja vieraaseen elinympäristöön oli lapsen edun vastaista. Niko Tapanin etu vaati, että hän edelleen säilyttäisi tutun ja turvallisen elinympäristönsä Kaarinassa ja että hänelle jatkossakin suotaisiin mahdollisuus koulunkäyntiin kotimaassaan. Niko Tapanin vieminen Yhdysvaltoihin oli sellainen toimenpide, joka huoltajien on ratkaistava yksimielisesti. Tämän vuoksi Reino N on vaatinut, että kihlakunnanoikeus lapsen huollosta ja tapaamisoikeudesta annetun lain 9 §:n 1 momentin 2 kohdan nojalla määräisi, että hänen alaikäisen poikansa Niko Tapanin tuli asua hänen luonaan Kaarinassa, jos Tanja N muuttaisi asumaan Yhdysvaltoihin.\n        Vastaus: Tanja N on vastustanut Reino N:n hakemusta.\n      \n      \n        Kihlakunnanoikeuden päätös 28.8.1984\n        Kihlakunnanoikeus on määrännyt, että Niko Tapani N:n on asuttava Reino N:n luona, jos Tanja N muuttaa Amerikan Yhdysvaltoihin.\n      \n      \n        Turun hovioikeuden päätös 22.2.1985\n        Hovioikeus, jonka tutkittavaksi Tanja N oli valittamalla saattanut jutun, on jättänyt asian kihlakunnanoikeuden päätöksen varaan.\n      \n    \n    \n      VAATIMUKSET, VALITUSLUVAN MYÖNTÄMINEN JA VÄLITOIMI\n      Tanja N on pyytänyt valituslupaa sekä vaatinut hovioikeuden päätöksen kumoamista ja Reino N:n hakemuksen hylkäämistä. Valituslupa on myönnetty 19.6.1985.\n      Valituksessaan Tanja N on lausunut, että hakemusmenettely oli saanut alkunsa siitä, että hän oli vuonna 1984 yhdessä Niko Tapanin kanssa oleskellut muutamia kuukausia Pohjois-Amerikassa. Reino N ei ollut hyväksynyt tätä. Asiassa annetut päätökset johtivat kuitenkin Tanja N:n kannalta erittäin outoihin tilanteisiin. Lapsen huollosta ja tapaamisoikeudesta annetun lain 18 §:n mukaan ulkomaille luvattomasti viety lapsi voitiin tuomioistuimen päätöksellä määrätä palautettavaksi. Sitä vastoin oli kysymyksenalaista, oliko ennalta annettavissa päätös, jolla estettäisiin muutto tiettyyn maahan. Hänen tarkoituksenaan ei ollut muuttaa Amerikan Yhdysvaltoihin pysyvästi vaan lähteä sinne Niko Tapanin kanssa muutamaksi kuukaudeksi tai enintään vuodeksi. Asiassa annetut päätökset estivät tämän Niko Tapanin osalta. Oli kuitenkin epäselvää, oliko päätöksillä tätäkin tarkoitettu. Tanja ja Niko Tapani N olivat tosiasiallisesti asuneet erossa Reino N:stä jo syksystä 1984 alkaen. Niko Tapani oli vain satunnaisesti käynyt tapaamassa Reino N:ää. Tanja N oli pannut Reino N:ää vastaan vireille kanteen, jossa hän vaati asumuseroa ja Niko Tapanin huollon uskomista itselleen.\n      Reino N on vastineessaan lausunut, että hän ja Tanja N asuivat edelleen virallisesti yhdessä. Perheen käytössä oli kaksi -kolme asuntoa ja kaksi kesäasuntoa. Asumuserokannetta ei ollut vireillä.\n      Tanja N on tänne 15.7.1985 antamassaan kirjoituksessa ilmoittanut, että hän oli luopunut asumuserokanteen ajamisesta.\n    \n    \n      KORKEIMMAN OIKEUDEN RATKAISU\n      \n        Perustelut\n        Reino ja Tanja N ovat kumpikin Niko Tapanin huoltajia. Reino N on vaatinut, että Niko Tapanin tulee asua hänen luonaan, jos Tanja N muuttaa Amerikan Yhdysvaltoihin. Tanja N on vastustanut vaatimusta.\n        Lapsen huollosta ja tapaamisoikeudesta annetun lain 9 §:n 1 mom:n 2 kohdan nojalla tuomioistuin voi päättää, että lapsen tulee asua toisen vanhempansa luona, jos vanhemmat eivät asu yhdessä. Jutussa esitetyn selvityksen mukaan Reino ja Tanja N ovat kuitenkin asuneet yhdessä, kun Reino N on 31.7.1984 esittänyt kysymyksessä olevan vaatimuksen kihlakunnanoikeudelle. Päätös Niko Tapanin asumisesta on siten ollut ennenaikainen.\n      \n      \n        Päätöslauselma\n        Hovioikeuden ja kihlakunnanoikeuden päätökset kumotaan. Reino N:n hakemus hylätään ennenaikaisena.\n      \n      \n        Eri mieltä olevan jäsenen lausunto\n        Oikeusneuvos Leivonen: Itse asian osalta katson, että vaikka Reino N:n tehdessä kihlakunnanoikeudelle Niko Tapanin asumista koskevan vaatimuksensa Reino ja Tanja N ovat asuneet yhdessä, Reino N:llä on Tanja N:n muuttosuunnitelman johdosta ollut oikeudellista tarvetta saattaa asia jo tässä vaiheessa tuomioistuimen ratkaistavaksi. Alempien oikeuksien päätökset Niko Tapanin asumisesta eivät näin ollen ole olleet ennenaikaisia. Tällä ja alempien oikeuksien mainitsemilla perusteilla katson, ettei ole syytä muuttaa hovioikeuden päätöstä, jonka siis jätän pysyväksi.\n        \n          Ratkaisuun osallistuneet: oikeusneuvokset Takala, Nikkarinen, Nybergh ja Roos\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1986-09-23"
  ],
  "judgmentNumber": [
    "II104"
  ],
  "date": [
    "1986-05-22"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1986:II104"
  ],
  "year": [
    "1986"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    }
  }
}