{
  "@id": "sfecli:kko/1985/II50",
  "languageVersion": [
    {
      "@id": "sfecli:kko/1985/II50/fin",
      "title_fi": [
        "KKO:1985-II-50"
      ],
      "abstract_fi": [
        "\n    Suomalaisella työntekijäin yhdistyksellä ei ollut oikeutta kansainvälisen työntekijäjärjestön hyväksymään ulkomaalaiseen työehtosopimukseen osallisen ulkomaalaisen työntekijäyhdistyksen valtuuttamanakaan omissa nimissään tehdä eräässä ulkomaalaisessa laivassa työssä olleiden merimiesten puolesta hakemusta tuon laivan panemisesta takavarikkoon heidän edellä tarkoitettuun työehtosopimukseen perustuvien palkkasaataviensa turvaamiseksi. Hakemusta ei tutkittu.\n    Ään.\n  "
      ],
      "hasFormat": {
        "@id": "sfecli:kko/1985/II50/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Suomen Merimies-Unioni r.y:n hakemus\n        Suomen Merimies-Unioni r.y. on 10.8.1982 antanut Turun ja Porin lääninhallitukselle näin kuuluvan hakemuksen: \"Allekirjoittanut järjestö anoo kunnioittavasti vastapuolta kuulematta väliaikaista turvaamistoimenpidettä kohdistettuna Liberian valtiosta olevaan m.s. Kamar-alukseen. International Transport Workers' Federation solmiman työehtosopimuksen mukaisesti ko. aluksella palvelevien merimiesten työsuhdesaatava, joka on erääntynyt, on noin 116.000 US dollaria ja Suomen rahassa n. 580.000 markkaa. Viittaamme mm. Merilain 212 §:ään. M.s. Kamar-aluksen omistaa Kalinadi Shipping Corp. Liberian valtiosta. Ko. alus on tällä hetkellä merellä Paraisten kunnan Airiston selällä. Alus on poistumassa Suomen alueelta. Turussa elokuun 10 päivänä 1982. Suomen Merimies-Unioni r.y., Helsinki\"\n        Lääninhallitus on ulosotonhaltijana samana päivänä antamallaan välipäätöksellä ja päätöksellä määrännyt asianomaisen ulosottomiehen toistaiseksi, ehdolla, että vastapuolelle ehkä aiheutuvan vahingon varalta asetettiin asianmukainen pantti tai takaus, panemaan takavarikkoon vastaajan ulosotonhaltijan toimialueella olevaa omaisuutta hakemuksessa mainitun saatavan arvosta. Näin määrätty toimenpide on niin ikään vielä samana päivänä suoritettu siten, että Paraisten piirin virkaa toimittava nimismies on ulosottomiehenä pannut aluksen takavarikkoon. Yhtiön asetettua pankkitakauksen ulosottomies on kuitenkin peruuttanut takavarikkoon panemisen 16.8.1982.\n      \n      \n        Kalinadi Shipping Corporation selitys\n        Varustamoyhtiö on lääninhallitukseen 23.8.1982 antamassaan vastineessa lausunut, ettei Suomen Merimies-Unioni r.y. ollut esittänyt mitään selvitystä siitä, että sillä olisi oikeus omissa nimissään nostaa hakemuksessa tarkoitettuja palkkasaatavia koskeva kanne ja hakea noiden saatavien turvaamiseksi takavarikkoa. M.s. Kamar'issa oli ollut sitä takavarikkoon pantaessa italialainen päällystö ja filippiiniläinen miehistö. Saatuaan vuonna 1980 laivan haltuunsa, yhtiö oli ensin tehnyt miehistösopimuksen Federazione Italiana Lavoratori del Mare edellä Pesca nimisen italialaisen merimiesten ammattijärjestön (FILM-CISL) kanssa siitä, että alus miehitettäisiin italialaisella miehistöllä. Kun pätevien italialaisten merimiesten saamisessa oli ilmennyt vaikeuksia, yhtiö oli tehnyt uuden miehistösopimuksen Filippiinien Merimiesunionin PHILIPPINES-PTGWO-ITF:n kanssa aluksen miehittämisestä filippiiniläisillä merimiehillä. Filippiinien hallitus oli sen hyväksynyt. Yhtiö oli sitten tämän mukaisesti tehnyt työsopimukset filippiiniläisten merimiesten kanssa. Ne olivat edelleen voimassa. Merimiehet olivat vastaanottaneet palkkansa sopimuksen mukaisesti eikä heillä ollut yhtiöltä mitään saatavia. Näillä perusteilla yhtiö on vastustanut hakemusta ja pyytänyt lääninhallituksen 10.8.1982 antaman takavarikkomääräyksen peruuttamista. Yhtiö on 16.9.1982 antanut lääninhallitukseen vielä kirjoituksen ja asiakirja-aineistoa osoittaakseen, ettei filippiiniläisillä merimiehillä ollut siltä mitään saatavia ja etteivät he hyväksyneet sitä, että yhdistys edusti heitä ja että he olivat kieltäneet sitä käyttämästä heidän puhevaltaansa.\n      \n      \n        Hakemuksen täydentäminen\n        Suomen Merimies-Unioni r.y. on lääninhallitukseen antamassaan kirjoituksessa täydentänyt hakemusta lausumalla, että Kalinadi Shipping Corporation oli solminut 15.1.1980 lukien International Transport Workers' Federation (ITF) hyväksymän työehtosopimuksen FILM-CISL -ammattijärjestön kanssa. Sopimus koski kaikkia mainitulle alukselle pestattuja ja tulevaisuudessa pestattavia merimiehiä. FILM-CISL oli toiminut ITF:n puolesta ja sen valtuuttamana. Työehtosopimuksen pakottava ja automaattinen vaikutus ulottui myös järjestäytymättömiin työntekijöihin, joiden työsuhteissa työehtosopimukseen sidottu työnantaja oli velvollinen sitä noudattamaan. Tämä merkitsi sitä, että työntekijöiden sitoumus työehtosopimuksen mukaisista eduista luopumisesta oli tehoton. Vakiintunut kansallinen ja kansainvälisoikeudellinen periaate oli, että ensiksi tehty työehtosopimus sitoi yli muiden, varsinkin kun yläyhdistys ITF oli hyväksynyt ainoastaan FILM-CISL -merimiesjärjestön sopimuksen. Selvyyden vuoksi FILM-CISL ja ITF olivat nostaneet 14.9.1982 vahvistuskanteen yhtiötä vastaan High Court of Justice Queen's Bench Division Commercial Court'ssa Englannin kuningaskunnassa. Aluksen miehistöluettelon mukaan riita koski 21 filippiiniläistä merimiestä, joilla oli 15.1.1980 lukien 30 kuukauden palkkasaatavia saamatta yhteensä 630.000 US dollaria eli 3.042.900 markkaa.\n      \n      \n        Suomen Merimies-Unioni r.y:n vastaus selitykseen\n        Lääninhallituksen varattua 17.9.1982 antamallaan välipäätöksellä yhdistykselle tilaisuuden vastata yhtiön antamaan selitykseen, yhdistys on lääninhallitukseen 12.10.1982 antamassaan kirjoituksessa uudistanut asiassa aikaisemmin lausumansa ja ilmoittanut, että mainitussa englantilaisessa tuomioistuimessa tapahtunut kanteen vireille paneminen perustui työehtosopimukseen ja että kanteessa oli vaadittu paitsi vahvistustuomiota myös suoritustuomiota. Heti kun sellainen olisi saatu, yhdistys hankkisi kansainvälisen oikeuden mukaisen vahvistustuomion Suomessa, koska työnantajan omaisuus oli täällä ja asianmukaisesti takavarikossa. Yhdistyksellä oli ollut laillinen valtuus toimia työehtosopimusosallisen FILM-CISL -merimiesjärjestön puolesta. Merimiesten erääntyneistä palkoista oli esitetty niin hyvä näyttö kuin oli ollut saatavissa ottaen huomioon, että alus oli poistunut Suomesta selvittämättä työsuhdeasioitaan ITF:n laillisessa rutiinitarkastuksessa Suomessa. Yhdistys on 19.10.1982 antanut lääninhallitukseen vielä kirjoituksen ja palkkasaatavia koskevaa asiakirja-aineistoa.\n      \n      \n        Lääninhallituksen päätös 3.11.1982\n        Huomioon ottaen FILM-CISL-ITF:n aseman sen ja vastaajan välisen työehtosopimuksen solmineena osapuolena sekä mainittujen merimiesjärjestöjen luonteen merimiesten ammatillisten etujen valvojana lääninhallitus on katsonut, että yhdistyksellä, hakemuksessa mainittujen merimiesten palkka-asioiden vaatiessa hoitamista, oli ollut oikeus puheena olevan hakemuksen vireillepanemiseen ja siten myös pyytämäänsä väliaikaiseen turvaamistoimenpiteeseen, kun todennäköisiä perusteita saamisen tueksi oli esitetty. Koska kuitenkin mainitut merimiehet eivät sittemmin esitetyn selvityksen mukaan olleet hyväksyneet yhdistyksen toimenpiteitä asiassa, vaan he olivat kieltäneet yhdistystä edustamasta siinä itseään, yhdistys ei näin ollen enää voinut vaatia enempiä toimenpiteitä asiassa. Tämän vuoksi lääninhallitus on jättänyt hakemuksen enemmälti tutkimatta. Samalla lääninhallitus on peruuttanut 10.8.1982 väliaikaisesti antamansa takavarikkomääräyksen.\n      \n      \n        Turun hovioikeuden päätös 19.4.1983\n        Hovioikeus, jonka tutkittavaksi Suomen Merimies-Unioni r.y. oli saattanut asian, on todennut, että yhdistys oli perustanut turvaamistoimenpidettä koskevan hakemuksensa siihen, että kysymyksessä olevalla aluksella palvelevilla miehistön jäsenillä oli aluksen varustamolta työsuhdesaatava, mutta ettei yhdistys omissa nimissään tekemänsä hakemuksen tueksi ollut esittänyt selvitystä oikeudestaan vaatia tuon saatavan turvaamista. Sen vuoksi hovioikeus tällä ja lääninhallituksen päätöksessä mainituilla perusteilla on katsonut, ettei ollut syytä muuttaa lääninhallituksen päätöstä, joka siis jäi pysyväksi.\n      \n    \n    \n      ASIAN KÄSITTELY KORKEIMMASSA OIKEUDESSA\n      Suomen Merimies-Unioni r.y. on pyytänyt valituslupaa sekä vaatinut, että Korkein oikeus vahvistaisi takavarikon edellytysten olleen olemassa. Yhdistys on muun muassa painottanut, että sen toiminta on perustunut sen asemaan jäsenjärjestönä ITF:ssä, jonka nimissä ja lukuun kaikki alan kansainväliset työehtosopimukset tehtiin ja FILM-CISL-ITF:n nimenomaiseen valtuutukseen. Määräajan jälkeen yhdistys on toimittanut tänne kaksi kirjelmää liitteineen. Korkein oikeus on 5.7.1983 myöntänyt Suomen Merimies-Unioni r.y:lle valitusluvan.\n      Kalinadi Shipping Corporation on antanut siltä pyydetyn vastauksen, jossa se on vaatinut valituksen hylkäämistä.\n      Korkein oikeus on 30.5.1984 toimittanut asiassa suullisen käsittelyn asianosaisten edustettuina ollessa.\n    \n    \n      KORKEIMMAN OIKEUDEN RATKAISU\n      \n        Perustelut\n        Suomen Merimies-Unioni r.y. on tehnyt puheena olevan, takavarikkoa koskevan hakemuksen omissa nimissään Kalinadi Shipping Corporationin palveluksessa m.s. Kamar -nimisellä aluksella olleiden filippiiniläisten merimiesten puolesta.\n        Takavarikon voimassa pysyminen edellyttää, että sen hankkinut nostaa ulosottolain 7 luvun 11 §:ssä tarkoitetun kanteen saatavaa koskevan tuomion aikaansaamiseksi. Tästä johtuu, että takavarikkoa voi toisen puolesta omissa nimissään hakea ainoastaan sellainen hakija, jolla on oikeus niin ikään omissa nimissään nostaa mainittu kanne.\n        Nyt kysymyksessä olevista palkkasaatavista voidaan Suomessa nostaa kanne ainoastaan yleisessä tuomioistuimessa. Oikeudenkäymiskaaren säännösten mukaan asianosaisen on käytettävä yleisessä tuomioistuimessa puhevaltaansa itse tai laillisen edustajansa tai asiamiehensä välityksellä. Tästä säännöstä on eräitä lainsäädäntöön perustuvia poikkeuksia. Sellaista säännöstä, joka oikeuttaisi työntekijäyhdistyksen omissa nimissään ajamaan yleisessä tuomioistuimessa kansalliseen työehtosopimukseen perustettua palkkasaatavaa koskevaa kannetta jäsentensä tai alan työntekijäin puolesta, ei laissa ole. Suomessa ei myöskään ole saatettu voimaan sellaista kansainvälistä sopimusta tai muuta järjestelyä, jonka mukaan Suomen Merimies-Unioni r.y:llä edes mainitun italialaisen työntekijäin yhdistyksen (FILM-CISL) valtuuttamana olisi oikeus omissa nimissään ajaa nyt kysymyksessä olevaa kannetta. Vain oikeuskäytännön kautta ei voida sellaista oikeutta Suomen Merimies-Unioni r.y:lle antaa.\n        Näillä perusteilla Korkein oikeus tulee siihen tulokseen, ettei Suomen Merimies-Unioni r.y:llä ole ollut oikeutta omissa nimissään mainittujen työntekijäin puolesta pyytää Kalinadi Shipping Corporationin omaisuutta pantavaksi takavarikkoon.\n      \n      \n        Päätöslauselma\n        Hovioikeuden päätöksen lopputulosta ei muuteta.\n      \n      \n        Eri mieltä olevan jäsenen lausunto\n        Oikeusneuvos Miettinen: Suomen Merimies-Unioni r.y. on hakenut Liberian lipun alla kulkeneen, Monacosta olevan Kalinadi Shipping Corporationin omistaman m.s. Kamar'in panemista takavarikkoon laivan filippiiniläisten merimiesten puolesta näiden palkkasaatavien turvaamiseksi. Hakemuksessa tarkoitetut saatavat perustuvat yhtiön työnantajana ja FILM-CISL:n työntekijäyhdistyksenä tekemään, ITF:n hyväksymään työehtosopimukseen. ITF:n ja sen jäsenjärjestöjen, Suomessa Suomen Merimies-Unioni r.y:n, tehtävänä on mm. valvoa Kansainvälisen työjärjestön (ILO) suositusten mukaisen vähimmäispalkkatason noudattamista suorittamalla työehtosopimusten tarkastuksia mukavuuslippulaivoilla, jollainen m.s. Kamar on. Näiden laivojen merimiehet ovat tavallisesti kotoisin kehitysmaista, vailla työasioittensa asianmukaiseen hoitamiseen tarpeellista tietoa ja taitoa. Käytännössä onkin tavanomaista, että tarkastuksen yhteydessä ilmenevässä työpalkkaa ja työoloja koskevassa asiassa tällaisia merimiehiä avustaa tai heidän puolestaan toimii asianomaisen työntekijäjärjestön edustaja. Olosuhteet aluksen olleessa merellä tai vieraassa satamassa ovat usein sellaiset, että näillä merimiehillä tosiasiallisesti ei ole mahdollisuuksia ryhtyä varsinkaan määräaikaa edellyttäviin kiireellisiin toimenpiteisiin asian hoitamiseksi viranomaismenettelyssä.\n        Nyt kysymyksessä olevassa m.s Kamar'in merimiesten palkkasaatavien turvaamiseksi haettua aluksen takavarikkoa koskevassa asiassa olosuhteet, erityisesti kun otetaan huomioon aluksen väliaikaista takavarikkoa koskevassa Korkeimmassa oikeudessa tänään myös ratkaistussa asiassa (S 83/536) ilmenneet seikat, ovat olleet tällaiset. Suomen Merimies-Unioni r.y:n toiminta sen noissa oloissa hakiessa FILM-CISL:n valtuuttamana mutta ilman Kamar'in merimiesten valtakirjaa takavarikkoa ovat kohtuuden mukaan rinnastettavissa kauppakaareen 18 luvun 10 §:ssä säännettyyn toimintaan ilman valtuutusta poissaolevan puolesta.\n        Näillä perusteilla katson, että Suomen Merimies-Unioni r.y:llä on ollut oikeus hakea puheena olevaa takavarikkoa. Koska m.s. Kamar kuitenkaan ei enää ole Suomessa, lausunnon antaminen enemmälti asiasta puoleltani raukeaa.\n        \n          Ratkaisuun osallistuneet: oikeusneuvokset Hämäläinen, af Hällström ja Lindholm sekä ylimääräinen oikeusneuvos Hagman\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1985-03-25"
  ],
  "judgmentNumber": [
    "II50"
  ],
  "date": [
    "1984-05-30"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1985:II50"
  ],
  "year": [
    "1985"
  ],
  "description": [
    "http://data.finlex.fi/voc/kko/swe/7af24c7a",
    "http://data.finlex.fi/voc/kko/fin/f5d5df42",
    "http://data.finlex.fi/voc/kko/swe/aa367339",
    "http://data.finlex.fi/voc/kko/fin/40d42713",
    "http://data.finlex.fi/voc/kko/fin/ee8b9ce3",
    "http://data.finlex.fi/voc/kko/swe/f4b7809b"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}