{
  "@id": "sfecli:kko/1990/127",
  "languageVersion": [
    {
      "@id": "sfecli:kko/1990/127/fin",
      "title_fi": [
        "KKO:1990:127"
      ],
      "abstract_fi": [
        "\n    Mainostoimiston palveluksessa olleella mainonnansuunnittelijalla oli alalla vallinneesta käytännöstä riippumatta oikeus kauppaliikkeiden ja toimistojen työaikalain mukaisiin lisä- ja ylityökorvauksiin.\n    Kauppaliikkeiden ja toimistojen työaikaL\n  "
      ],
      "hasFormat": {
        "@id": "sfecli:kko/1990/127/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Helsingin raastuvanoikeudessa\n        A on Creator Oy:lle 10.12.1987 tiedoksi toimituttamansa haasteen nojalla raastuvanoikeudessa lausunut, että hän oli 6.7.1985 ja 31.3.1987 välisen ajan työskennellyt työsopimuslain 1 §:n mukaisessa toistaiseksi voimassa olleessa työsopimussuhteessa mainonnansuunnittelijana yhtiön palveluksessa. Hänen palkkansa autoetuineen oli työsuhteen päättyessä ollut 18.650 markkaa kuukaudessa.\n        A oli koko työsuhteensa ajan jatkuvasti tehnyt lisä- ja ylitöitä, joista työnantaja ei ollut maksanut palkkaa eikä ylityökorvauksia. Hänen saatavansa olivat olleet vuodelta 1985 30.267 markkaa, vuodelta 1986 23.512 markkaa 50 penniä ja vuodelta 1987 1.596 markkaa eli yhteensä 55.375 markkaa 50 penniä, josta oli vähennettävä hänen ylityövapaina pitämiään 38 tuntia vastaavat 4.332 markkaa. Hän oli myös oikeutettu odotusajan palkkaan kuudelta päivältä, koska hänellä oli työsuhteen päättyessä ollut työnantajalta palkkasaatavaa.\n        Yhtiö oli 31.3.1987 irtisanonut A:n työsopimuksen sillä perusteella, että hän oli ollut soveltumaton työhönsä ja työympäristöönsä sekä pääasiakkaaseensa, mistä oli aiheutunut kohtuutonta haittaa työnantajan toiminnalle. Työsopimuksen irtisanominen oli kuitenkin ollut perusteeton. Hän oli työsuhteensa päättymisestä lähtien ollut työttömänä, mistä hänelle oli aiheutunut vahinkoa. Yhtiö oli velvollinen suorittamaan hänelle vahingonkorvaukseksi kuuden kuukauden palkkaa vastaavat 111.900 markkaa, josta oli vähennettävä hänen satunnaisilla freelance-töillä ansaitsemansa 49.875 markkaa.\n        Sen vuoksi A on vaatinut, että yhtiö velvoitettaisiin suorittamaan hänelle\n        1) vuosina 1985-1987 tehdyistä lisä- ja ylitöistä aiheutuvia korvauksia yhteensä 51.043 markkaa 50 penniä 16 prosentin korkoineen 25.935 markalle 31.12.1985 lukien, 23.512 markalle 50 pennille 31.12.1986 lukien ja 1.596 markalle 31.3.1987 lukien,\n        2) odotusajan palkkaa 5.086 markkaa 16 prosentin korkoineen haasteen tiedoksiannosta lukien ja\n        3) työsopimuslain nojalla korvausta työsuhteen päättymisestä aiheutuneesta vahingosta 62.025 markkaa 16 prosentin korkoineen haasteen tiedoksiannosta lukien sekä\n        4) korvausta oikeudenkäyntikuluista 16 prosentin korkoineen päätöksen julistamisesta.\n      \n      \n        Vastine\n        Yhtiö on myöntänyt A:n laskelmissa esitettyjen tuntimäärien ja laskentaperusteiden pitävän paikkansa. Yhtiön palveluksessa oleville mainonnansuunnittelijoille sen paremmin kuin muissakaan mainostoimistoissa työskenteleville niin kutsutuille luoville eli art directoreille ja copywritereille ei kuitenkaan maksettu korvausta lisäja ylitöistä, vaan se oli jo sisällytetty kuukausipalkkaan. Mainonnansuunnittelijoiden työ oli tavallaan urakkaluontoista ja he saivat varsin vapaasti itse valita työaikansa. A:n vuodelta 1985 vaatimat ylityökorvaukset olivat työaikalain 19 §:n nojalla jo vanhentuneet.\n        A:lla ei ollut oikeutta odotusajan palkkaan, koska hänellä ei ollut työnantajalta palkkasaatavia.\n        Yhtiö oli ollut pakotettu irtisanomaan A:n työsopimuksen, koska hänen asenteensa muita työntekijöitä, työntekoa ja erityisesti suurasiakkaita kohtaan oli kehittynyt negatiiviseen suuntaan. Hän ei ollut useasta keskustelusta, puhuttelusta ja varoituksesta huolimatta ottanut ojentuakseen.\n        Näillä perusteilla yhtiö on kiistänyt kanteen ja vaatinut korvausta oikeudenkäyntikuluistaan 16 prosentin korkoineen päätöksen julistamisesta.\n      \n      \n        Raastuvanoikeuden päätös 1.2.1989\n        Raastuvanoikeus on katsonut, että A:n oikeus lisäja ylityökorvaukseen vuodelta 1985 oli työaikalain 19 §:n säännös huomioon ottaen rauennut, kun haaste oli annettu tiedoksi vasta 10.12.1987.\n        Asiassa oli selvitetty, että niin yhtiössä kuin alalla yleisestikään ei A:han verrattavassa asemassa olevalle ollut suoritettu erikseen korvausta lisä- ja ylityöstä. A ei ollut näyttänyt, että hänen osaltaan olisi sovittu poikkeuksellisesta menettelystä.\n        A:lla ei ollut oikeutta odotusajan palkkaan, koska hänellä ei ollut yhtiöltä palkkasaatavaa.\n        Asiassa todistajina kuultujen X:n ja Y:n kertoman perusteella oli selvitetty, että A oli toimeksiantojen osalta tuntuvasti ylittänyt budjetit. Lisäksi niin sanottujen kohdematkojen esitteet oli, kun A ei ollut saanut niitä useista kehotuksista huolimatta tehdyiksi, jouduttu teettämään yhtiön toimesta ulkopuolisella. Tämän vuoksi ja kun työnantaja oli esittänyt A:lle huomautuksia työtehtävien suorittamisen johdosta, hänen työsopimuksensa irtisanomiseen oli ollut työsopimuslain 37 §:n tarkoittama erityisen painava syy.\n        Näillä perusteilla raastuvanoikeus on hylännyt kanteen kokonaan. A on velvoitettu korvaamaan yhtiön oikeudenkäyntikulut 8.000 markalla 16 prosentin korkoineen 1.2.1989 lukien.\n      \n      \n        Helsingin hovioikeuden tuomio 8.11.1989\n        Hovioikeus, jonka tutkittavaksi A oli saattanut jutun toistaen kanteensa ja vaatien korvaukseksi oikeudenkäyntikuluistaan hovioikeudessa 4.000 markkaa korkoineen, on kanteen kohdan 3 osalta lausunut selvitetyksi, että A:n työskentelytavat olivat poikenneet hänen ryhmänsä muiden jäsenten työskentelytavoista siten, että hän oli tullut työhön huomattavasti myöhemmin kuin muut, hoitanut osan aikaa päivällä omia asioitaan ja alkanut työskennellä keskitetymmin vasta kello 16-17 jälkeen, sekä siten, että hän oli käyttänyt oman osuutensa suorittamiseen liian suuren osan tehtävälle varatusta ajasta. Ainakin osittain tästä oli ollut seurauksena, että ryhmän muut jäsenet olivat joutuneet tekemään osuutensa työstä poikkeuksellisen lyhyessä ajassa ja tehtävälle laadittu aikataulu oli ylitetty.\n        Asiassa oli edelleen selvitetty, että A oli laiminlyönyt yhtiössä laskutuksen perusteena olleiden 15 minuutin tarkkuudella tehtävien päiväraporttien toimittamisen ajoissa, mistä oli ollut seurauksena, että yhtiö oli joutunut laskuttamaan asiakkaita puutteellisilla laskutustiedoilla. Tästä puolestaan oli aiheutunut, kun asiakkaita oli jouduttu laskuttamaan lisää, tyytymättömyyttä heidän keskuudessaan ja taloudellista vahinkoa yhtiölle sen luovuttua joidenkin lisälaskujen lähettämisestä.\n        Näillä sekä muutoin raastuvanoikeuden mainitsemilla perusteilla hovioikeus on jättänyt asian raastuvanoikeuden päätöksen lopputuloksen varaan. A on velvoitettu korvaamaan yhtiön vastauskulut 900 markalla 16 prosentin korkoineen hovioikeuden tuomion antopäivästä lukien.\n      \n    \n    \n      MUUTOKSENHAKU KORKEIMMASSA OIKEUDESSA\n      A:lle on myönnetty valituslupa 9.4.1990 lisä- ja ylityökorvausten osalta. Muulta osalta kysymys valitusluvan myöntämisestä on siirretty ratkaistavaksi valituksen käsittelyn yhteydessä. Yhtiö on antanut siltä pyydetyn vastauksen muutoksenhakemukseen.\n      A on valituksessaan toistanut kanteensa ja vaatinut korvaukseksi oikeudenkäyntikuluistaan raastuvanoikeudessa 18.150 markkaa 16 prosentin korkoineen 1.2.1989 lukien, hovioikeudessa 4.000 markkaa 16 prosentin korkoineen 8.11.1989 lukien ja Korkeimmassa oikeudessa 5.000 markkaa 16 prosentin korkoineen Korkeimman oikeuden tuomion antamisesta.\n    \n    \n      KORKEIMMAN OIKEUDEN RATKAISU 11.10.1990\n      \n        Päätös valituslupahakemukseen\n        A:lle myönnetään valituslupa odotusajan palkan osalta. Muulta osalta valituslupaa ei myönnetä. Hovioikeuden tuomio jää siis työsopimuksen irtisanomisesta vaaditun vahingonkorvauksen osalta pysyväksi.\n      \n      \n        Pääasiaratkaisu\n        Perustelut\n        A on työskennellyt työsopimuslain 1 §:n mukaisessa työsopimussuhteessa Creator Oy nimisessä mainostoimistossa. Kauppaliikkeiden ja toimistojen työaikalain 1 §:n 1 momentin mukaan tätä lakia sovelletaan työsopimuslaissa tarkoitettuun työnantajaan ja työntekijään kauppaliikkeessä ja toimistossa samoin kuin näihin verrattavissa yrityksissä. Mainostoimisto on lainkohdassa tarkoitettu toimisto. A:han on siten sovellettava kauppaliikkeiden ja toimistojen työaikalakia.\n        Asiassa esitetyn selvityksen mukaan mainostoimistoissa ei alalla vallitsevan käytännön mukaisesti suoriteta lisä- ja ylityökorvauksia A:n asemassa oleville mainonnansuunnittelijoille. Työntekijöiden mahdollisten ylityökorvausten katsotaan jo sisältyvän heidän palkkaansa. Kauppaliikkeiden ja toimistojen työaikalain 7 §:n 9 momentin mukaan sopimus, jolla vähennetään työntekijälle mainitun pykälän mukaan tulevia etuja tai jolla korotettu palkka sisällytetään peruspalkkaan, on kuitenkin mitätön. Tämän vuoksi alalla vallitseva käytäntö ei vaikuta A:n oikeuteen saada lisä- ja ylityökorvauksia.\n        A on vapaasti saanut valita työaikansa, mutta ylityön tekeminen on kuitenkin tapahtunut työnantajan tieten. A on usein tullut työhön huomattavasti myöhemmin kuin muut, mutta hän ja yhtiö eivät kuitenkaan ole kauppaliikkeiden ja toimistojen työaikalain 7 §:n 5 momentin mukaisesti sopineet, että ylityöstä maksettava palkka vaihdettaisiin vastaavaan vapaa-aikaan säännöllisenä työaikana enemmälti kuin kanteessa on jo otettu huomioon.\n        A on pannut vuosien 1985-1987 lisä- ja ylityökorvauksia koskevan kanteensa vireille 10.12.1987, joten hänen oikeutensa korvauksiin vuodelta 1985 ei ole kauppaliikkeiden ja toimistojen työaikalain 13 §:n nojalla rauennut.\n        A:n vaatimat lisä- ja ylityökorvaukset perustuvat määriltään päiväraporttien nojalla tehtyihin laskelmiin. Kauppaliikkeiden ja toimistojen työaikalain 12 §:n mukaisen velvoitteensa ylityöluetteloiden pitämiseen laiminlyönyt yhtiö ei ole määrällisesti kiistänyt A:n laskelmia. Yhtiö on velvollinen suorittamaan A:lle vaaditut lisä- ja ylityökorvaukset.\n        Työsuhteesta johtuvien saatavien eli lisä- ja ylityökorvausten suoritus on työsuhteen päättyessä viivästynyt. A:lla on työsopimuslain 22 §:n 5 momentin nojalla oikeus vaatimaansa odotusajan palkkaan.\n        Koska yhtiö osittain häviää jutun Korkeimmassa oikeudessa, tulee sen korvata osa A:n oikeudenkäyntikuluista asiassa.\n        Tuomiolauselma\n        Hovioikeuden tuomio ja raastuvanoikeuden päätös kumotaan A:n vaatimien lisä- ja ylityökorvausten ja odotusajan palkan sekä oikeudenkäyntikulujen osalta ja A vapautetaan velvollisuudesta korvata Creator Oy:n oikeudenkäyntikuluja raastuvanoikeudessa ja hovioikeudessa. Yhtiö velvoitetaan suorittamaan A:lle korvauksena vuosina 1985-1987 tehdyistä lisä- ja ylitöistä yhteensä 51.043,50 markkaa 16 prosentin korkoineen 25.935 markalle 31.12.1985 lukien, 23.512,50 markalle 31.12.1986 lukien ja 1.596 markalle 31.3.1987 lukien sekä odotusajan palkkana 5.086 markkaa 16 prosentin korkoineen 10.12.1987 lukien.\n        Yhtiö velvoitetaan suorittamaan A:lle korvaukseksi oikeudenkäyntikuluista jutussa 3.000 markkaa 16 prosentin korkoineen Korkeimman oikeuden tuomion antamisesta.\n        \n          Ratkaisuun osallistuneet: oikeusneuvokset Ailio, Ådahl, Riihelä, Haarmann ja Taipale\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1990:127"
  ],
  "description": [
    "http://data.finlex.fi/voc/kko/fin/b4780fcc",
    "http://data.finlex.fi/voc/kko/swe/aa367fd4",
    "http://data.finlex.fi/voc/kko/swe/fe33c7f7"
  ],
  "judgmentNumber": [
    "127"
  ],
  "date": [
    "1990-05-30"
  ],
  "issued": [
    "1990-10-11"
  ],
  "creator": [
    "http://data.finlex.fi/common/KKO"
  ],
  "year": [
    "1990"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}