{
  "@id": "sfecli:kko/1985/II113",
  "languageVersion": [
    {
      "@id": "sfecli:kko/1985/II113/fin",
      "title_fi": [
        "KKO:1985-II-113"
      ],
      "abstract_fi": [
        "\n    A oli tehnyt lyhyen ajan sisällä kaksi sisällöltään osittain toisistaan poikkeavaa testamenttia. Jälkimmäisellä testamentillaan hän oli tarkoittanut muuttaa aikaisempaa testamenttiaan. Muutosten vaikutus aikaisemman testamentin peruutuksena riippui myöhemmän testamentin voimassaolosta.\n    Myöhempi testamentti oli löytynyt yli 10 vuoden kuluttua A:n kuolemasta. Kun testamentin saajat eivät olleet perintökaaren 16 luvussa säädetyllä tavalla saattaneet kyseiseen testamenttiin perustuvaa oikeuttaan voimaan 10 vuoden kuluessa A:n kuolemasta, he olivat menettäneet testamenttiin perustuvan oikeutensa.\n    Niiden testamentin saajien, jotka A:n toissijaisina perillisinä olivat osallistuneet hänen jälkeensä pidettävään perunkirjoitukseen, ei pelkällä osallistumisellaan katsottu vastaanottaneen kysymyksessä olevaa testamenttia, josta heillä perunkirjoituksessa ei ollut edes tietoa.\n    A:n leski B, joka oli valvonut ensimmäisen testamentin ja saanut sen nojalla koko A:n omaisuuden, oli omassa testamentissaan määrännyt C:n testamenttinsa toimeenpanijaksi. C:llä ei ollut puhevaltaa tässä kuolinpesien osakkaiden välisessä oikeudenkäynnissä.\n    Ään.\n  "
      ],
      "hasFormat": {
        "@id": "sfecli:kko/1985/II113/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Kemijärven kihlakunnanoikeudessa\n        D ja hänen myötäpuolensa ovat E:lle ja tämän myötäpuolille yhteisesti sekä C:lle erikseen toimituttamiensa haasteiden nojalla kihlakunnanoikeudessa kertoneet, että Kemijärveltä ollut maanviljelijä A oli kuollut 30.4.1970 lapsettomana jättäen jälkeensä oikeudenomistajana lesken, samasta kaupungista olleen maanviljelijän B:n. Leski oli valvonut 7.10.1970 Kemijärven kihlakunnanoikeudessa edesmenneen miehensä 8.5.1963 allekirjoittaman testamentin, jolla tämä oli määrännyt kaiken omaisuutensa täydellä omistusoikeudella B:lle. B oli 24.10.1970 pitänyt miehensä jälkeen perunkirjoituksen, johon hän oli kutsunut kaikki A:n toissijaiset perilliset. Toimitukseen olivat saapuneet D:n myötäpuoliin lukeutuvat F ja G. Perunkirjan perusteeksi B oli esittänyt muun muassa miehensä edellä mainitun 8.5.1963 päivätyn testamentin. Perunkirjan mukaan A:n oli todettu jättäneen jälkeensä Kemijärven Isokylässä sijaitsevat tilat Kesälahti RN:o 88:21, Palopää RN:o 72:16, Rajasinpää RN:o 74:1 ja Kristola RN:o 8:7, rahaa 218.385 markkaa 63 penniä sekä 124 Kyrön Mylly- ja Sähköosakeyhtiön osaketta ja joukon irtaimia esineitä. B oli saanut 7.6.1972 Kemijärven tuomiokunnan tuomarilta edellä mainitun testamentin perusteella lainhuudon sanottuihin tiloihin. Lisäksi hän oli saanut saman testamentin perusteella kaiken muunkin A:n omaisuuden.\n        B oli kuollut 17.11.1979 jättäen oikeudenomistajinaan E:n myötäpuolineen. B:n jälkeen 8.11.1980 toimitetussa perunkirjoituksessa oli todettu hänen jättäneen jälkeensä muun muassa edellä mainitut neljä tilaa ja Kyrön Mylly- ja Sähköosakeyhtiön osakkeet sekä rahaa 235.597 markkaa 36 penniä ja erinäistä irtaimistoa. Perunkirjan liitteeksi oli otettu B:n 29.7.1976 allekirjoittama testamentti, jolla hän oli määrännyt kaikesta omaisuudestaan ja jossa hän oli määrännyt Kemijärveltä olevan pankinjohtajan C:n testamentin toimeenpanijaksi. Tämä testamentti oli valvottu, mutta sitä ei ollut pantu täytäntöön, koska B:n oikeus miehensä omaisuuteen oli tullut kiistanalaiseksi.\n        Kemijärven kaupungista oleva varatuomari H, joka oli B:n oikeudenomistajilta saanut tehtäväkseen perunkirjoituksen toimittamisen, oli 24.7.1980 hakenut Pohjolan Osuuspankin Kemijärven konttorista B:n jälkeensä jättämiä papereita. Näiden mukana pankki oli luovuttanut H:lle suljetun kirjekuoren, joka siihen merkityn tekstin mukaan sisälsi A:n testamentin. Kirjekuoressa oli ollut A:n 24.6.1963 allekirjoittama testamentti. Tässä testamentissa A oli määrännyt B:lle Rajasinpää nimisen tilan RN:o 74:1, Palonpää nimisestä tilasta RN:o 72:3 Kotipalstan, Etumaan palstan ja Niittylahden palstan rakennuksineen ja puustoineen sekä määräaloille kuuluvine osaluvun mukaisine osuuksineen kantatilan yhteisistä, puolet A:n nimellä olevista talletuksista sekä muun irtaimiston kokonaan. Loput omaisuudestaan A oli määrännyt testamentista lähemmin ilmenevällä tavalla jaettavaksi D:n ja hänen myötäpuoltensa kesken. D ja hänen myötäpuolensa olivat saaneet tiedon 24.6.1963 tehdystä testamentista 5.11.1980 ja valvoneet sen Kemijärven kihlakunnanoikeudessa 14.1.1981, minkä jälkeen se oli annettu tiedoksi kaikille A:n ja B:n oikeudenomistajille.\n        B oli saadessaan A:n omaisuuden omistukseensa perustanut oikeutensa 8.5.1963 allekirjoitettuun testamenttiin, vaikka A oli B:n tieten 24.6.1963 allekirjoittamallaan, aikaisemman testamentin kanssa sisällöltään ristiriidassa olevalla testamentillaan selvästi peruuttanut aikaisemman testamenttinsa. Näin ollen B oli voimassa olevan testamentin salaten perustanut oikeutensa peruutetuksi tietämäänsä testamenttiin. Tämän johdosta hän oli perintökaaren 15 luvun 2 §:n nojalla menettänyt oikeutensa myös jälkimmäisen testamentin saamiseen A:n jälkeen. Vaikka B:n ei katsottaisikaan tahallaan salanneen miehensä myöhempää testamenttia, hän oli joka tapauksessa perustanut oikeutensa peruutettuun testamenttiin.\n        A:n 24.6.1963 tekemän testamentin saajista edellä mainitut F ja G, jotka samalla olivat A:n toissijaisia perillisiä, olivat osallistuneet A:n jälkeen pidettyyn perunkirjoitukseen ja siten perintökaaren 16 luvun 2 §:n 2 momentin tarkoittamalla tavalla vastaanottaneet perinnön. Mainittu testamentti oli tullut D:n ja hänen myötäpuoliensa tietoon vasta 5.11.1980 eikä testamentti sen vuoksi ollut heihin nähden vanhentunut.\n        Edellä mainituilla perusteilla D ja hänen myötäpuolensa ovat vaatineet, että A:n vahvistetaan 24.6.1963 tekemällään testamentilla peruuttaneen 8.5.1963 tekemänsä testamentin, B julistetaan perintökaaren 15 luvun 2 §:n nojalla menettäneeksi kokonaan oikeutensa A:n 24.6.1963 tekemän testamentin saamiseen, B:lle 7.6.1972 myönnetyt lainhuudot julistetaan mitättömiksi, B:n oikeudenomistajat määrätään palauttamaan A:n kuolinpesään osituksen ja perinnönjaon toimittamista varten kaikki se omaisuus, minkä B oli saanut A:n 8.5.1963 tekemään testamentin nojalla, kuin myös se omaisuus, joka oli tullut sanotun omaisuuden sijaan, sekä että asianajajat X ja Y määrätään pesänjakajiksi A:n ja B:n kuolinpesiin. Lisäksi D ja hänen myötäpuolensa ovat vaatineet oikeudenkäyntikulujensa korvaamista.\n      \n      \n        Oikeudenkäyntiväitteet ja vastineet\n        E ja hänen myötäpuolensa sekä C ovat väittäneet,\n        että koska D ja hänen myötäpuolensa eivät olleet saattaneet A:n 24.6.1963 tekemään testamenttiin perustuvaksi väittämäänsä oikeutta voimaan perintökaaren 16 luvun 11 §:ssä säädetyin tavoin kymmenen vuoden kuluessa A:n kuolemasta, he olivat menettäneet sanotun oikeutensa eikä heillä ollut jutussa kannevaltaa, vaan kanne oli tämän vuoksi jätettävä tutkimatta, sekä\n        että koska B oli 29.7.1976 tekemässään testamentissa määrännyt C:n testamenttinsa toimeenpanijaksi ja kun näin ollen ainoastaan C:llä perintökaaren 19 luvun 13 ja 21 §:n mukaan oli oikeus edustaa B:n kuolinpesää kolmatta henkilöä vastaan sekä kantaa ja vastata pesää koskevissa asioissa, E:llä ja hänen myötäpuolillaan ei ollut oikeutta käyttää sanotun kuolinpesän puhevaltaa ja heitä vastaan ajettu kanne oli myös tällä perusteella jätettävä tutkimatta.\n        Pääasian osalta E ja hänen myötäpuolensa sekä C ovat sen varalta, että kanne heidän edellä mainituista väitteistään huolimatta tutkittaisiin, vastustaneet kannetta sekä vaatineet sen hylkäämistä ja korvausta oikeudenkäyntikuluistaan.\n      \n      \n        Kihlakunnanoikeuden päätös 12.10.1982\n        Kihlakunnanoikeus on antamatta vastausta oikeudenkäyntiväitteisiin lausunut, että A oli kuollut 30.4.1970 lapsettomana. Leski B oli 7.10.1970 valvonut Kemijärven kihlakunnanoikeudessa miehensä 8.5.1963 allekirjoittaman testamentin, jolla tämä oli määrännyt kaiken omaisuutensa täydellä omistusoikeudella hänelle, ja 7.6.1972 saanut mainitun testamentin perusteella lainhuudon Kemijärven kunnan Isokylässä sijaitseviin tiloihin Kristola RN:o 8:7, Palonpää RN:o 72:9, Rajasinpää RN:o 74:1 ja Kesälahti RN:o 88:21. Lisäksi hän oli saanut kaiken muunkin A:n omaisuuden. B oli kuollut 17.11.1979. Valmisteltaessa hänen perunkirjoitustaan oli 24.7.1980 löytynyt A:n 24.6.1963 allekirjoittama testamentti, jossa hän oli määrännyt vain osan omaisuudestaan B:lle sekä muun omaisuutensa D:lle ja hänen myötäpuolilleen.\n        Kumpikin testamentti oli tehty perintökaaren 10 luvun 1 §:ssä säädetyin tavoin. Vakiintuneen oikeuskäytännön ja jutussa esitetyn näytön perusteella A oli 24.6.1963 tehdyllä testamentillaan tarkoittanut peruuttaa aikaisemmin 8.5.1963 tehdyn testamentin. A:n kuoltua 30.4.1970 oli 24.6.1963 tehty testamentti löytynyt 24.7.1980. Testamentin saajat eivät olleet saattaneet testamenttiin perustuvaa oikeuttaan voimaan perintökaaren 16 luvun 1 §:ssä säädetyin tavoin kymmenen vuoden kuluessa A:n kuolemasta.\n        F ja G olemalla pelkästään läsnä A:n jälkeen toimitetussa perunkirjoituksessa eivät olleet perintökaaren 16 luvun 2 §:n 2 momentin mukaisesti vastaanottaneet testamenttia, jonka olemassaolosta he eivät edes olleet tienneet.\n        Jutussa oli jäänyt näyttämättä, että B olisi tahallaan salannut A:n 24.6.1963 tekemän testamentin.\n        Mainituilla perusteilla kihlakunnanoikeus on vahvistanut D:n ja hänen myötäpuoltensa menettäneen oikeutensa puheena olevaan testamenttiin ja 8.5.1963 tehdyn testamentin jääneen voimaan.\n        Kihlakunnanoikeus on hylännyt pesänjakajan määräämistä koskevan vaatimuksen, koska D ja hänen myötäpuolensa eivät olleet B:n kuolinpesän osakkaita eikä A:n kuolinpesään ollut enää jäänyt mitään jaettavaa 8.5.1963 tehdyn ja voimaan jääneen testamentin perusteella.\n        Oikeudenkäymiskaaren 21 luvun 3 §:n nojalla E:n ja hänen myötäpuoltensa sekä C:n tuli asian laadun vuoksi pitää oikeudenkäyntikulunsa vahinkonaan.\n      \n      \n        Rovaniemen hovioikeuden tuomio 18.7.1984\n        Hovioikeus, jossa asianosaiset puolin ja toisin olivat hakeneet muutosta, D ja hänen myötäpuolensa toistaen kihlakunnanoikeudessa tekemänsä vaatimukset ja E ja hänen myötäpuolensa sekä C toistaen kihlakunnanoikeudessa tekemänsä väitteet sekä oikeudenkäyntikuluvaatimuksensa, on katsonut, että koska D ja hänen myötäpuolensa olivat väittäneet heillä olevan oikeudellista tarvetta saada tuomioistuimen ratkaisu kanteessa mainituista vaatimuksista heillä oli oikeus omissa nimissään ajaa kannetta jutussa. D:n ja hänen myötäpuoliensa kanne oli koskenut ensisijaisesti sen seikan selvittämistä, kummanko A:n tekemän testamentin mukaisesti perintö hänen jälkeensä tulisi jakaa. Tämän vuoksi ja kun B 29.7.1976 tekemällään testamentilla ei ollut tarkoittanut eikä hän olisi voinutkaan määrätä siitä, ketä vastaan A:n tekemistä testamenteista jutussa kannetta oli ajettava, kanne oli kohdistettu oikein B:n perillisiin eikä C:llä ollut puhevaltaa jutussa.\n        Pääsian osalta hovioikeus on jättänyt asian kihlakunnanoikeuden päätöksen varaan.\n      \n    \n    \n      VAATIMUKSET, VALITUSLUVAN MYÖNTÄMINEN JA VÄLITOIMET\n      D ja hänen myötäpuolensa sekä E ja hänen myötäpuolensa ja C ovat pyytäneet valituslupaa ja muutoksenhakemuksissaan toistaneet, D myötäpuolineen kihlakunnanoikeudessa tekemänsä vaatimukset sekä E myötäpuolineen ja C kihlakunnanoikeudessa tekemänsä väitteet. Lisäksi he ovat vaatineet korvausta oikeudenkäyntikuluistaan.\n      Korkein oikeus on myöntänyt valitusluvan 1.10.1984 D:lle ja hänen myötäpuolilleen sekä, siirrettyään tuolloin kysymyksen valitusluvan myöntämisestä muille hakijoille ratkaistavaksi D:n ja hänen myötäpuoltensa valituksen käsittelyn yhteydessä, tällöin myös E:lle ja hänen myötäpuolilleen sekä C:lle.\n      Asianosaiset ovat puolin ja toisin antaneet heiltä toistensa hakemusten johdosta pyydetyt vastaukset.\n    \n    \n      KORKEIMMAN OIKEUDEN RATKAISU\n      \n        Asianosaisten puhevalta\n        D:llä ja hänen myötäpuolillaan A:n perillisinä ja testamentinsaajina on oikeudellista tarvetta saada tuomioistuimen ratkaisu kanteessa esittämiinsä vaatimuksiin. Tämän vuoksi heillä on, kuten myös hovioikeus on katsonut, oikeus ajaa kannetta jutussa.\n        E:stä ja hänen myötäpuoliaan sekä C:tä vastaan ajettu kanne koskee kysymystä siitä, miten A:n jäämistö on B:n kuoltua jaettava. Pääosa kantajista A:n perillisinä on B:n kuolinpesän osakkaita ja he ovat perustaneet kanteensa, paitsi A:n 24.6.1963 tekemään testamenttiin, myös perintöoikeuteensa. Kyseessä on näin ollen kuolinpesän osakkeiden välinen oikeudenkäynti eikä perintökaaren 19 luvun 13 §:ssä tarkoitettu kolmannen henkilön kuolinpesää vastaan ajama kanne, jossa viimeksi mainitun lainkohdan ja saman luvun 21 §:n mukaan kuolinpesän edustaminen kuuluu testamentin toimeenpanijalle. Asiayhteyden vuoksi tämä koskee kannetta myös siltä osin kuin ne kantajat, jotka eivät ole A:n perillisiä, ovat vaatineet heille A:n 24.6.1963 tekemässä testamentissa määrättyjä erityisjälkisäädöksiä. Tämän vuoksi Korkein oikeus katsoo, ettei ole syytä muuttaa sitä lopputulosta, johon hovioikeus on päätynyt katsoessaan, että oikeita vastaajia jutussa ovat E ja hänen myötäpuolensa B:n perillisinä ja ettei C:llä B:n testamentin toimeenpanijana ole puhevaltaa jutussa.\n      \n      \n        Pääasiaa koskevat perustelut\n        A on 24.6.1963 tehdyllä toisella testamentilla tarkoittanut muuttaa 8.5.1963 tekemäänsä ensimmäistä testamenttia siltä osin kuin B:lle oli ensimmäisessä testamentissa määrätty koko hänen omaisuutensa. Kun tämä muutos sisältyy myöhempään testamenttiin sen osana, muutoksen vaikutus testamentin peruutuksena jää riippuvaksi siitä, onko myöhempi testamentti enää voimassa.\n        A:n 24.6.1963 tekemä testamentti on 24.7.1980 saatu erään pankin avoimesta säilytyksestä. Siellä se on ollut pankin lakkasinetillä suljetussa kirjekuoressa, jossa oli merkintä: \"Tämä kirje sisältää Kemijärven kunnan Isokylästä olevan tilallisen A:n testamentin.\" Kuori on avattu pankissa 24.7.1980. Siitä, milloin kuori sisältöineen oli tuotu säilytykseen ja kuka sen oli tuonut, ei ole selvitystä. Vaikka B on ollut paikalla A:n allekirjoittaessa 24.6.1963 tekemänsä testamentin, hänen tietoisuudestaan sanotun testamentin sisällöstä ja voimassaolosta ei ole esitetty sellaista näyttöä, että hänen voitaisiin katsoa tahallaan salanneen tuon testamentin, joka ainakin A:n kuoltua on ollut hänen saatavissaan ja olisi myös hänen hävitettävissään.\n        F ja G eivät pelkällä osallistumisellaan A:n jälkeen toimitettuun perunkirjoitukseen ole perintökaaren 16 luvun 2 §:n 2 momentin mukaisesti vastaanottaneet testamenttia, jonka olomassaolosta he eivät edes olleet tietoisia.\n        Koska toisen testamentin saajat eivät ole perintökaaren 16 luvun 1 §:ssä säädetyin tavoin saattaneet siihen perustuvaa oikeutta voimaan 10 vuoden kuluessa A:n kuolemasta ja kun tuossa testamentissa ei ole sellaisia määräyksiä tai lykkääviä ehtoja, joiden perusteella D:n ja hänen myötäpuoliensa testamenttiin perustuva oikeus olisi alkanut myöhemmin, D ja hänen myötäpuolensa ovat menettäneet oikeutensa tuohon testamenttiin.\n      \n      \n        Tuomiolauselma\n        Hovioikeuden tuomion lopputulosta ei muuteta. Asian laadun vuoksi asianosaisten on puolin ja toisin pidettävä vahinkonaan heillä Korkeimmassa oikeudessa olleet kulut.\n      \n      \n        Eri mieltä olevien jäsenten lausunnot\n        Oikeusneuvos Heinonen: Olen Korkeimman oikeuden tuomiosta ilmenevällä kannalla siltä osin kuin se koskee valitusluvan myöntämistä myös E:lle ja hänen myötäpuolilleen sekä C:lle sekä asianosaisten puhevaltaa.\n        Pääasian osalta lausun seuraavaa: Tekemällä uuden testamentin 24.6.1963 eli vain puolitoista kuukautta edellisen, 8.5.1963 laatimansa testamentin tekemisen jälkeen A on antamalla uudessa testamentissaan yksityiskohtaiset ja selkeät määräykset omaisuudestaan selvästi ilmaissut, miltä kohdin 8.5.1963 tehty testamentti ei enää vastannut ja miltä kohdin se edelleen vastasi hänen viimeistä tahtoaan. Näin menetellessään A on peruuttanut edellisen testamenttinsa niiltä osin kuin myöhempi testamentti poikkesi siitä ja jättänyt sen voimaan niiltä osin kuin siinä olevat määräykset oli toistettu myöhemmässä testamentissa.\n        A:n 24.6.1963 tekemä testamentti on 24.7.1980 saatu erään pankin avoimesta säilytyksestä. Siellä se on ollut pankin lakkasinetillä suljetussa kirjakuoressa, jossa oli merkintä: \"Tämä kirje sisältää Kemijärven kunnan Isokylästä olevan tilallisen A:n testamentin.\" Kuori on avattu pankissa 24.7.1980. Siitä, milloin kuori sisältöineen oli tuotu säilytykseen ja kuka sen oli tuonut, ei ole selvitystä. Vaikka B on ollut paikalla A:n allekirjoittaessa 24.6.1963 tekemänsä testamentin, hänen tietoisuudestaan sanotun testamentin sisällöstä ja voimassaolosta ei ole esitetty sellaista näyttöä, että hänen voitaisiin katsoa tahallaan salanneen tuon testamentin, joka ainakin A:n kuoltua on ollut hänen saatavissaan ja olisi ollut myös hänen hävitettävissään.\n        Kun A:n 8.5.1963 tekemä testamentti on ollut voimassa vain siltä osin kuin 24.6.1963 tehty testamentti ei sisältänyt siitä poikkeavia määräyksiä, B:lle 8.5.1963 tehdyn testamentin perusteella 7.6.1972 myönnetyt lainhuudot nykyisin Kemijärven kaupungin Isossakylässä sijaitseviin tiloihin Kristola RN:o 8:7, Palonpää RN:o 72:9 ja Kesälahti RN:o 88:21 eivät perustu laillisiin saantoihin. Kanne, jossa vaaditaan lainhuutojen julistamista mitättömäksi, on tullut vireille B:n seuraajia vastaan kymmenen vuoden kuluessa lainhuutojen myöntämisestä.\n        Kantajat, joista muut paitsi I, J ja K ovat A:n toissijaisia perillisiä B:n jälkeen, ovat pyytäneet pesänjakajan määräämistä A:n ja B:n kuolinpesiin. Jutussa on kuultu kuolinpesien muita osakkaita tai heille on ainakin varattu tilaisuus tulla kuulluiksi. Sen vuoksi on tarkoituksenmukaista määrätä pesänjakajiksi kantajien ja vastaajien yhteisesti sopivina pitämät henkilöt.\n        Edellä esittämilläni perusteilla\n        Vahvistan A:n 8.5.1963 tekemän testamentin tahottomaksi niiltä osin kuin A on 24.6.1963 testamentin muodossa tekemällään asiakirjalla sen peruuttanut,\n        julistan B:lle 8.5.1963 tehdyn testamentin perusteella Kristolan, Palonpään ja Kesälahden tiloihin myönnetyt lainhuudot mitättömiksi sekä\n        määrään asianajajat X:n ja Y:n pesänjakajiksi A:n ja B:n kuolinpesiin.\n        Muilta osin eli sikäli kuin kanne on enemmälti hylätty jätän hovioikeuden tuomion lopputuloksen pysyväksi.\n        Asian laadun vuoksi asianosaisten on puolin ja toisin pidettävä vahinkonaan heillä Korkeimmassa oikeudessa olleet oikeudenkäyntikulut.\n        Oikeusneuvos Leivonen: Olen samaa mieltä kuin oikeusneuvos Heinonen.\n      \n      \n        Ratkaisuun osallistuneet: oikeusneuvokset Portin, Nybergh ja Hiltunen\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1985-06-26"
  ],
  "judgmentNumber": [
    "II113"
  ],
  "date": [
    "1984-11-23"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1985:II113"
  ],
  "year": [
    "1985"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    }
  }
}