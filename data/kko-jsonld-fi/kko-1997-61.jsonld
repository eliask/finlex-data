{
  "@id": "sfecli:kko/1997/61",
  "languageVersion": [
    {
      "@id": "sfecli:kko/1997/61/fin",
      "title_fi": [
        "KKO:1997:61"
      ],
      "abstract_fi": [
        "\n    Maahantuoja oli myynyt konepajalle lautasaluslaattoja, jotka konepaja oli kiinnittänyt valmistamiensa virtakiskojen osiksi. Konepaja oli toimittanut kiskoja asiakkailleen. Koska laatat olivat virheellisiä ja saattoivat vahingoittaa virtakiskoja, konepaja oli joutunut tarkastamaan kiskoja ja vaihtamaan laatat virheettömiin. Tästä työstä ja nostoauton vuokraamisesta konepajalle aiheutuneita kuluja pidettiin välillisenä vahinkona.\n    Ään.\n  "
      ],
      "hasFormat": {
        "@id": "sfecli:kko/1997/61/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Vantaan kihlakunnanoikeuden päätös 25.5.1993\n        Kihlakunnanoikeus katsoi Katko Oy Koneraudan kanteesta selvitetyksi, että Ruuvitalo Oy oli vuosina 1990 ja 1991 myynyt Katko Oy Koneraudalle DIN 6796 standardin tarkoittamia maahantuomiaan lautasaluslaattoja. Katko Oy Konerauta oli toimittanut asiakkaalleen Veitsiluoto Oy:lle alkuvuodesta 1991 lähes 30 sellaista alumiinista valmistettua kiskosiltaa, joissa oli käytetty näitä lautasaluslaattoja.\n        Veitsiluoto Oy:n Oulun tuotantolaitoksella oli tapahtunut 14.9.1991 kiskosillassa oikosulku. Veitsiluoto Oy:n sähkömiehet olivat avattuaan kiskoliitoksen alaritilän kannen löytäneet kannen päältä Katko Oy Koneraudan toimittamasta virtakiskosta Ruuvitalo Oy:n maahantuoman lautasaluslaatan kaksi katkennutta osaa. Toinen osa oli kirkas ja toinen tumma, valokaarivaurioitunut. Noin puolet laatasta oli ollut edelleen liitinmutterin alla. Lautasaluslaatta oli rikkoontuessaan ja pudotessaan aiheuttanut valokaaren vaihekiskojen sekä kiskojen ja kiskokotelon välille. Valokaari oli edennyt syöttösuunnassa kojeiston kuormakytkimen navoille sekä aiheuttanut paperikoneelle noin kolmen tunnin seisokin. Ruuvitalo Oy oli korvannut Katko Oy Koneraudalle seisokista sekä laattojen tarkastuksesta ja vaihtamisesta aiheutuneen vahingon.\n        Samanlaisten vahinkojen estämiseksi Katko Oy Konerauta oli joutunut tarkastamaan eräille muille asiakkailleen toimittamiaan on sähkösiltoja ja vaihtamaan niihin asennetut laatat. Tästä oli aiheutunut Katko Oy Koneraudalle 145 451,60 markan kustannukset.\n        Kihlakunnanoikeus on esittämillään perusteilla pitänyt Ruuvitalo Oy:n toimittamia lautasaluslaattoja virheellisinä.\n        Kauppalain 67 §:n mukaan myyjä oli velvollinen korvaamaan ostajalle tavaran virheestä aiheutuneet välittömät vahingot. Edelleen kauppalain 67 §:n 3 momentin mukaan vahinko, jota muuten olisi pidettävä välillisenä voi kuitenkin tietyissä tapauksissa tulla korvattavaksi välittömän vahingon tavoin. Tämä oli mahdollista, jos tyypiltään välittömän vahingon rajoittamisesta oli aiheutunut ostajalle välillistä vahinkoa. Ostaja ei joudu huonompaan asemaan, jos hän välittömän vahingon rajoittamiseksi kärsii määrältään pienemmän välillisen vahingon.\n        Kihlakunnanoikeus katsoi, että Ruuvitalo Oy oli velvollinen korvaamaan Katko Oy Koneraudalle jo korvaamiensa suoranaisten vahinkojen lisäksi myös ne vahingot ja kustannukset, jotka Katko Oy Koneraudalle oli aiheutunut Ruuvitalo Oy:n toimittamien nyt virheellisiksi todettujen lautasaluslaattojen tarkastamisesta ja vaihtamisesta.\n        Kauppalain 70 §:n 2 momentin mukaan vahingonkorvausta voidaan sovitella, jos se on kohtuuton ottaen huomioon vahingonkorvausvelvollisen sopijapuolen mahdollisuudet ennakoida ja estää vahingon syntyminen ja muut olosuhteet. Siihen nähden, että Ruuvitalo Oy:llä oli mahdollisuus saada korvausta suorittamistaan vahingonkorvauksista ulkomaiselta tavarantoimittajalta tuotevastuun perusteella, kihlakunnanoikeus ei pitänyt tuomittuja korvauksia siten kohtuuttomina, että niitä olisi syytä sovitella.\n        Näillä perusteilla kihlakunnanoikeus velvoitti Ruuvitalo Oy:n suorittamaan Katko Oy Koneraudalle vaaditut 145 451,60 markkaa korkoineen.\n      \n      \n        Helsingin hovioikeuden tuomio 4.7.1995\n        Kihlakunnanoikeuden päätöstä ei muutettu.\n        \n          Asian ovat ratkaisseet hovioikeuden jäsenet Metsä-Vähälä, Möller ja Lattunen. Esittelijä Petri Leinonen.\n        \n      \n    \n    \n      MUUTOKSENHAKU KORKEIMMASSA OIKEUDESSA\n      Valituslupa on myönnetty 14.11.1995. Ruuvitalo Oy on valituksessaan vaatinut, että kanne hylätään tai vahingonkorvausta ainakin sovitellaan.\n      Katko Oy Konerauta on antanut siltä pyydetyn vastauksen.\n    \n    \n      KORKEIMMAN OIKEUDEN RATKAISU 12.5.1997\n      \n        Perustelut\n        Ruuvitalo Oy on jutussa vedonnut yleisiin myyntiehtoihinsa. Vastoin Katko Oy Koneraudan kiistämistä on jäänyt näyttämättä, että yleiset myyntiehdot olisivat tulleet sopimuksen osaksi.\n        Katko Oy Konerauta on valmistamissaan ja muun muassa Veitsiluoto Oy:lle alkuvuodesta 1991 myymissään noin 30 kiskosillassa käyttänyt Ruuvitalo Oy:n maahantuojana sille vuosina 1990 ja 1991 myymiä lautasaluslaattoja niiden käyttötarkoituksen mukaisina osina. Veitsiluoto Oy:n tehtaalla 14.9.1991 kiskosillassa tapahtuneen oikosulun syitä etsittäessä ja kiskosiltoja tarkastettaessa on löytynyt huomattava määrä murtuneita laattoja. Laattoja lähemmin tutkittaessa on voitu todeta, että ne eivät ole täyttäneet edellytettyjä kestävyysvaatimuksia. Laattojen virheellisyydestä johtuen Katko Oy Konerauta on omien suoritusvirheidensä oikaisemiseksi ja uusien vahinkotapahtumien ehkäisemiseksi joutunut tarkastamaan myös muille asiakkailleen myymiään kiskosiltoja ja vaihtamaan niihin liitettyjä laattoja. Näistä toimenpiteistä Katko Oy Koneraudalle ovat aiheutuneet, paitsi sen Veitsiluoto Oy:lle jo korvaama 146 665,90 markan vahinko, jutussa korvattavaksi vaaditut 145 451,60 markan kustannukset työpalkkoina, päivärahoina, matka- ja majoituskuluina sekä nostoauton vuokrina. Korvausta ei siis vaadita virheellisten laattojen arvosta tai uusien laattojen hankkimisesta niiden tilalle.\n        Kauppalain 67 §:n 1 momentissa säädetään, että sopimusrikkomuksen vuoksi suoritettava vahingonkorvaus käsittää korvauksen kuluista, hinnanerosta, saamatta jääneestä voitosta sekä muusta välittömästä ja välillisestä vahingosta, joka sopimusrikkomuksesta on aiheutunut. Lain 40 §:stä puolestaan seuraa, että ostajalla on oikeus korvaukseen 67 §:n 2 momentissa tarkoitetusta välillisestä vahingosta vain, jos vahinko johtuu huolimattomuudesta myyjän puolella tai jos tavara kaupantekohetkellä poikkeaa siitä, mihin myyjä erityisesti on sitoutunut. Viimeksi mainitussa lainkohdassa luetellaan viidessä kohdassa ne menetykset, joita pidetään välillisenä vahinkona. Tässä yhteydessä huomio kiinnittyy lähinnä kohtiin 4) ja 5). Välillisenä vahinkona pidetään edellisen kohdan mukaan \"vahinkoa, joka johtuu muun omaisuuden kuin myydyn tavaran vahingoittumisesta\" ja jälkimmäisen kohdan mukaan \"muuta saman kaltaista, vaikeasti ennakoitavaa vahinkoa\".\n        Lyhykäisyydessään ja yleisessä muodossaan mainitun 4) kohdan säännös antaa yksinään vain vähäistä apua soveltamisalansa määrittelemiseksi, joten laintulkitsijan on tässä pääasiallisesti turvauduttava lain esitöihin (ks. HE 93/1986 vp. s. 128). Näiden lähtökohtana on, että niin sanottuja tuotevahinkoja - tavaran virheestä johtuvia henkilövahinkoja ja muuhun omaisuuteen kuin myytyyn tavaraan kohdistuvia esinevahinkoja - ei ole arvioitava kauppalain säännösten mukaan. Kuitenkin katsottiin, että on olemassa määrätty suppeahko tuotevahinkojen ryhmä, jonka osalta kauppalain vahingonkorvaussäännösten soveltamista voitiin pitää tarkoituksenmukaisena. Kysymyksessä sanottiin olevan sellaiset tavaran virheestä johtuvat vahingot, jotka siitä huolimatta, että ne kohdistuvat muuhun omaisuuteen kuin myytyyn tavaraan, kuitenkin läheisesti ja ennalta arvattavasti liittyvät myydyn tavaran käyttötarkoitukseen. Tähän vahinkoryhmään todettiin kuuluvan yhtäältä ne tapaukset, joissa myyty tavara on käyttötarkoituksensa mukaisesti liitetty ainesosaksi muuhun esineeseen tai aineeseen ja vahinko kohdistuu kyseiseen omaisuuteen, ja toisaalta ne tapaukset, joissa vahinko kohdistuu omaisuuteen, jonka työstämiseen myyty tavara on tarkoitettu tai jolla on muu samankaltainen yhteys siihen. Tyypillisenä esimerkkinä ensimmäisestä tapausryhmästä mainittiin se, että myydyssä raaka-aineessa tai komponentissa oleva virhe aikaansaa siitä valmistetun esineen vahingoittumisen.\n        Edellä olevan valossa vaikuttaa selvältä, että ainakin ne tapaukset, joissa lopputuote fyysisesti vahingoittuu siihen liitetyn osan virheen vuoksi, kuuluvat kauppalain 67 §:n 2 momentin 4) kohdan soveltamisalaan. Tulkinnanvaraisiksi jäävät sen sijaan ne tapaukset, joissa lopputuote siihen liitetyn osan virheen vuoksi valmistuu viallisena vahingoittumatta kuitenkaan fyysisesti, mitä säännöksen sanamuoto näyttäisi edellyttävän. Oikeustieteellisessä kirjallisuudessa on näistä sanamuodollisista epäilyistä huolimatta katsottu, nimenomaan lain esitöissä ilmaistuun vedoten, että säännöksen soveltamisala käsittää myös viimeksi mainitut tapaukset (ks. Wilhelmsson, JFT 1994 s. 628 - 631, 636 ja 639 -640). Vaikeaa onkin nähdä asiallista syytä arvioida näitä kahta tapausta oikeudellisesti eri tavalla ainakaan silloin, kun lopputuotteen viallisuus ilmenee selvästi alentuneena toimivuutena, kuten esillä olevassa jutussa on asia. Nyt puheena olevassa tapauksessa vahinko on vielä etäämpi.\n        Näillä perusteilla Korkein oikeus katsoo, että Katko Oy Koneraudan jutussa korvattavaksi vaatimaa menetystä on pidettävä kauppalain 67 §:n 2 momentin 4) kohdassa tarkoitettuna tuotevahinkona ja siten välillisenä vahinkona. Ellei menetystä pidetä tällaisena tuotevahinkona sitä on joka tapauksessa pidettävä saman momentin 5) kohdan mukaisena muuna saman kaltaisena vahinkona ja siten, kun vahinkojen laajuus lisäksi on ollut vaikeasti ennakoitavissa, tässä kohdassa tarkoitettuna välillisenä vahinkona.\n        Jutussa korvattavaksi vaadittu menetys koskee siis välillistä vahinkoa, jonka korvattavuus kauppalain 40 §:n mukaan edellyttää, että vahinko johtuu huolimattomuudesta myyjän puolella tai että tavara kaupantekohetkellä poikkeaa siitä, mihin myyjä on erityisesti sitoutunut. Katko Oy Koneraudan kanne ei perustu tällaisiin seikkoihin. Sen vuoksi kanne on hylättävä ja Ruuvitalo Oy vapautettava kaikesta korvausvelvollisuudesta.\n      \n      \n        Tuomiolauselma\n        Hovioikeuden tuomio ja kihlakunnanoikeuden päätös kumotaan. Katko Oy Koneraudan kanne hylätään.\n        \n          Asian ovat ratkaisseet oikeusneuvokset Portin, Krook, Wirilander (eri mieltä), Tulokas (eri mieltä) ja Vuori. Esittelijä Mats Wiklund.\n        \n      \n      \n        Eri mieltä olevien jäsenten lausunnot\n        Oikeusneuvos Tulokas: Siltä osin kuin on kysymys Ruuvitalo Oy:n lisäkirjoituksen huomioon ottamisesta ja yhtiön yleisten myyntiehtojen sovellettavuudesta esillä olevassa asiassa olen samaa mieltä kuin enemmistö. Muutoin lausun seuraavan.\n        Ruuvitalo Oy:n toimittamat lautasaluslaatat ovat olleet alempien oikeuksien toteamalla tavalla virheellisiä ja Katko Oy Konerauta on sen vuoksi joutunut Veitsiluoto Oy:lle toimitetussa sähkösillassa ilmenneen oikosulun jälkeen tarkastamaan myös muille asiakkailleen myymiään kiskosiltoja sekä vaihtamaan Ruuvitalo Oy:n toimittamat laatat, mistä Katko Oy Koneraudalle on aiheutunut kanteessa mainittu vahinko.\n        Kauppalain 67 §:n mukaan sopimusrikkomuksen vuoksi suoritettava vahingonkorvaus käsittää korvauksen kuluista, hinnanerosta, saamatta jääneestä voitosta sekä muusta välittömästä ja välillisestä vahingosta, joka sopimusrikkomuksesta on aiheutunut. Ostajalla on kauppalain 40 §:n mukaan oikeus korvaukseen välillisestä vahingosta vain jos vahinko johtuu huolimattomuudesta myyjän puolella tai jos tavara kaupantekohetkellä poikkesi siitä, mihin myyjä on erityisesti sitoutunut.\n        Jutussa on kysymys virheellisen tavaran vaihtamisesta virheettömään. Tästä on johtunut tavaran arvoon nähden huomattavia kustannuksia sen vuoksi, että tavara oli liitetty toisen tuotteen osaksi. Tavaran käyttötapa ei ole kuitenkaan ollut poikkeuksellinen tai ennalta-arvaamaton, koska myydyt aluslaatat ovat tyypiltään yhdistettäviä tuotteita. Tämän vuoksi ja koska Katko Oy Konerauta on velvollinen korvaamaan sopimuskumppaninsa vahingon, Katko Oy Koneraudalle aluslaattojen tarkastamisesta ja vaihtamisesta aiheutunutta vahinkoa on pidettävä välittömänä vahinkona, joka Ruuvitalo Oy:n on korvattava vaikka sen puolella ei ole ollut huolimattomuutta. Korvausvelvollisuutta ei voida pitää kohtuuttomana.\n        Näillä perusteilla jätän hovioikeuden tuomion lopputuloksen pysyväksi. Velvoitan Ruuvitalo Oy:n korvaamaan Katko Oy Koneraudan vastauksen antamisesta aiheutuneet kulut 4 000 markalla, jolle on maksettava viivästyskorkoa korkolain 4 §:n 3 momentissa tarkoitetun korkokannan mukaan siitä lähtien, kun kuukausi on kulunut Korkeimman oikeuden tuomion antopäivästä. Velvollisena äänestyksen tuloksena lausumaan Ruuvitalo Oy:n oikeudenkäyntikuluvaatimuksesta ilmoitan olevani enemmistön kannalla.\n        Oikeusneuvos Wirilander: Olen samaa mieltä kuin oikeusneuvos Tulokas.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1997:61"
  ],
  "description": [
    "http://data.finlex.fi/voc/kko/fin/b5d8d4ac",
    "http://data.finlex.fi/voc/kko/swe/7bc51e69",
    "http://data.finlex.fi/voc/kko/swe/598f9525",
    "http://data.finlex.fi/voc/kko/fin/3ddbb930",
    "http://data.finlex.fi/voc/kko/swe/4feaebbb",
    "http://data.finlex.fi/voc/kko/fin/106be4eb"
  ],
  "judgmentNumber": [
    "61"
  ],
  "date": [
    "1996-02-14"
  ],
  "issued": [
    "1997-05-12"
  ],
  "creator": [
    "http://data.finlex.fi/common/KKO"
  ],
  "year": [
    "1997"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}