{
  "@id": "sfecli:kko/1985/II132",
  "languageVersion": [
    {
      "@id": "sfecli:kko/1985/II132/fin",
      "title_fi": [
        "KKO:1985-II-132"
      ],
      "abstract_fi": [
        "\n    Varsovan sopimuksen 29 artikla/Kuljetuksesta ilmaaluksessa annetun lain 29 §\n    Rahdinkuljettajan vastuuta kansainvälisessä ilmakuljetuksessa koskeneessa jutussa, joka oli pantu vireille eräiden kansainvälistä ilmakuljetusta koskevien sääntöjen yhtäläistyttämisestä Varsovassa 12.10.1929 tehdyn yleissopimuksen 29 artiklassa ja kuljetuksesta ilmaaluksessa 3.7.1937 annetun lain 29 §:ssä säädetyssä kahden vuoden määräajassa tiedoksi annetuin haastein, esitettiin uusia ja muutettuja vaatimuksia tuon määräajan jälkeen. Koska nämä vaatimukset johtuivat olennaisesti samasta perusteesta kuin alkuperäinen kannekin ja ne siten voitiin OK 14 luvun 2 §:n 1 mom:n 2 kohdan nojalla esittää haastetta ottamatta, puhevaltaa niiden osalta ei ollut menetetty.\n    Käsimatkatavara\n    Eräiden kansainvälistä ilmakuljetusta koskevien sääntöjen yhtäläistyttämisestä Varsovassa 12.10.1929 tehdyn yleissopimuksen ja kuljetuksesta ilma-aluksessa 3.7.1937 annetun lain alaisessa kansainvälisessä ilmakuljetuksessa rahdinkuljettaja oli vastuussa matkustajan ns. käsimatkatavaraa kohdanneesta vahingosta vain oman tai palvelusväkensä tuottamuksen perusteella. Todistustaakka siitä oli matkustajalla. Kun lento-onnettomuuden syy oli jäänyt kokonaan tuntemattomaksi, vastuuperusteen katsottiin jääneen näyttämättä.\n    Matkalippu\n    Eräiden kansainvälistä ilmakuljetusta koskevien sääntöjen yhtäläistyttämisestä Varsovassa 12.10.1929 tehdyn yleissopimuksen ja kuljetuksesta ilma-aluksessa 3.7.1937 annetun lain alaisessa kansainvälisessä ilmakuljetuksessa matkalippu oli annettava matkustajalle sillä tavoin, että hänellä oli matkalipun saatuaan mahdollisuus turvata itsensä rahdinkuljettajan vastuusta vapautumista ja vastuun rajoittamista vastaan mahdollisen vahingon varalta. Rahdinkuljettajan laiminlyönti tässä suhteessa aiheutti matkustajan kuolemasta tai loukkaantumisesta säädetyn vastuurajan murtumisen. Koska rahdinkuljettajan vastuu puheena olevien säännöstöjen nojalla määräytyi kunkin matkustajan osalta erikseen, oli kullekin heistä annettava erillinen matkalippu.\n    Ään.\n  "
      ],
      "hasFormat": {
        "@id": "sfecli:kko/1985/II132/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Vaatimukset kihlakunnanoikeudessa\n        B omasta puolestaan ja kuuden alaikäisten lastensa holhoojana, C omasta puolestaan ja kolmen alaikäisten lastensa holhoojana, D omasta puolestaan ja kahden alaikäisten lastensa holhoojana sekä talollisen leski E omasta puolestaan ja kolmen alaikäisten lastensa holhoojana ovat A:lle 24.4.1976 tiedoksi toimituttamansa haasteen nojalla Inarin kihlakunnanoikeudessa kertoneet seuraavaa:\n        Norjassa Bodössä tapahtui 24.6.1974 lento-onnettomuus, jossa A:n omistama Beechcraft V 35 A tyyppinen lentokone OH-BBD tuhoutui kadoten jäljettömiin. Matkustajina koneessa olivat B:n aviopuoliso ja hänen lastensa isä W, C aviopuoliso ja hänen lastensa isä X, D:n aviopuoliso ja hänen lastensa isä Y sekä E:n aviopuoliso ja hänen lastensa isä Z.\n        Kuljetuksesta ilma-aluksessa annetun lain 17 §:n nojalla rahdinkuljettaja oli vastuussa, jos matkustaja sai surmansa ilma-aluksessa. Kyseisen matkan yhteydessä ei surmansa saaneille matkustajille ollut tiettävästi annettu matkalippuja. Koska A ei ollut katsonut olevansa vastuunalainen rahdinkuljettaja, B ja hänen myötäpuolensa ovat vaatineet A:n velvoittamista suorittamaan B:lle ja hänen edellä mainituille lapsilleen W:n kuoleman johdosta, C:lle ja hänen edellä mainituille lapsilleen X:n kuoleman johdosta, D:lle ja hänen edellä mainituille lapsilleen Y:n kuoleman johdosta sekä E:lle ja hänen edellä mainituille lapsilleen Z:n kuoleman johdosta kullekin neljälle taholle erikseen matkustajien katoamisen johdosta aiheutuneista vahingoista 194.500 vanhaa markkaa sekä hävinneistä matkatavaroista 7.800 vanhaa markkaa, molemmat määrät kultamarkkoina laskettuna.\n        Kannetta kehittäessään B ja hänen myötäpuolensa ovat Inarin kihlakunnanoikeudessa 13.9.1977 lausuneet, ettei A ollut näyttänyt toteen, että matkustajille olisi annettu matkaliput. A:n korvausvastuu näin ollen oli rajaton. Koska kyseinen seikka oli ilmennyt vasta oikeudenkäynnin aikana, kantajat ovat vaatineet A:n velvoittamista suorittamaan, B elatusapua itselleen 200 markkaa kuukaudessa ja kullekin lapselleen erikseen 100 markkaa kuukaudessa ja korvauksena kadonneista matkatavaroista 2.350 markkaa, C elatusapua itselleen 1.200 markkaa kuukaudessa ja kullekin lapselleen erikseen 600 markkaa kuukaudessa, kadonneista matkatavaroista 2.270 markkaa ja korvauksena hautakivestä 1.380 markkaa, D elatusapua itselleen 420 markkaa kuukaudessa ja kummallekin lapselleen 210 markkaa kuukaudessa sekä kadonneista matkatavaroista 1.000 markkaa ja E elatusapua itselleen 575 markkaa kuukaudessa ja kullekin lapselleen erikseen 290 markkaa kuukaudessa sekä kadonneista matkatavaroista 2.800 markkaa. Elatusapuja on vaadittu korotettavaksi pakkaindeksin nousua vastaavasti. Lisäksi B ja hänen myötäpuolensa ovat vaatineet oikeudenkäyntikulujensa korvaamista siltä osin kuin niitä ei korvattu valtion varoista.\n      \n      \n        Vastaus\n        A on lausunut, että häneen kihlakunnanoikeudessa 13.9.1977 kohdistetut vaatimukset perustuivat rahdinkuljettajan rajattomaan vastuuseen. Peruste oli toinen kuin alkuperäisessä kanteessa. Kantajat olivat näin ollen muuttaneet kannetta vastoin oikeudenkäymiskaaren 14 luvun 2 §:n säännöstä. Tämän vuoksi A on vaatinut, että vaatimukset oli jätettävä tutkittavaksi ottamatta. Laajennetut kannevaatimukset oli joka tapauksessa ilmakuljetuslain 29 §:n nojalla vanhentuneina ja toteennäyttämättöminä hylättävä. Pääasian osalta A on esittänyt, että rahdinkuljettajana oli pidettävä lennon järjestänyttä Lapin lentopalvelu -nimistä yhtiöltä. Lisäksi A on ilmoittanut, että matkustajille oli annettu matkaliput lennon alkaessa. Vaikka A:ta pidettäisiinkin rahdinkuljettajana, ei ollut esitetty sellaisia seikkoja, että vahingon voitaisiin katsoa syntyneen rahdinkuljettajan omasta tai hänen palvelusväkensä virheestä tai laiminlyönnistä. Tämän vuoksi A on vaatinut, että kanne hylätään ja kantajat velvoitetaan korvaamaan hänen oikeudenkäyntikulunsa.\n      \n      \n        Inarin kihlakunnanoikeuden päätös 13.1.1978\n        A:n kanteen laajentamisesta tekemän väitteen osalta kihlakunnanoikeus on lausunut, että jo haastehakemuksessa oli mainittu, ettei surmansa saaneille matkustajille tiettävästi ollut annettu matkalippuja, ja että puheena olevat vaatimukset oli esitetty samalla kun norjalaisen tutkijalautakunnan lausunto lento-onnettomuudesta oli annettu oikeudelle ja jutussa saatavissa oleva selvitys siten oli esitetty. Kihlakunnanoikeus on katsonut, ettei kannetta ollut laajennettu yli oikeudenkäymiskaaren 14 luvun 2 §:ssä sallittujen rajojen, ja sen vuoksi hylännyt väitteen.\n        Pääasian osalta kihlakunnanoikeus on esittäminsä perustein katsonut A:n olevan rahdinkuljettajana rajattomassa vastuussa matkustajien kuolemasta ja matkatavaroiden katoamisesta sekä velvoittanut hänet suorittamaan kantajille elatusapua ja korvausta kadonneista matkatavaroista päätöksessä mainituin määrin ja ehdoin ja antanut lausunnon oikeudenkäyntikuluista ja maksuttoman oikeudenkäynnin aiheuttamien menojen korvaamisesta valtiolle.\n        Maksuttoman oikeudenkäynnin saaneiden B:n, D:n ja E:n sekä erään kolmannen henkilön, josta ei enää ole kysymys, oikeudenkäyntiavustajaksi määrätylle asianajaja Q:lle maksettiin valtion varoista 17.500 markkaa, josta kulujen osuus oli 3.424 markkaa.\n      \n      \n        Vaasan hovioikeuden päätös 26.2.1981\n        Vaasan hovioikeus, jossa A haki muutosta, on lausunut, että koska B:n ja hänen myötäpuoltensa kihlakunnanoikeuden 13.9.1977 pidetyssä istunnossa esittämät uudet ja muutetut vaatimukset olivat johtuneen olennaisesti samasta perusteesta kuin heidän alkuperäinen kanteensakin, ei kysymyksessä olevia uusia ja laajennettuja vaatimuksia oikeudenkäymiskaaren 14 luvun 2 §:n 1 momentin 2 kohdan nojalla ollut pidettävä kiellettynä kanteenmuutoksena ja mainitut uudetkin vaatimukset oli näin ollen esitetty kuljetuksesta ilma-aluksessa 3.7.1937 annetun lain 29 §:ssä säädetyssä kahden vuoden määräajassa. Sen vuoksi Vaasan hovioikeus on näillä perusteilla edelleenkin hylännyt A:n väitteen kielletystä kanteen laajentamisesta.\n        Pääasiaan koskevalta osalta hovioikeus on, koska vasta hovioikeudessa oli esitetty uutta näyttöä, joka ei ollut ollut kihlakunnanoikeuden käytettävissä ja joka saattoi vaikuttaa jutun ratkaisuun, oikeudenkäymiskaaren 17 luvun 11 §:n 2 momentin nojalla pitänyt tarpeellisena, että kahta henkilöä, joiden kirjalliset todistajanlausunnot oli esitetty hovioikeudelle, kuulusteltaisiin todistajina jutussa. Koska kuulustelu sopivimmin saattoi tapahtua kihlakunnanoikeudessa, hovioikeus, kumoten kihlakunnanoikeuden päätöksen itse asiaa koskevalta osalta, on palauttanut jutun kihlakunnanoikeuteen, jonka tuli ilmoituksesta ottaa se uudelleen käsiteltäväkseen.\n      \n      \n        Inarin kihlakunnanoikeuden päätös 27.5.1981\n        Kihlakunnanoikeus, jonka käsiteltäväksi B ja hänen myötäpuolensa uudelleen saattoivat jutun, on päätöksessään lausunut selvitetyksi, että W, X, Y ja Z olivat 24.6.1974 suomalaisella pienkoneella OH-BBD tapahtuneella lennolla, joka oli alkanut Inarin kunnan Törmäsen kylässä sijaitsevalta Ivalon lentoasemalta ja jonka oli ollut määrä päättyä samaan paikkaan, saaneet surmansa koneen tuhoutuessa Norjassa Bodön lentoaseman lähettyvillä. Edelleen kihlakunnanoikeus on katsonut asiassa esitetyn selvityksen nojalla, että koneen vastuunalaisena rahdinkuljettajana oli pidettävä A:ta ja että ratkaistaessa rahdinkuljettajan vastuuta oli sovellettava onnettomuuden aikana voimassa ollutta lakia kuljetuksesta ilma-aluksessa (3.7.1937/289). Huomioon ottaen varsinkin lentäjän vähäinen mittarilentokokemus ja huono englanninkielen taito sekä koneen kuormituksen määrä ja sen painopisteen sijainti sekä koneen eräiden laitteiden epämääräinen kunto, ei voitu olettaa, ettei vahinko ollut syntynyt rahdinkuljettajan omasta tai hänen palvelusväkensä virheestä tai laiminlyönnistä. Tämän vuoksi kihlakunnanoikeus on katsonut A:n olevan vastuussa kanteessa tarkoitetuista vahingoista.\n        Kihlakunnanoikeus on katsonut edelleen, ettei A ollut voinut näyttää, että matkalippu, johon oli tehty merkintä rahdinkuljettajan vastuun rajoittamisesta, olisi lähtöselvityksen yhteydessä lennon alkaessa tai muuten annettu matkustajille ennen koneen tuhoutumista. Tämän vuoksi kihlakunnanoikeus on katsonut, ettei A:n vastuu vahingosta ollut rajoitettu siten kuin ilmakuljetuslain 22 §:ssä säädetään.\n        Kihlakunnanoikeus on katsonut edelleen selvitetyksi, että matkustajien mukana olleiden vaatteiden ja matkatavaroiden katoamisen lisäksi W:n ja X:n lapset, D ja hänen lapsensa sekä E ja hänen lapsensa olivat jääneet tarpeellista elatusta vaille.\n        Tämän vuoksi kihlakunnanoikeus on velvoittanut A:n maksamaan kantajille elatusapua:\n        1) W:n kuudelle lapsille kullekin erikseen 130 markkaa kuukaudessa,\n        2) D:lle 300 markkaa kuukaudessa ja hänen kahdelle lapsilleen kummallekin erikseen 200 markkaa kuukaudessa,\n        3) X:n kolmelle lapsilleen kullekin erikseen 600 markkaa kuukaudessa ja\n        4) E:lle 500 markkaa kuukaudessa ja hänen kolmelle lapsilleen kullekin erikseen 250 markkaa kuukaudessa.\n        Tuomitut elatusavut oli maksettava 25.6.1974 alkaen takautuvalta ajalta heti ja vastedes kuukausittain etukäteen. Kihlakunnanoikeus on määrännyt, että A:n velvollisuus suorittaa elatusapua lakkasi leskien osalta, jos he solmivat uuden avioliiton tai ryhtyivät elämään avioliitonomaisessa suhteessa tai muuten kykenivät itsensä elättämään, sekä lasten osalta, kun nämä täyttivät 18 vuotta tai sitä ennen kykenivät itsensä elättämään.\n        Tuomituista elatusavuista oli vähennettävä, mitä elatusavun saajille oli suoritettu tai vastedes tultaisiin suorittamaan lakisääteisten pakollisten vakuutusten nojalla, sekä mitä heille A:n tuhoutuneen lentokoneen matkustajia varten ottamasta vakuutuksesta oli maksettu tai tultaisiin maksamaan. Kihlakunnanoikeus on määrännyt, että edellä mainitut elatusavut sidottiin yleiseen palkkatasoon siten kuin liikennevahingoista maksettavista korvauksista oli säädetty ottaen perusteeksi tammikuun 1978 palkkatason.\n        Kihlakunnanoikeus on velvoittanut A:n suorittamaan kadonneista matkatavaroista\n        1) W:n oikeudenomistajille 2.350 markkaa,\n        2) Y:n oikeudenomistajille 1.000 markkaa,\n        3) X:n oikeudenomistajille 2.270 markkaa sekä\n        4) Z:n oikeudenomistajille 2.800 markkaa.\n        Matkatavarakorvauksista oli vähennettävä mitä vakuutusyhtiö A:n puolesta mahdollisesti oli maksanut tai tulisi maksamaan.\n        A on velvoitettu maksamaan oikeudenkäyntikulujen korvauksena C:lle 5.900 markkaa sekä B;lle 1.966 markkaa.\n        Valtion varoista maksettiin asianajaja Q:lle hänelle jo maksettujen 17.500 markan lisäksi korvaukseksi kuluista 300 markkaa sekä työstä ja ajanhukasta 2.400 markkaa eli yhteensä 2.700 markkaa. B on velvoitettu korvaamaan mainituista määristä valtiolle 1.966 markkaa. A on velvoitettu maksuttomasta oikeudenkäynnistä annetun lain nojalla korvaamaan valtiolle Q:lle maksetusta määrästä 15.734 markkaa 2.500 markan jäädessä valtion vahingoksi.\n      \n      \n        Rovaniemen hovioikeuden tuomio 28.5.1982\n        Rovaniemen hovioikeus, jossa A haki muutosta, on tuomiossaan todennut, ettei kihlakunnanoikeuden olisi tullut perintökaaren 18 luvun 2 §:n 2 momentista ilmenevä oikeusohje huomioon ottaen ratkaista juttua Z:n kadonneista matkatavaroista tehdyn korvausvaatimuksen osalta varaamatta E:lle, Toivo Veijo Tapio, Aimo Ensio ja Anja Kaarina Vestille tilaisuutta haastattaa Z:n kuolinpesän muut osakkaat asiassa kuultaviksi. Hovioikeus on asian laadun huomioon ottaen palauttamatta juttua sanotun korvausvaatimuksen osalta kihlakunnanoikeuteen viivytyksen välttämiseksi tutkinut jutun myös sanotulta osin.\n        Hovioikeus on lausunut edelleen, että kihlakunnanoikeuden päätöksessä mainitun tuhoutuneen lentokoneen omistaja oli ollut A.  Lapin lentopalvelu-nimisellä yhtiöllä, jolta X oli lentokuljetuksen Trondheimiin Norjaan tilannut, ei ollut ollut omistuksessaan lentokonetta.\n        A:lla oli ollut voimassa oleva ansiolentotoimilupa. Yhtiöllä, jonka toimialaan tosin oli kuulunut muun muassa lentokuljetusten hoitaminen, ei ollut ollut oikeutta harjoittaa ansiolentotoimintaa. A:n toimiluvan ehtona oli ollut, että toimintaa harjoitettaessa lentokalustona käytettiin puheena olevaa lentokonetta ja A toimi koneen pääohjaajana sekä lentotoiminnan johtajana. Lentokoneen käyttäjäksi oli ilma-alusrekisteriin ollut merkittynä A.\n        Kesäkuun 1974 alusta alkaen lentokone oli ollut sijoitettuna Rovaniemelle. A:n ja yhtiön välisen sopimuksen mukaan yhtiö oli ottanut vastaan koneella suoritettuja kuljetuksia koskeneita tilauksia ja palkannut koneen ohjaajaksi henkilön, joka oli ollut A:n tuohon tehtävään jo aikaisemmin hyväksymä. Yhtiö, jonka osakas A itsekin oli ollut, oli suorittanut koneen käytöstä korvauksen A:lle, joka oli vastannut muun muassa koneen polttoaine- ja huoltokustannuksista. Kerrottua toimintaa oli harjoitettu A:n toimiluvan perusteella.\n        X:n tilaamalle lennolle yhtiö oli palkannut lentäjäksi A:n koneensa ohjaajaksi aikaisemmin hyväksymän R:n. Matkustajia varten kirjoitettuun matkalippuun liikennöitsijäksi oli merkitty A. Tämä oli jo aikaisemmin ottanut paitsi konettaan koskeneen vahinkovakuutuksen myös vastuuvakuutuksen matkustajia mahdollisesti kohtaavan vahingon varalta.\n        Näillä perusteilla hovioikeus on katsonut, että puheena olevalla matkalla Trondheimiin kuljetuksesta ilma-aluksessa 3.7.1937 annetussa laissa tarkoitettuna rahdinkuljettajana oli ollut A eikä yhtiö, jonka oli katsottava ainoastaan hoitaneen toimialaansa myös kuuluvana lentokuljetuksen markkinoinnin.\n        Kuljetuksesta ilma-aluksessa annetun lain 17 §:n ja 33 §:n 1 momentin nojalla A oli rahdinkuljettajana vastuussa matkustajan surmansa saamisesta ilma-aluksessa.\n        Hovioikeus on lausunut edelleen, että sanotun lain 18 §:n 1 momentin rahdinkuljettajalle matkatavaran katoamisesta, vähenemisestä tai vahingoittumisesta vastuun perustava säännös koski rahdinkuljettajan huostaan lain 4 §:n 1 momentissa tarkoitetulla tavalla jätettyä matkatavaraa. Jutussa ei ollut väitettykään, että kihlakunnanoikeuden päätöksessä korvattavaksi määrätyt matkatavarat olisi sanotulla tavalla jätetty rahdinkuljettajan huostaan. Laissa ei ollut nimenomaisesti säännelty rahdinkuljettajan vastuun perusteita siltä osin kuin oli kysymys matkustajan huostaan jääneen käsimatkatavaran katoamisesta, vähenemisestä tai vahingoittumisesta. Hovioikeus on katsonut, että käsimatkatavaroille ilmakuljetuksessa aiheutuneen vahingon korvaamisen osalta oli sovellettava yleisiä vahingonkorvausoikeudellisia periaatteita, kuitenkin niin, että tapauksessa, jossa lentokone ja siinä olleet matkustajat ja käsimatkatavarat olivat kadonneet, rahdinkuljettaja oli velvollinen korvaamaan vahingon myös, ellei voitu olettaa, ettei vahinko ollut aiheutunut hänen tai hänen palvelusväkensä tuottamuksesta.\n        Kihlakunnanoikeuden mainitsemista syistä ei voitu olettaa, etteivät käsimatkatavaroiden katoamisesta aiheutuneet vahingot olleet kysymyksessä olevassa tapauksessa syntyneet A:n omasta tai hänen palvelusväkensä virheestä tai laiminlyönnistä.\n        Hovioikeus on lisäksi katsonut jääneen näyttämättä, että onnettomuuslennon matkustajille annettavaksi tarkoitettu matkalippu olisi luovutettu heille ennen kuin he olivat nousseet lentokoneeseen. Sen vuoksi A:lla ei puheena olevan lain 3 §:n 2 momentin mukaan ollut oikeutta vedota hänen vastuunsa matkustajien katoamisesta poistavaan tai vastuuta rajoittaviin sanotun laina säännöksiin.\n        Näillä ja muutoin kihlakunnanoikeuden mainitsemilla perusteilla hovioikeus on katsonut, ettei ollut syytä muuttaa kihlakunnanoikeuden päätöstä muutoin kuin että A:n B:n lapsille suoritettavaksi määrätty elatusapu alennettiin kunkin lapsen osalta kihlakunnanoikeudessa vaadittuun 100 markkaan kuukaudessa. A:n suoritettavaksi määrätyistä elatusavuista oli vähennettävä elatusavun saajille A:n matkustajia varten ottamasta vakuutuksesta maksettujen ja maksettavien korvausten lisäksi, mitä E:lle ja E:n lapsille oli Z:n kuoleman johdosta ja sanotuille W:n lapsille oli tämän kuoleman johdosta maatalousyrittäjien eläkelain nojalla, C:n lapsille oli X:n kuoleman johdosta kunnallisen eläkesäännön nojalla sekä edellä mainituille ja Y:n kuoleman johdosta D ja D:n lapsille oli perhe-eläkelain ja tapaturmavakuutuslain nojalla maksettu tai vastedes tultiin maksamaan. Koska tuomittuihin elatusapuihin oli sovellettava eräiden elatusapujen elinkustannusindeksiin annettua lakia, kihlakunnanoikeuden lausunto elatusapujen sitomisesta palkkaindeksiin on poistettu lakiin perustumattomana.\n        Maksuttomasta oikeudenkäynnistä annetun lain nojalla on maksettu valtion varoista asianajaja Q:lle B:n, D:n ja E:n avustamisesta hovioikeuden palkkioksi 450 markkaa, mistä määrästä B:n ja A:n oli korvattava valtiolle, B:n sanotun lain 20 §:n nojalla 50 markkaa ja A:n saman lain 21 §:n 1 momentin nojalla 400 markkaa.\n        A on velvoitettu suorittamaan C:lle korvaukseksi hänelle asianosaisena ja lastensa edustajana hovioikeudessa aiheutuneista oikeudenkäyntikuluista 150 markkaa.\n      \n      \n        Valitusluvan myöntäminen ja välitoimet\n        Korkein oikeus on 3.5.1983 myöntänyt A:lle valitusluvan.\n        D omasta puolestaan ja kahden alaikäisten lastensa holhoojana erikseen sekä E ja E:n lapset yhteisesti ovat vastanneet A:n muutoksenhakemukseen.\n      \n    \n    \n      VAATIMUKSET KORKEIMMASSA OIKEUDESSA\n      A on uudistanut vaatimuksensa, että kantajien 13.9.1977 kihlakunnanoikeudessa esittämät uudet ja muutetut vaatimukset oli hylättävä vanhentuneina ja toteennäyttämättöminä sekä vaatinut kanteen hylkäämistä muutoinkin tai ainakin hänen vastuunsa rajoittamista ilmakuljetuslain 22 §:n 1 momentin nojalla ja oikeudenkäyntikulujensa korvaamista.\n    \n    \n      KORKEIMMAN OIKEUDEN RATKAISU\n      \n        Perustelut\n        Kysymyksessä olevan ilmakuljetuksen lähtö- ja määräpaikaksi oli sovittu Ivalon lentoasema Suomessa sekä välilaskupaikaksi Vaernesin lentoasema Trondheimissa Norjassa. Kuljetus on sen vuoksi pidettävä sellaisena kansainvälisenä ilmakuljetuksena, jota tarkoitetaan eräiden kansainvälistä ilmakuljetusta koskevien sääntöjen yhtäläistyttämisestä Varsovassa 12.10.1979 tehdyn yleissopimuksen I luvun 1. artiklan 2. kappaleessa. Sanottu yleissopimus (jäljempänä Varsovan sopimus), johon Suomi on liittynyt, on omaksuttu Suomen oikeusjärjestykseen kuljetuksesta ilma-aluksessa 3.7.1937 annetulla ja 1.10.1937 voimaan tulleella lailla (jäljempänä ilmakuljetuslaki). Nämä säännökset ovat olleet voimassa puheena olevan ilmakuljetuksen tapahtuessa 24.6.1974 ja niitä on siten sovellettava jutussa esillä olevaan kysymykseen ilmakuljetuksessa aiheutuneen vahingon vastuusta.\n        Vaasan hovioikeus on 26.2.1981 jutussa antamassaan, lainvoiman saaneessa päätöksessä lausunut, että kantajien kihlakunnanoikeuden istunnossa 13.9.1977 tekemät uudet ja muutetut vaatimukset olivat johtuneet olennaisesti samasta perusteesta kuin heidän alkuperäinen kanteensakin ja ettei sanottuja uusia ja muutettuja vaatimuksia siten ollut oikeudenkäymiskaaren 14 luvun 2 §:n 1 momentin 2 kohdan nojalla pidettävä kiellettynä kanteenmuutoksena. Koska alkuperäinen kanne on pantu vireille Varsovan sopimuksen 29 artiklassa ja ilmakuljetuslain 29 §:ssä säädetyssä kahden vuoden määräajassa eikä kysymyksessä olevien uusien ja muutettujen vaatimusten esittäminen edellä mainituista syistä ole edellyttänyt haasteen ottamista, kantajien puhevalta ei ole niiden osalta menetetty.\n        Varsovan sopimuksessa ja ilmakuljetuslaissa ei ole määritelmää rahdinkuljettajasta. Sopimuksen esitöistä on kuitenkin katsottu käyvän selville, että rahdinkuljettajalla tarkoitetaan sitä, joka kuljetussopimuksen perusteella ottaa ilma-aluksessa kuljetettavaksi matkustajia, matkatavaraa tai tavaraa.\n        Kuljetuksessa käytetty lentokone OH-BBD, jonka omisti A, on puheena olevaa aikaan ollut A:n ja Lapin lentopalvelu -nimisen avoimen yhtiön välisin suullisin sopimuksin sijoitettuna Rovaniemen lentoasemalle, missä lentojen järjestämisestä sillä on huolehtinut sanottu yhtiö. Lento-onnettomuuden johdosta Suomessa toimitetussa poliisitutkinnassa on yhtiön taholta ilmoitettu edellä mainitun suullisen sopimuksen sisältäneen, että yhtiö järjesti A:n koneelle lentoja käyttäen niiden suorittamisessa A:n ennakolta hyväksymiä ohjaajia ja että lennot oli sovittu tehtäväksi A:n ansiolentotoimiluvan perusteella ja asiakkaille oli kirjoitettu yhtiön lomakkeelle laadittu lentolippu, johon liikennöitsijäksi oli merkitty A.\n        Kysymyksessä olevaa ilmakuljetusta koskeva tilaus on tehty yhtiölle, joka on antanut lennon suorittamisen A:n jo aikaisemmin ohjaajaksi hyväksymän R:n tehtäväksi. Yhtiössä on matkustajille annettavaksi kirjoitettuun yhteiseen matkalippuun merkitty liikennöitsijäksi ja koneen omistajaksi A. Lento on suoritettu A:n lentovakuutuksen turvin, joka käsitti muun muassa matkustajavastuun 100.000 Suomen markkaa jokaiselta tapahtumalta.\n        A ei ole vastoin edellä mainittuja tosiseikkoja näyttänyt, että hän olisi väittäminsä tavoin vuokrannut lentokoneensa puheena olevalle yhtiölle sen omaan lukuun käytettäväksi tai muutoinkaan sellaisin ehdoin, että ilmakuljetukseen liittyvä vahingon vastuu olisi siirtynyt yhtiölle. Näin ollen on katsottava selvitetyksi, että kysymyksessä oleva ilmakuljetussopimus on tehty A:n ja yhtiön välisen sopimuksen perusteella A:n puolesta ja lukuun ja että A siten on ollut ilmakuljetuksesta vastuunalainen rahdinkuljettaja.\n        Jutussa esitetyn selvityksen mukaan 24.6.1974 suoritettu lento on edistynyt Ivalosta lentosuunnitelman mukaisella reitillä Altassa Norjassa suoritettuine teknisine välilaskuineen ilman, että ohjaaja olisi ilmoittanut mistään lentoturvallisuuteen liittyvistä vaikeuksista tai vaaroista. Bodön yläpuolella Norjassa ohjaaja on saanut ja kuitannut lennonjohtoselvityksen mittarilentolähestymiseen kiitoradalle 08 kehoituksin ilmoittaa loppulähestymistä edeltävän menetelmäkaarron aloittamisesta. Lennonjohdossa on tällöin radiosuuntimella todettu lentokoneen ylittäneen Bodön lentoaseman lännen suuntaan. Koneen lentokorkeus on tuolloin ollut ohjaajan ilmoituksen mukaan 4.000 jalkaa. Lähestymislento laskeutumista varten olisi tämän jälkeen ollut suoritettava mittarilaskeutumisjärjestelmän (ILS) suunta- ja liukusäteiden osoittamalla lentoradalla ja olisi se käsittänyt noin kolmen minuutin uloslento-osan, noin minuutin kestävän menetelmäkaarron takaisin kiitoradan suuntaan ja loppulähestymisen. Lentokone on kuitenkin mainitun lennonjohtoselvityksen jälkeen kadonnut jäljettömiin eikä sitä tai siinä olleita henkilöitä tai tavaroita ole etsiskelyistä huolimatta myöhemminkään löydetty. Lentokoneen ohjaaja ja kaikki viisi matkustajaa on Helsingin raastuvanoikeuden päätöksellä 15.10.1976 julistettu kuolleiksi ja heidän kuolinpäiväkseen määrätty onnettomuuspäivä 24.6.1974.\n        Lento-onnettomuuden johdosta Norjassa toimeenpannussa tutkinnassa on todettu, että onnettomuuden syy on tuntematon. Jutussa esitettyyn selvitykseen nähden tätä arviointia on pidettävä oikeana. Koska matkustajat ovat onnettomuuslennolla saaneet surmansa, A on Varsovan sopimuksen 17 artiklan ja ilmakuljetuslain 17 §:n nojalla radinkuljettajana siitä vastuussa.\n        Varsovan sopimuksen 3 artiklan 1 kappaleen ja ilmakuljetuslain 3 §:n 1 momentin mukaan rahdinkuljettajan on matkustajia kuljetettaessa annettava matkalippu, johon sisältyy muun muassa merkintä siitä, että kuljetus tapahtuu Varsovan sopimuksessa ja ilmakuljetuslaissa säädetyllä vastuulla. Saman artiklan 2 kappaleen ja ilmakuljetuslain 3 §:n 2 momentin mukaan rahdinkuljettajalla, joka on ottanut vastaan matkustajan, vaikkei matkalippua ole annettu, ei ole oikeutta vedota niihin säännöksiin, jotka poistavat hänen vastuunsa tai sitä rajoittavat.\n        Näiden matkalippua koskevien säännösten tarkoituksena on antaa matkustajalle tieto ilmakuljetussopimuksen ehdoista sekä varata hänelle mahdollisuus matkalipun saatuaan turvata itsensä rahdinkuljettajan vastuusta vapautumista ja vastuun rajoittamista vastaan mahdollisen vahingon varalta. Matkalippu on siten annettava matkustajalle sillä tavoin, että puheena oleva tarkoitus toteutuu. Siihen nähden, että rahdinkuljettajan vastuu määräytyy Varson sopimuksen ja ilmakuljetuslain mukaan kunkin matkustajan osalta erikseen, on kullekin heistä annettava erillinen matkalippu. Koska rahdinkuljettajalla on oikeus vedota vastuusta vapautumista ja vastuun rajoittamista koskeviin säännöksiin vain edellyttäen, että hän on asianmukaisesti täyttänyt velvollisuutensa matkalipun antamisessa matkustajalle, rahdinkuljettajan on esitettävä siitä täysi näyttö.\n        Jutussa on esitetty selvitystä siitä, että yhtiön toimesta kirjoitettu matkalippu on annettu Rovaniemellä koneen ohjaajalle, jotta hän antaisi sen lennon tilanneelle matkustajalle Ivalossa. Selvitys on esitetty myös siitä, että yhtiön toiminnassa on erityisesti huolehdittu matkalipun antamisesta matkustajille ennen lennon alkamista. Mitään suoranaista selvitystä ei kuitenkaan ole esitetty siitä, että matkalippu olisi tässä tapauksessa todellisuudessa annettu lennon tilaajalle Ivalossa. Sen vuoksi ja kun yhteisen matkalipun antamista matkustajille ei olisi voitukaan pitää matkalipun antamisvelvollisuuden asianmukaisena täyttämisenä, A:lla ei ole oikeutta vedota Varsovan sopimuksen ja ilmakuljetuslain niihin säännöksiin, jotka poistaisivat hänen vastuunsa tai rajoittaisivat sitä. Näin ollen A on tuottamuksesta riippumatta ja täysimääräisesti vastuussa matkustajien kuolemasta.\n        Kuten Rovaniemen hovioikeuden tuomiossa on todettu, ovat jutussa kysymyksessä olevat matkatavarat käsittäneet matkustajien henkilökohtaisia tavaroita, jotka ilmakuljetuksen aikana ovat olleet heidän omassa huostassaan. Varsovan sopimuksessa ja ilmakuljetuslaissa ei rahdinkuljettajalle ole säädetty vastuuta tällaisen käsimatkatavaran katoamisesta, vähenemisestä ja vahingoittumisesta, vaan on niissä sellaisen vahingon varalta asetettu vain vastuun enimmäismäärä. Vastuuperuste on siten johdettava Suomen vahingonkorvausoikeuden yleisistä periaatteista. Ne edellyttävät vastuuperusteeksi pääsääntöisesti tuottamusta ja asettavat vahingon kärsineelle todistustakaan siitä. Koska onnettomuuden syy on jäänyt kokonaan tuntemattomaksi, ei voida selvittää tai edes saattaa todennäköiseksi, että käsimatkatavaravahingot olisivat aiheutuneet A:n tai hänen palvelusväkensä tuottamuksesta. A ei siten ole velvollinen suorittamaan kantajille korvausta niistä.\n      \n      \n        Tuomiolauselma\n        Rovaniemen hovioikeuden tuomiota muutetaan siten, että lausunto A:n velvoittamisesta suorittamaan kantajille vahingonkorvausta käsimatkatavaroiden katoamisen johdosta poistetaan ja kanne sanotulta osalta hylätään näyttämättömänä. A vapautetaan suorittamasta sanottuja korvauksia eli W:n oikeudenomistajille maksettavaksi tuomittuja 2.350 markkaa, X:n oikeudenomistajille maksettavaksi tuomittuja 2.270 markkaa, Y:n oikeudenomistajille maksettavaksi tuomittuja 1.000 markkaa ja Z:n oikeudenomistajille maksettavaksi tuomittuja 2.800 markkaa.\n        A vapautetaan korvaamasta valtiolle hovioikeudessa B:n, D:n ja E:n avustamisesta asianajaja Q:lle maksetusta palkkioista määrättyä 400 markkaa sekä suorittamasta C:lle oikeudenkäyntikuluista 150 markkaa. Jutun näin päättyessä A saa muutoin hänellä jutussa olleet kulut vahinkonaan.\n        Muilta osin Rovaniemen hovioikeuden tuomion lopputulos jää pysyväksi.\n        Maksuttomasta oikeudenkäynnistä annetun lain nojalla maksetaan valtion varoista asianajaja Q:lle palkkioksi D:n avustamisesta Korkeimmassa oikeudessa 400 markkaa, mikä määrä jää valtion vahingoksi.\n      \n      \n        Eri mieltä olevan jäsenen lausunto\n        Oikeusneuvos Ketola: Ilmakuljetuslain 20 §:n 1 momentissa on säädetty, että rahdinkuljettaja on vastuusta vapaa, jos voidaan olettaa, ettei vahinko ole syntynyt rahdinkuljettajan tai hänen palvelusväkensä virheestä tai laiminlyönnistä. Sanottu säännös ei ole täysin Varsovan sopimuksen 20 artiklan 1 kappaleen mukainen, jossa vastuusta vapautumiseksi edellytetään rahdinkuljettajan näyttävän toteen, että hän ja hänen palvelusväkensä ovat ryhtyneet kaikkiin tarpeellisiin toimenpiteisiin vahingon välttämiseksi taikka että heidän on ollut mahdotonta niihin ryhtyä.\n        Ilmakuljetuslain säätämisen johtaneen hallituksen esityksen (n:o 4 vp. 1937) perustelujen mukaan tarkoituksena on ollut Varsovan sopimuksen sisällystä tavanomaiseen lakityyliin muovaamatta ottaa sopimuksen määräykset siihen suoranaisesti liittyen laadittuun lakitekstiin. Perustelujen mukaan on tällöin ennen kaikkea pidetty silmällä sitä, että tuomioistuimet, huomioon ottaen ilmaliikenteen vahvasti kansainvälisen luonteen, saanevat enimmäkseen arvostella kuljetussopimuksia suorastaan kansainvälisen ilmakuljetussopimuksen pohjalta.\n        Sovellettaessa kansainvälistä sopimusta, jonka tarkoituksena on lain yhtäläistäminen, ei ilman erityistä perustetta muutoinkaan voida vedota kansallisen lain poikkeavaan sisältöön. Ilmakuljetuslain 20 §:n 1 momentin säännöstä on siten sovellettava ikäänkuin se olisi sisällöltään yhtäpitävä Varsovan sopimuksen 20 artiklan 1 kappaleen kanssa.\n        Koska onnettomuuden syy on jäänyt tuntemattomaksi, ei ole mahdollista näyttää toteen, että rahdinkuljettajan vastuusta vapautumiselle säädetyt edellytykset olisivat A:n ja hänen palvelusväkensä osalta täyttyneet. A ei siten ole vapautunut matkustajien kuolemaa koskevasta Varsovan sopimuksen 17 artiklan ja ilmakuljetuslain 17 §:n mukaisesta vastuusta.\n        A on näyttänyt, että kaikilla yhtiön järjestämillä lentokuljetuksilla matkustajille on annettu lentoliput ennen lennon aloittamista. Lentokoneen ohjaajille on selvitetty, että matkalipun antaminen matkustajille oli ehdoton vaatimus. Kysymyksessä olevaa matkaa varten oli matkalippu kirjoitettu ja annettu ohjaajalle matkustajille luovuttamista varten. Ei ole oletettavissa, ettei matkustajille kysymyksessä olevalla lennolla olisi annettu matkalippua. Näin ollen ja kun sillä seikalla, että matkalippu on ollut matkustajille yhteinen, ei ole jutussa ratkaisevaa merkitystä, pidän A:n vastuuta vahingoista ilmakuljetuslain 22 §:n 1 momentin ja 33 §:n 2 momentin mukaisesti rajoitettuna. Sanottujen lainkohtien nojalla A:n vastuu jokaista matkustajaa kohden on rajoitettu 194.500 vuoden 1925 rahalain mukaiseen kultamarkkaan eli noin 43.000 nykymarkkaan vuoden 1981 tasossa laskettuna.\n        Muutan hovioikeuden tuomiota elatusapujen osalta siten, että A:n on suoritettava elatusapuja hovioikeuden määräämin vähennyksin W:n lapsille yhteensä enintään 43.000 markkaa, D:lle ja hänen lapsilleen yhteensä enintään 43.000 markkaa, X:n lapsille yhteensä enintään 43.000 markkaa sekä E:lle ja hänen lapsilleen samoin yhteensä enintään 43.000 markkaa.\n        Muutoin olen samaa mieltä kuin enemmistö.\n      \n      \n        Ratkaisuun osallistuneet: oikeusneuvokset Saarni-Rytkölä, Portin ja Lehtonen sekä ylimääräinen oikeusneuvos Rosokivi\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1985:II132"
  ],
  "referenceToLegislation": [
    "http://data.finlex.fi/eli/sd/1734/4"
  ],
  "description": [
    "http://data.finlex.fi/voc/kko/swe/d5ef035f",
    "http://data.finlex.fi/voc/kko/fin/d63da134"
  ],
  "judgmentNumber": [
    "II132"
  ],
  "date": [
    "1983-09-19"
  ],
  "issued": [
    "1985-09-23"
  ],
  "creator": [
    "http://data.finlex.fi/common/KKO"
  ],
  "year": [
    "1985"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "referenceToLegislation": {
      "@id": "http://data.finlex.fi/schema/sfcl/referenceToLegislation",
      "@type": "@id"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}