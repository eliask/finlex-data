{
  "@id": "sfecli:kko/1992/144",
  "languageVersion": [
    {
      "@id": "sfecli:kko/1992/144/fin",
      "title_fi": [
        "KKO:1992:144"
      ],
      "abstract_fi": [
        "\n    Terveyskeskuslääkärin virka-apupyynnön perusteella poliisi oli noutanut lääkärin tutkittavaksi henkilön, jonka oli terveyskeskuksen tietoon tulleiden seikkojen perusteella katsottu voineen olla tahdostaan riippumattoman mielisairaanhoidon tarpeessa. Kun lääkäri oli laiminlyönyt huolehtia siitä, että mielisairaslain 19 §:ssä (L 23.6.1977/521) tarkoitettu terveydenhuoltoalan ammattikoulutuksen saanut saattaja olisi ollut mukana henkilön kuljetuksessa terveyskeskukseen, hänen katsottiin syyllistyneen tuottamukselliseen virkavelvollisuuden rikkomiseen.\n    Kysymys myös siitä, oliko lääkärillä ollut perustetta pyytää poliisin virka-apua tutkittavan noutamiseksi.\n    Ään.\n  "
      ],
      "hasFormat": {
        "@id": "sfecli:kko/1992/144/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Syyte Hollolan kihlakunnanoikeudessa\n        A on lausunut, että B oli 16.10.1987 Hollolassa päivystävänä terveyskeskuslääkärinä pyytänyt poliisilta virkaapua A:n saattamiseksi tutkimuksiin asianomaiseen terveyskeskukseen sen seikan selvittämiseksi, oliko tämä mielisairaanhoidon tarpeessa. B:n virka-apupyynnön nojalla kolme poliisia oli noutanut A:n kotoaan vastoin hänen tahtoaan ja kuljettanut hänet terveyskeskukseen. A:n kuljetukseen ei ollut osallistunut terveyskeskuksen henkilökuntaan kuuluvaa tai muutakaan terveydenhuoltoalan ammattikoulutuksen saanutta saattajaa.\n        B oli menettelyllään ilman laillista oikeutta pakottanut A:n saapumaan tutkimuksiin terveyskeskukseen tai ainakin toiminut virkavelvollisuuksiensa vastaisesti. Sen vuoksi A on vaatinut, että B tuomitaan rangaistukseen pakottamisesta tai ainakin varomattomuudesta tai ymmärtämättömyydestä tehdystä virkavirheestä.\n      \n      \n        Kihlakunnanoikeuden päätös 4.5.1989\n        Kuultuaan virallista syyttäjää, joka ei ollut yhtynyt syytteeseen, sekä B:tä syytteestä kihlakunnanoikeus on lausunut selvitetyksi, että A:n 16.10.1987 Hollolan terveyskeskukseen tapahtunut noutaminen hänen mielisairaanhoidon tarpeensa selvittämiseksi oli ollut tuolloin tiedossa olleiden seikkojen perusteella aiheellista. Tällainen toimenpide kuului terveyskeskuslääkärin tehtäviin eikä lain edellyttämän tutkimuksen suorittaminen ollut rikoksena rangaistavaa. Poliisi oli velvollinen tarvittaessa avustamaan alan erikoishenkilökuntaa tällaisessa kuljetuksessa. A:n kuljettamisen oli suorittanut kuitenkin pelkästään poliisi ilman terveydenhuoltoalan ammattikoulutuksen saanutta saattajaa. Tämä menettely ei kuitenkaan ollut pidentänyt lääkärin arvioinnin A:lta vaatimaa aikaa. Näin merkityksetön seikka ei ollut virkarikoksena rangaistava. Sen vuoksi kihlakunnanoikeus on hylännyt syytteen pakottamisesta ja virkarikoksesta. Maksuttoman oikeudenkäynnin saaneen A:n kuulustuttamalle todistajalle määrätty päiväraha 167 markkaa ja oikeudenkäyntiavustajalle asianajaja Östen Elfvingille tuomittu palkkio 2 000 markkaa on määrätty jäämään valtion vahingoksi.\n      \n      \n        Kouvolan hovioikeuden päätös 28.8.1990\n        Hovioikeus, jossa A oli hakenut muutosta toistaen kihlakunnanoikeudessa esittämänsä syytteen, on lausunut, että B:n syyksi väitettyyn tekoon oli sovellettava rikoslain 40 luvun 11 §:n säännöstä sellaisena kuin se oli 1.1.1990 voimaan tulleessa laissa, koska mainittu lainkohta oli lievempi kuin tekoaikana voimassa ollut rikoslain 40 luvun 21 §. B oli tosin laiminlyönyt huolehtia siitä, että A:n kuljettamiseen terveyskeskukseen tutkittavaksi olisi osallistunut mielisairaslain 19 §:n 1 momentin mukaisesti poliisin lisäksi terveydenhuoltoalan ammattikoulutuksen saanut saattaja ja B:n oli mainitulla menettelyllään katsottava jättäneen täyttämättä virkatoiminnassa noudatettaviin säännöksiin perustuvan virkavelvollisuutensa, mutta tekoa oli huomioon ottaen sen haitallisuus ja vahingollisuus sekä muut tekoon liittyvät seikat kokonaisuutena arvostellen pidettävä vähäisenä. Tämän vuoksi tekoa ei voitu lukea B:n syyksi virkavelvollisuuden rikkomisena. Näillä perusteilla hovioikeus ei ole muuttanut kihlakunnanoikeuden päätöksen lopputulosta. Asianajaja Elfvingille A:n avustamisesta tuomittu palkkio 700 markkaa on jätetty valtion vahingoksi.\n      \n    \n    \n      MUUTOKSENHAKU KORKEIMMASSA OIKEUDESSA\n      Valituslupa on myönnetty 20.11.1990. Valituksessaan A on toistanut B:hen kohdistamansa syytteen.\n      B on antanut häneltä pyydetyn vastauksen.\n      Sosiaali- ja terveyshallitus on antanut siltä pyydetyn lausunnon. A on antanut häneltä lausunnon johdosta pyydetyn selityksen. B ei ole käyttänyt hyväkseen hänelle varattua tilaisuutta selityksen antamiseen.\n    \n    \n      KORKEIMMAN OIKEUDEN RATKAISU 23.10.1992\n      \n        Perustelut\n        Mielisairaslain 16 a §:n 1 momentin (L 23.6.1977/521) mukaan tahdostaan riippumatta voidaan mielisairaalaan ottaa vain henkilö, jonka käytöksestä tai muista seikoista käy ilmi, että hän on mielisairautensa vuoksi välittömän mielisairaanhoidon tarpeessa tai erityisen vahingollinen itselleen tai muille. Jos terveyskeskuksen lääkäri katsoo, että tällaisen henkilön kuljettamiseen on terveydenhuoltoalan ammattikoulutuksen saaneen saattajan lisäksi kuljetettavan väkivaltaisuuden tai muun vastaavanlaisen syyn vuoksi tarpeen muukin saattaja, poliisi on mielisairaslain 19 §:n 1 momentin (L 23.6.1977/521) mukaan velvollinen lääkärin pyynnöstä avustamaan kuljetuksessa.\n        B on Hollolassa 16.10.1987 Tiirismaan kansanterveystyön kuntainliiton terveyskeskuslääkärin virkaansa toimittaessaan pyytänyt poliisilta puhelimitse mielisairaslain 19 §:n 1 momentissa tarkoitettua virka-apua A:n toimittamiseksi terveyskeskukseen sen selvittämiseksi, oliko mielisairaslain 16 a §:ssä tarkoitettuja edellytyksiä A:n toimittamiseksi tahdosta riippumattomaan hoitoon mielisairaalassa. Virka-apupyyntö on vahvistettu samana päivänä tehdyllä kirjallisella pyynnöllä. Virka-apupyynnön perusteella kolme poliisia on samana päivänä kello 13 noutanut A:n Salpakankaan terveysasemalle. Siellä suorittamansa tutkimuksen perusteella B on katsonut, ettei ollut olemassa edellytyksiä tahdosta riippumattomaan hoitoon.\n        Asiassa on selvitetty, että A:n puoliso oli ollut aamupäivällä 16.10.1987 terveyskeskuksen erään toisen lääkärin vastaanotolla. A:n puolison tuolloin kertomien seikkojen johdosta tämä terveyskeskuslääkäri oli ollut puhelimitse yhteydessä psykiatriin, jonka vastaanotolla A:n puoliso oli ollut edellisenä päivänä. Kyseisten lääkäreiden jutussa antaman selvityksen mukaan A:n puoliso oli heidän vastaanotoillaan kertonut seikkoja, joiden perusteella lääkärit olivat päätyneet siihen tulokseen, että A oli saattanut olla paranoidisen psykoosin kaltaisessa tilassa ja mahdollisesti vaarallinen. Tämän vuoksi he olivat pitäneet aiheellisena A:n toimittamista terveyskeskukseen hänen psyykkisen terveydentilansa tutkimista varten. Terveyskeskuslääkäri, jonka vastaanotolla A:n puoliso oli ollut, oli näiden seikkojen johdosta ottanut yhteyttä terveyskeskuksen ylilääkäriin, jonka ohjeisiin nojautuen oli päätetty siirtää asian käytännön selvittely päivystysvuorossa olleelle lääkärille. Terveyskeskuslääkäri oli antanut esitiedot sekä A:n ja hänen puolisonsa potilasasiakirjat päivystysvuoroon tulleelle B:lle sekä kertonut puolisoiden kotona olleesta räjähdysalttiista tilanteesta, tarvittavasta poliisin virka-avusta ja sairasautosta. Ylilääkärin kanssa käydyn neuvottelun perusteella asia oli tullut hoitaa välittömästi.\n        B ei tosin itse ole varmistautunut siitä, oliko A voinut olla lain edellyttämän välittömän mielisairaanhoidon tarpeessa tai erityisen vahingollinen itselleen tai muille ja oliko poliisin virka-apu ollut hänen väkivaltaisuutensa tai muun vastaavanlaisen syyn vuoksi tarpeen. Asiassa ei kuitenkaan ole tullut ilmi sellaisia syitä, joiden perusteella B:llä olisi ollut aihetta epäillä toiselta terveyskeskuslääkäriltä näistä seikoista saamiensa tietojen paikkansapitävyyttä. Näin ollen B toimeenpanemalla ilman lisäselvittelyä saamansa tehtävän A:n toimittamiseksi terveyskeskukseen tutkimuksia varten ei ole rikkonut virkavelvollisuuttaan.\n        Harkitessaan sen seikan merkitystä, että kuljetukseen ei osallistunut terveydenhuoltoalan ammattikoulutuksen saanut saattaja, Korkein oikeus toteaa, että noudatettavina olleiden lääkintöhallituksen ohjeiden (OK 1.4.1978/DNo 2103/02/78) mukaan aikaisemmin oli muodostunut yleiseksi käytännöksi, että mielisairaaksi epäillyn toimittaminen lääkärintarkastukseen ja edelleen sairaalaan oli jäänyt poliisin tehtäväksi. Mielisairaaksi epäillyn tutkimukseen ja hoitoon saattaminen tulisi kuitenkin olla sairaanhoitoon liittyvä toimenpide. Hoitoa tarvitsevan henkilön tulisi sen vuoksi mahdollisimman varhaisessa vaiheessa tulla tekemisiin pääasiassa terveydenhuoltohenkilökunnan kanssa, jolla on koulutuksensa puolesta parhaat edellytykset asianmukaiseen hoitoon saattamiseen. Mainittujen ohjeiden mukaan poliisin osuutta mielisairaitten hoitoon toimittamisessa oli pyritty vuonna 1978 voimaan tulleiden mielisairaslain muutosten määräyksillä rajoittamaan ja niillä oli korostettu terveyskeskuksen ensisijaisuutta tutkimukseen ja hoitoon toimittamisessa. Sama käsitys on esitetty psykiatrian peruskirjallisuudessa (Kalle Achté ym: Psykiatria 2 1981 s. 227). Hallituksen esityksessä laiksi mielisairaslain muuttamisesta (nro 85/1976 vp.) todetaan, että vaikka terveyskeskuksen henkilökunnan tulisi yleensä huolehtia psyykkisesti sairaiden henkilöiden kuljetuksista, saattaa henkilökunta päivystysajankohtina ja muutoinkin osoittautua riittämättömäksi tai sopimattomaksi yksin huolehtimaan esimerkiksi väkivaltaisen potilaan kuljettamisesta. Tällaisten tapausten varalta ehdotettiin, että poliisi olisi velvollinen pyynnöstä avustamaan kuljetuksessa. Kuljetuksissa tulisi kuitenkin aina olla mukana terveydenhuoltoalan ammattikoulutuksen saanut saattaja.\n        Edellä olevan perusteella Korkein oikeus katsoo, että B on menetellyt vastoin virkavelvollisuuttaan laiminlyömällä huolehtia siitä, että terveydenhuoltoalan ammattikoulutuksen saanut saattaja olisi ollut mukana toimitettaessa A terveyskeskukseen.\n        Jos virkamies virkaansa toimittaessaan huolimattomuudesta tai varomattomuudesta rikkoo tai jättää täyttämättä virkatoiminnassa noudatettaviin säännöksiin tai määräyksiin perustuvan virkavelvollisuutensa eikä teko huomioon ottaen sen haitallisuus ja vahingollisuus ja muut tekoon liittyvät seikat ole kokonaisuutena arvostellen vähäinen, hänet on 1.1.1990 voimaan tulleen rikoslain 40 luvun 11 §:n mukaan (L 8.9.1989/792) tuomittava tuottamuksellisesta virkavelvollisuuden rikkomisesta varoitukseen tai sakkoon. Viimeksi mainittua säännöstä on rikoslain voimaanpanemisesta annetun asetuksen 3 §:n mukaan, sellaisena kuin se oli hovioikeuden ratkaistessa asian ennen 1.1.1991 voimaantullutta lainmuutosta, sovellettava tekoaikana voimassaollutta rikoslain 40 luvun 21 §:n säännöstä lievempänä.\n        Hallituksen esityksessä virkarikoslainsäädännön uudistamisesta (nro 58/1988 vp.) todetaan, että rangaistavuuden ulottaminen vähäisiin, lähinnä määrättyä menettelytapaa koskevien säännösten rikkomisiin, joilla ei ole viran asianmukaisen hoidon tai yksityisten etujen kannalta mainittavaa merkitystä, ei ole tarkoituksenmukaista. Korkein oikeus katsoo, ettei B:n viaksi jäävää laiminlyöntiä huolehtia terveydenhoitoalan ammattikoulutuksen saaneen saattajan mukanaolosta kuljetettaessa A terveyskeskukseen ole huomioon ottaen mitä saattajan merkityksestä mielisairaaksi epäillyn henkilön hoitoon saattamisessa on edellä mainituissa hallituksen esityksessä (nro 85/1976 vp.), lääkintöhallituksen ohjeissa ja alan peruskirjallisuudessa todettu pidettävä rikoslain 40 luvun 11 §:ssä tarkoitetulla tavalla vähäisenä.\n        B ei ole syyllistynyt hänen viakseen luetulla menettelyllä pakottamiseen.\n      \n      \n        Lainkohta\n        Rikoslaki 40 luku 11 § (L 8.9.1989/792)\n      \n      \n        Päätöslauselma\n        Kihlakunnanoikeuden ja hovioikeuden päätökset kumotaan.\n        B tuomitaan 16.10.1987 tehdystä tuottamuksellisesta virkavelvollisuuden rikkomisesta 20:een 130 markan määräiseen päiväsakkoon eli maksamaan sakkoa 2 600 markkaa.\n        Maksuttomasta oikeudenkäynnistä annetun lain nojalla maksetaan valtion varoista asianajaja Elfvingille palkkioksi A:n avustamisesta Korkeimmassa oikeudessa 2 500 markkaa.\n        B velvoitetaan korvaamaan valtiolle maksuttomasta oikeudenkäynnistä annetun lain 21 §:n 1 momentin nojalla sen varoista A:n oikeudenkäyntiavustajalle jutussa maksetut palkkiot 5 200 markkaa ja A:n kuulustuttamalle todistajalle maksettu päiväraha 167 markkaa eli yhteensä 5 367 markkaa.\n        \n          Ratkaisuun osallistuneet: oikeusneuvokset Jalanko, Nikkarinen, Roos (eri mieltä), Krook ja Suhonen\n        \n      \n      \n        Eri mieltä olevan jäsenen lausunto\n        Oikeusneuvos Roos: Hollolan terveyskeskuksen ylilääkärin Pentti Lammen ja terveyskeskuslääkärin Pentti Karpan lausunnon perusteella B:n on terveyskeskuksen päivystävänä lääkärinä mielisairaslain 16 a §:n 2 momentin nojalla tullut ottaa A terveyskeskukseen tarkkailtavaksi sen selvittämiseksi, oliko hän mielisairauden vuoksi välittömän mielisairaanhoidon tarpeessa tai erityisen vahingollinen itselleen tai muille. Kun A tuon lausunnon perusteella on saattanut olla lain 16 a §:n 1 momentissa tarkoitettu henkilö, B on myös voinut lain 19 §:n 1 momentin nojalla turvautua poliisin apuun A:n kuljettamiseksi terveyskeskukseen, jos se on ollut tarpeen A:n väkivaltaisuuden tai muun vastaavanlaisen syyn vuoksi. Tällaista tarvetta ei ole, jos tarkkailtava suostuu tulemaan asianomaiseen laitokseen tarkkailtavaksi. B ei ole ennen poliisiavun pyytämistä lainkaan pyrkinyt selvittämään A:n suhtautumista tutkimukseen eikä mahdolliseen vapaudenriistoon johtavan poliisiavun tarvetta. Siten B on rikkonut virkavelvollisuutensa, kun hän on pyytänyt poliisia avustamaan A:n kuljetuksessa.\n        Menettelyllään B ei ole pyrkinyt pakottamaan A:ta tulemaan terveyskeskukseen ilman laillista oikeutta, vaan tarkoituksena on ollut A:n saattaminen lainmukaiseen tarkkailuun. Menettelyllään B siis ei ole syyllistynyt rikoslain 25 luvun 12 §:ssä tarkoitettuun pakottamiseen. En lue erikseen B:n syyksi, että hänen ilman laillista perustetta toimeenpanemassaan poliisikuljetuksessa on myös menetelty virheellisesti, kun siinä ei ole ollut mukana terveydenhuoltoalan ammattikoulutuksen saanutta saattajaa.\n        Rikoslain voimaanpanemisesta annetun asetuksen 3 §:n 2 momentin (L 1990/770) nojalla sovellan B:n syyksi lukemaani menettelyyn sen tekohetkellä voimassa ollutta rikoslain 40 luvun 21 §:n 1 momenttia ja tuomitsen sen nojalla B:n 16.10.1987 tehdystä tuottamuksellisesta virkavelvollisuuden rikkomisesta 80 päiväsakkoa vastaavaan 10 400 markan sakkorangaistukseen.\n        Elfvingin avustajanpalkkiosta ja B:n korvausvelvollisuudesta olen Korkeimman oikeuden päätöslauselman kannalla.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1992:144"
  ],
  "description": [
    "http://data.finlex.fi/voc/kko/fin/54ee0496",
    "http://data.finlex.fi/voc/kko/swe/c5533cf4",
    "http://data.finlex.fi/voc/kko/fin/adbfcac9",
    "http://data.finlex.fi/voc/kko/swe/d8484ca9"
  ],
  "judgmentNumber": [
    "144"
  ],
  "date": [
    "1992-05-13"
  ],
  "issued": [
    "1992-10-23"
  ],
  "creator": [
    "http://data.finlex.fi/common/KKO"
  ],
  "year": [
    "1992"
  ],
  "subject": [
    "http://data.finlex.fi/common/Siviiliasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}