{
  "@id": "sfecli:kko/1986/II22",
  "languageVersion": [
    {
      "@id": "sfecli:kko/1986/II22/fin",
      "title_fi": [
        "KKO:1986-II-22"
      ],
      "abstract_fi": [
        "\n    Tehtaan korjausryhmään kuuluva sähköasentaja oli työvuoronsa aikana poikennut työalueellaan olevaan jätepaperivarastoon etsiäkseen sieltä lehtiä luettavakseen. Tällöin hän oli jäänyt vierivien paperipaalien alle ja vahingoittunut. Jätepaperivarasto sijaitsi vahingoittuneen kulkureitin varrella. Vaikka tehtaan työntekijöitä oli kielletty liikkumasta jätepaperikasojen luona, tehdasalueella oli tullut tavaksi noutaa sieltä luettavaksi sopivia lehtiä. Tapaturman katsottiin kohdanneen työntekijää sellaisissa työstä johtuvissa olosuhteissa, että sitä oli pidettävä tapaturmavakuutuslain 4 §:ssä tarkoitettuna työtapaturmana.\n    Ään.\n  "
      ],
      "hasFormat": {
        "@id": "sfecli:kko/1986/II22/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Asiatiedot ja asian aikaisempi käsittely\n        Vuorosähköasentaja A oli 16.9.1983 Oy Tammella Ab:n työssä, ollessaan työvuorensa aikana palaamassa tarkastuskierrokselta autojen pysäköintipaikalle, poikennut yhdessä työtoverinsa kanssa samalla alueella olevaan jätepaperivarastoon katsoakseen sinne tuotuja lehtiä. A:n ollessa paperikasan vieressä oli noin kaksi metriä korkeasta kasasta vierähtänyt kaksi jätepaperipaalia, jolloin A oli paalin tönäisemänä kaatunut selälleen lyöden päänsä asfalttiin. Saamiensa vammojen johdosta A oli 19.9.1983 kuollut.\n        Asiakirjoista ilmenee, että A työskenteli sähköasentajana vuorokorjausryhmässä, jonka toimialueena oli koko tehdasalue. Jätepaperivarastoon meno oli tehtaan työntekijöiltä kielletty ja se oli työntekijäin tiedossa.\n        A:n vaimon B:n haettua lainmukaista korvausta miehensä kuoleman johdosta. Keskinäinen yhtiö Teollisuusvakuutus oli 8.11.1983 antamallaan päätöksellä evännyt korvauksen, koskei A:n kuolema ollut kohdannut häntä Oy Tampella Ab:n työssä eikä sellaisissa siitä johtuvissa olosuhteissa, että sitä olisi ollut pidettävä tapaturmavakuutuslain 4 §:ssä tarkoitettuna työtapaturmana, eikä häntä myöskään ollut saman lain 57 §:n 2 tai 3 momentin mukaisesti vapaaehtoisesti vakuutettu kysymyksessä olevassa vakuutusyhtiössä.\n        Tapaturmalautakunta, jonka tutkittavaksi B oli saattanut asian, oli 9.4.1984 antamassaan päätöksessä katsonut, että kerrottu, tosin työpaikkaan kuuluvalla alueella sattunut tapaturma ei ollut kohdannut A:ta työstä johtuvissa olosuhteissa.\n        Vakuutusoikeus on päätöksellään 18.12.1984 pysyttänyt tapaturmalautakunnan päätöksen.\n      \n    \n    \n      VALITUSLUVAN MYÖNTÄMINEN, VAATIMUKSET JA VÄLITOIMI\n      Valituslupa on myönnetty 5.6.1985. B on vaatinut vakuutusoikeuden päätöksen kumoamista ja korvausta miehensä kuoleman johdosta, koska vahinkotapahtuma oli sattunut työaikana työpaikalla eikä A:n tapaturman sattuessa ollut katsottava toimineen vastoin määräyksiä. Vakuutusyhtiö on antanut vastauksen, jossa se kiistää korvausvelvollisuutensa. Yhtiö on huomauttanut, että tapahtumahetken toiminta ei liittynyt mitenkään A:n työhön vuorokorjausryhmässä. Lisäksi työntekijöitä oli kielletty menemästä jätepaperivarastoon.\n    \n    \n      KORKEIMMAN OIKEUDEN RATKAISU\n      \n        Perustelu\n        A:n kuolemaan johtanut tapaturma on sattunut A:n työvuoron aikana tehdasalueella sijaitsevassa jätepaperivarastossa. A:n, jolla tosin ei ollut ollut mitään työtehtävää jätepaperivarastossa, työalueena oli ollut koko tehdasalue. Jätepaperikasojen luona liikkuminen oli työntekijöiltä kielletty ja heitä oli muistutettu siellä liikkumisen vaaroista. Kiellosta huolimatta tehtaassa työskentelevät olivat kuitenkin pitäneet tapanaan noutaa jätepaperivarastosta luettavaksi sopivia lehtiä, ja alueella oli liikkunut myös tehtaan ulkopuolisia henkilöitä. Kun A, johon hakulaitteilla voitiin tarvittaessa saada yhteys, saattoi työssään vuorokorjausryhmän jäsenenä liikkua tehdasalueella paikasta toiseen, on ymmärrettävää, että myös hän pysäköintipaikalle mennessään ja jätepaperivaraston ohi kulkiessaan poikkesi katselemaan lehtiä. Nämä seikat huomioonottaen Korkein oikeus katsoo, että kerrottu tapaturma on, siitä huolimatta ettei sillä ole ollut suoranaista syy-yhteyttä sähköasentajan työtehtävien suorittamiseen, kohdannut A:ta sellaisissa työstä johtuvissa olosuhteissa, että tapaturmaa on pidettävä tapaturmavakuutuslain 4 §:ssä tarkoitettuna korvattavana työtapaturmana.\n      \n      \n        Päätöslauselma\n        Vakuutusoikeuden päätös kumotaan ja Keskinäinen yhtiö Teollisuusvakuutus määrätään tapaturmavakuutuslain nojalla suorittamaan B:lle lainmukainen korvaus. Asia palautetaan vakuutusoikeuteen tästä aiheutuvia toimia varten.\n      \n      \n        Eri mieltä olevien jäsenten lausunnot\n        Oikeusneuvos af Hällström: A:n kuolemaan johtanut tapaturma on sattunut A:n työvuoron aikana jätepaperin varastoalueella, jossa hänellä vuorokorjausryhmän jäsenenä ei ollut mitään työtehtävää. Jätepaperikasojen luona liikkuminen oli työntekijöiltä kielletty ja heitä oli kirjallisesti muistutettu siellä liikkumisen vaaroista. Tapaturma ei siten ole kohdannut A:ta tapaturmavakuutuslain 4 §:ssä tarkoitetuissa työstä johtuvista olosuhteista eikä ole korvattava työtapaturmana. Tämän vuoksi katson, ettei ole syytä muuttaa vakuutusoikeuden päätöstä.\n        Oikeusneuvos Saarni-Rytkölä: Olen samaa mieltä kuin oikeusneuvos af Hällström.\n      \n      \n        Ratkaisuun osallistuneet: oikeusneuvokset Salervo, Ådahl ja Aro\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1986-02-21"
  ],
  "judgmentNumber": [
    "II22"
  ],
  "date": [
    "1985-10-01"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1986:II22"
  ],
  "year": [
    "1986"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    }
  }
}