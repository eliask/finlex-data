{
  "@id": "sfecli:kko/1986/II116",
  "languageVersion": [
    {
      "@id": "sfecli:kko/1986/II116/fin",
      "title_fi": [
        "KKO:1986-II-116"
      ],
      "abstract_fi": [
        "\n    Tehtaassa käytettyä säiliötä puhdistamaan laskeutunut työntekijä oli hapenpuutteen ja säiliössä olleen kaasun johdosta tukehtunut kuoliaaksi. Häntä auttamaan mennyt työntekijä oli samasta syystä saanut aivovamman. Tehtaan teknillisen johtajan ja käyttöpäällikön olisi koulutuksensa ja ammattikokemuksensa perusteella pitänyt ymmärtää suoritetun työn vaarallisuus ja, vaikka tehtaalla ei ollut aiemmin tapahtunut vastaavanlaista onnettomuutta, huolehtia työturvallisuusmääräysten antamisesta ja niiden noudattamisen valvonnasta sekä muista turvatoimista. Kun he olivat tämän laiminlyöneet, heidät tuomittiin yksin teoin tehdyistä työturvallisuuslain säännösten rikkomisesta sekä kuoleman ja ruumiinvamman tuottamuksesta.\n  "
      ],
      "hasFormat": {
        "@id": "sfecli:kko/1986/II116/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      Heinolan raastuvanoikeus on virallisen syyttäjän sekä asianomistajien A:n ja B:n, C:n ja D:n syytteestä 23.2.1984 julistamassaan päätöksessä katsonut selvitetyksi, että vuorotyönjohtaja oli Oy Tampella Ab:n flutingkartonkitehtaalla Heinolassa 12.9.1982 alkaneen seisokin aikana 18.9.1982 määrännyt silinterimies E:n ja varamies F:n tehtäväksi ykkösjauhatuskyypin tyhjennyksen ja puhdistuksen. Kyyppiin oli ennen puhdistuksen aloittamista juoksutettu vettä niin, että poistoluukusta oli tullut pelkkää vettä ja kyypin pohjalle oli jäänyt jäännösmassaa noin 15 senttimetrin vahvuudelta. E ja F olivat hakeneet työhön tarvittavat välineet ja narutikkaat, joiden avulla F oli laskeutunut 3,8 metriä korkean kyypin päällä olevasta noin 50 senttimetrin läpimittaisesta miesluukusta kyyppiin. Kyypin pohjalle päästyään hän oli kaatunut tajuttomana. E, joka oli ollut kyypin päällä miesluukun vierellä ojentamassa F:lle pesuletkua, oli lähtenyt hakemaan apua. E oli kertonut tajunneensa heti, että kyypissä oli ollut jotakin poikkeavaa ja ettei sinne ollut voinut laskeutua F:ää nostamaan. E:n ilmoitettua asiasta lähellä oleville työntekijöille ja palatessa hakemiensa ilmaletkujen kanssa kyypille, sinne oli jo laskeutunut F:ää auttamaan D, joka oli vajaan metrin korkeudelle kyypin pohjasta päästyään pudonnut tajuttomana alas. Kyypin päällä olleet olivat syöttäneet letkuilla ilmaa kyyppiin ja paikalle hälytetyt palomiehet olivat saaneet F:n ja D:n pois kyypistä noin puolen tunnin kuluessa siitä, kun nämä olivat pudonneet kyypin pohjalle. F oli samana iltana kuollut sairaalassa tajuihinsa tulematta. D oli ollut 28.9.1982 saakka hoidettavana Päijät-Hämeen keskussairaalassa, jossa hän oli ollut kaksi vuorokautta tajuttomana. Hänelle oli tapahtumasta jäänyt haitta-asteeltaan korkeintaan 25 prosenttia oleva lievän aivovamman jälkitila. joka ilmeni päänsärkynä ja muistisuoritusten lievänä heikentymisenä. Lääkärinlausunnon mukaan hänen vammansa oli aiheutunut tukehtumisesta, johon oli liittynyt hengenvaara. Ruumiinavauspöytäkirjan mukaan F:n välitön kuolinsyy oli ollut tuntemattoman kaasun ja hapenpuutteen aiheuttama tukehtuminen.\n      Oy Tampella Ab:n Heinolan flutingkartonkitehtaalla pesu- ja jauhatuskyyppejä oli huollettu ja korjattu seisokkien aikana siten, että pesua varten kyypit oli tyhjennetty ajamalla massa kyypistä toiseen, jonka jälkeen kyyppiä oli huuhdeltu vedellä mies- ja poistoluukun ollessa avoinna, kunnes poistoluukusta oli tullut pelkkää vettä. Tämän jälkeen mies oli laskeutunut narutikkaita myöten kyyppiin suorittamaan varsinaista puhdistusta toisen miehen jäädessä kyypin päälle varmistamaan tilannetta. Kyypissä olevan ilman hengityskelpoisuudesta oli varmistuttu aistihavainnoin. Kyyppien puhdistus oli tapahtunut tehtaalla samalla tai lähes samalla tavalla noin 20 vuoden ajan.\n      Käyttöpäällikkö G oli vuonna 1977 ja suojelupäällikkö H vuonna 1980 antanut määräykset ja ohjeet työturvallisuudesta sekä työskentelystä kyypeissä ja säiliöissä. G:n ohje oli osastokohtainen ja H:n yleisohje. Työsuojelu- ja paloturvallisuusohjeet oli tehtaalla säilytetty punakantisissa kansioissa, joita osastolla oli käyttöpäälliköllä, työsuojeluvaltuutetulla, vuoromestarilla, silinterimiesten kopissa, pituusleikkurin valvomossa, palopäälliköllä, massaosaston hoitajien valvomossa, pakkaamossa, koneenhoitajilla, toimihenkilöiden työsuojeluvaltuutetulla ja korjaamolla. Kansioon tutustumisen oli pitänyt kuulua työhönotto-ohjaukseen.\n      Tapahtunutta onnettomuutta oli flutingtehtaalla pidetty ennalta arvaamattomana, johon ei mitenkään ollut osattu varautua.\n      Lappeenrannan aluetyöterveyslaitoksella oli tehty työhygieeninen selvitys sattuneen työtapaturman johdosta. Tällä oli pyritty selvittämään, voivatko onnettomuuden kaltaisissa tilanteissa rikkivety, hiilidioksidi, happivajaus, merkaptaanit ja etikkahappo aiheuttaa hengenvaaralliset olosuhteet, mitkä tekijät tähän vaikuttivat ja voiko jokin muu aine aiheuttaa äkillisen myrkytyksen onnettomuuden kaltaisissa olosuhteissa. Eri aineiden syntymistä käytännössä oli tutkittu pilotkokeella, jossa oli jäljitelty tilannetta flutingtehtaalla. Lisäksi tehtaalla oli tehty mittauksia muovipullosta, jossa oli ollut välittömästi ennen vuosiseisokkia valmistettua massaa, sekä muun muassa vuoden 1982 jouluseisokin yhteydessä. Mittauksissa oli todettu hengenvaarallisia pitoisuuksia rikkivetyä. Aluetyöterveyslaitoksen tutkijat olivat tehtyjen selvitysten perusteella pitäneet todennäköisenä, että onnettomuuden sattuessa massakyypissä oli ollut korkea rikkivetypitoisuus. Lisäksi siinä oli mahdollisesti ollut korkea hiilidioksidipitoisuus ja happivajaus, joilla myös saattoi olla korkea hiilidioksidipitoisuus ja happivajaus, joilla myös saattoi olla terveydellinen merkitys.\n      Raastuvanoikeus on lausunut,\n      että teknillisen johtajan I:n ja G:n olisi tullut huomioon ottaen heidän koulutuksensa ja ammattikokemuksensa sekä julkaistu ja saatavilla ollut tieto ymmärtää rikkivedyn, hiilidioksidin ja happikadon mahdollisuus massakyypeissä flutingtehtaalla vallinneissa olosuhteissa ja noudatettaessa tehtaalla vallinneita työskentelytapoja. I:n olisi tullut huomata, että annetuissa työsuojeluohjeissa ei edellä mainittuja vaaraa aiheuttavia mahdollisuuksia ollut otettu huomioon riittävän selvästi. G:n olisi tullut laatia antamansa työturvallisuusmääräykset niin, että edellä tarkoitetut vaaratekijät olisi niissä otettu huomioon.\n      I oli itse kertonut, ettei ilman hengityskelpoisuuden mittaamisvälineitä, henkilökohtaisia suojaimia ja pelastusvälineitä ollut pidetty tarpeellisina tehtaan tällä osastolla. G ei ollut ryhtynyt toimiin mainittujen tarvikkeiden hankkimiseksi. I:n ja G:n olisi tullut olla tietoisia vaikeudesta havaita rikkivetyä suurina pitoisuuksina aistinvaraisesti.\n      Sen vuoksi raastuvanoikeus on katsonut, että I oli laiminlyönyt velvollisuutensa määrätä välittömät alaisensa huolehtimaan siitä, että työnjohdolle ja työntekijöille olisi annettu riittävä työn laadun ja olosuhteiden edellyttämä opetus ja ohjaus massakyyppien hoidossa, että G oli laiminlyönyt velvollisuutensa antaa alaisilleen työnjohtajille riittävät määräykset kyyppityön tekemisestä turvallisella tavalla ja työturvallisuusvalvonnan toteuttamisesta kyyppityössä sekä\n      että I ja G olivat laiminlyöneet velvollisuutensa huolehtia siitä, että työpaikalla olisi ollut kyyppityössä tarpeelliset ilman hengityskelpoisuuden mittaamisvälineet, henkilökohtaiset suojaimet ja pelastusvälineet.\n      I:n ja G:n laiminlyönneistä oli johtunut, että flutingtehtaalla oli 18.9.1982 tapahtunut edellä selostettu F:n kuolemaan ja D:n vammautumiseen johtanut onnettomuus.\n      Raastuvanoikeus on katsonut, että se seikka, että tehtaalla oli kyyppien huolto- ja puhdistustyöt suoritettu samalla tavalla 20 vuoden ajan ilman onnettomuuksia ja että näitä töitä oli pidetty rutiiniluonteisina, ei vähentänyt vastaajien vastuuta. Myöskään se seikka, että työsuojeluviranomaisilla ei ollut ollut työtapaan huomauttamista, ei vähentänyt vastaajien vastuuta. Edellä sanotuilla perusteilla raastuvanoikeus on työturvallisuuslain 9 §:n 1 momentin, 17 §:n 1 momentin, 20 §:n 1 momentin, 34 §:n 1 momentin ja 49 §:n 1 momentin sekä rikoslain 21 luvun 9 ja 10 §:n ja 7 luvun 1 §:n nojalla tuominnut I:n ja G:n yksin teoin tehdyistä työturvallisuuslain rikkomisesta, kuolemantuottamuksesta ja ruumiinvamman tuottamuksesta, I:n 40:een 179 markan määräiseen päiväsakkoon eli maksamaan sakkoa 7.160 markkaa ja G:n 40:een 144 markan määräiseen päiväsakkoon eli maksamaan sakkoa 5.760 markkaa.\n      I ja G on lisäksi velvoitettu yhteisvastuullisesti suorittamaan valtiolle korvaukseksi F:n oikeuslääketieteellisestä kuolemansyyn selvittämisestä 703,84 markkaa, D:n lääkärinlausunnosta 71 markkaa ja todistelukustannuksista 121 markkaa. I ja G on vielä velvoitettu yhteisvastuullisesti suorittamaan A:lle ja B:lle sekä C:lle korvaukseksi oikeudenkäyntikuluista yhteensä 1.000 markkaa.\n      Kouvolan hovioikeus, jonka tutkittavaksi I ja G olivat valittamalla saattaneet jutun, on päätöksessään 10.9.1985 lausunut, että kysymyksessä olevan onnettomuuden oli aiheuttanut flutingtehtaan jauhatuskyypissä eli suljetussa tilassa olleen hengitysilman laatu, todennäköisesti sen korkea rikkivetypitoisuus ja mahdollisesti myös kyypissä ollut korkea hiilidioksidipitoisuus ja happivajaus.\n      Hengitysilman myrkyllisyys oli eräs säiliössä työskentelyssä yleensä huomioon otettava vaaratekijä, minkä oli täytynyt olla sekä I:n että G:n tiedossa. Asiassa ei ollut selvitetty, oliko Heinolan flutingtehtaalla ennen onnettomuutta suoritettu selvitystä rikkivedyn muodostumisen mahdollisuudesta kyypeissä käytettäessä kiertovesijärjestelmää. I:n ja G:n olisi toimessaan tullut tietää, että rikkivetyä saattoi esiintyä suljetuissa tiloissa, joissa voi tapahtua valkuaisaineiden hajoamista happialijäämässä. Tapahtuman jälkeen Lappeenrannan aluetyöterveyslaitoksen työhygieenisessä selvityksessä oli myös voitu todeta, että onnettomuutta edeltäneissä olosuhteissa oli jauhatuskyypissä saattanut syntyä runsaasti rikkivetyä ja hiilidioksidia.\n      I ja G olivat siten syyllistyneet raastuvanoikeuden heidän syykseen lukemiin laiminlyönteihin.\n      Sen vuoksi hovioikeus on jättänyt asian raastuvanoikeuden päätöksen lopputuloksen varaan. I ja G on velvoitettu yhteisvastuullisesti korvaamaan A:n ja B:n, C:n ja D:n yhteiset vastauskulut hovioikeudessa 500 markalla.\n    \n    \n      VAATIMUKSET, VALITUSLUVAN MYÖNTÄMINEN JA VÄLITOIMET\n      I ja G ovat pyytäneet valituslupaa ja vaatineet, että heitä vastaan ajettu syyte hylätään ja heidät vapautetaan rangaistuksesta ja korvausvelvollisuudesta. Valituslupa on myönnetty 8.1.1986. Virallinen syyttäjä sekä A ja B, C ja D ovat antaneet heiltä pyydetyn vastauksen.\n    \n    \n      KORKEIMMAN OIKEUDEN RATKAISU\n      \n        Perustelut\n        Lappeenrannan aluetyöterveyslaitoksen tekemän selvityksen ja muun jutussa esitetyn aineiston mukaan kirjallisuudessa tai alan työturvallisuusohjeissa on ollut vain vähän tietoa terveydelle vaarallisten kaasujen muodostumisesta paperi- ja kartonkimassassa taikka nimenomaan flutingtehtaan työ- ja puhdistusprosessissa. Rikkivedyn esiintyminen sulfaattiselluloosateollisuudessa ja suurina pitoisuuksina esiintyvän rikkivedyn vaikea havaittavuus aistihavainnoin sekä happikadon syntymisen mahdollisuus suljetuissa tiloissa on kuitenkin ollut yleisesti tunnettua jo ennen onnettomuutta. I:n ja G:n olisi koulutuksensa ja ammattikokemuksensa huomioon ottaen tullut alan yleisen työturvallisuuskirjallisuuden perusteella myös tietää, että rikkivetyä saattaa yleisemminkin esiintyä suljetuissa tiloissa, joissa voi tapahtua valkuaisaineiden hajoamista happialijäämässä. Heidän olisi varsinkin bakteeripitoisuutta lisänneeseen suljettuun kiertovesijärjestelmään siirtymisen yhteydessä tullut mittauksin varmistaa, että prosessimenetelmän muutos ei vaikuta luonteensa puolesta jo sinänsä vaarallisen säiliötyöskentelyn turvallisuuteen.\n        H:n vuonna 1980 antamat yleiset työturvallisuusohjeet huomioon ottaen I:n ja G:n olisi aikaisempien vastaavanlaisten onnettomuuksien sattumatta jäämisestä ja kyyppien puhdistustyön rutiiniluontoisuudesta huolimatta tullut huolehtia siitä, että heidän alaisilleen olisi annettu työturvallisuuden edellyttämät riittävät ohjeet sekä opetus ja ohjaus kyyppityöskentelyyn. I:n ja G:n olisi myös tullut huolehtia siitä, että työpaikalla olisi ollut hengitysilman puhtauden varmistamisessa tarvittavat mittauslaitteet sekä henkilökohtaiset suojaimet ja pelastusvälineet.\n      \n      \n        Päätöslauselma\n        Hovioikeuden päätöksen lopputulosta ei muuteta. I ja G velvoitetaan yhteisvastuullisesti suorittamaan A:lle ja B:lle, C:lle ja D:lle yhteiseksi korvaukseksi heille vastauksen antamisesta täällä aiheutuneista kuluista 500 markkaa.\n      \n      \n        Ratkaisuun osallistuneet: oikeusneuvokset Leivonen, Saarni-Rytkölä, Heinonen, Nybergh ja af Hällström\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1986:II116"
  ],
  "description": [
    "http://data.finlex.fi/voc/kko/fin/be09af4c"
  ],
  "judgmentNumber": [
    "II116"
  ],
  "date": [
    "1986-04-24"
  ],
  "issued": [
    "1986-10-06"
  ],
  "creator": [
    "http://data.finlex.fi/common/KKO"
  ],
  "year": [
    "1986"
  ],
  "subject": [
    "http://data.finlex.fi/common/Siviiliasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}