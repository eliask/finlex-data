{
  "@id": "sfecli:kko/1985/II109",
  "languageVersion": [
    {
      "@id": "sfecli:kko/1985/II109/fin",
      "title_fi": [
        "KKO:1985-II-109"
      ],
      "abstract_fi": [
        "\n    Toisen kiinteistölle suullisen luvan nojalla rakennettujen saunan ja käymälän hallintaan oikeuttaneen käyttöoikeuden haltijat olivat saaneet hallita ko. rakennuksia niihin panemiensa kustannusten määrään nähden riittävän kauan. Olosuhteiden olennaisen muuttumisen johdosta käyttöoikeuden merkitys sen haltijoille oli vuosien kuluessa vähentynyt, mutta kiinteistön omistajien kannalta käyttöoikeuden rasittavuus oli kasvanut. Tämän vuoksi kiinteistön omistajilla oli oikeus irtisanoa käyttöoikeus.\n    Ään.\n  "
      ],
      "hasFormat": {
        "@id": "sfecli:kko/1985/II109/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Pieksämäen kihlakunnanoikeudessa\n        A ja B ovat C:lle 14.1.1980 tiedoksi toimituttamansa haasteen nojalla kertoneet, että C:n ja hänen miehensä, maanviljelijä D:n Haukivuoren kunnan Haukivuoren kylässä omistamalle Pekkalan tilalle RN:o 9:96 oli 13.10 1954 maarekisteriin merkityssä lohkomistoimituksessa perustettu oikeus 10 x 20 metrin suuruiseen venevalkamaan maanviljelijä M:n ja hänen vaimonsa V:n samassa kylässä omistaman Olkkolan tilan RN:o 9:95 alueelta Kyyveden rannalla.\n        C ja D olivat vuosina 1952 - 1956 rakentaneet venevalkama-alueelle saunan ja käymälän. M ja V olivat kanteessaan Mikkelin kihlakunnanoikeudessa vaatineet C:n ja D:n velvoittamista poistamaan mainitut rakennukset, oikeastaan vain saunan, mutta kihlakunnanoikeus oli 11.1.1968 julistamallaan päätöksellä hylännyt heidän kanteensa. Itä-Suomen hovioikeus oli 12.9.1968 antamallaan tuomiolla jättänyt asian kihlakunnanoikeuden päätöksen varaan.\n        A ja B olivat 10.5.1969 allekirjoitetulla kauppakirjalla ostaneet M:ltä ja V:ltä oikeastaan 0,220 hehtaarin suuruisen määräalan Olkkolan tilasta. Määräalasta oli 28.10.1970 maarekisteriin merkityssä lohkomistoimituksessa muodostettu A:lle ja B:lle Rantasipin tila RN:o 9:214. C:n ja D:n rakentamat sauna ja käymälä sijaitsivat Rantasipin tilan alueella olevalla edellä mainitulla valkama-alueella.\n        Venevalkama-alue oli A:n ja B:n aloitteesta Korkeimman oikeuden 16.11.1977 antaman tuomion nojalla siirretty toiseen paikkaan Rantasipin tilan alueella. Siirtoa koskeva rasitetoimitus oli 20.9.1978 merkitty maarekisteriin. Siirron johdosta sijaitsivat nyt C:n ja D:n sauna osaksi ja käymälä kokonaan uuden venevalkama-alueen ulkopuolella.\n        Saadakseen Rantasipin tilan yksinomaisesti omaan käyttöönsä A ja B olivat 12.12.1978 tehneet Mikkelin lääninhallitukselle virka-apupyynnön C:n ja D:n velvoittamiseksi poistamaan rakennukset A:n ja B:n maalta. Lääninhallitus oli kuitenkin 5.7.1979 antamallaan päätöksellä hylännyt heidän hakemuksensa paitsi sen vuoksi, että rasiteoikeuden siirrolla ei ollut ollut vaikutusta C:n ja D:n A:lta ja B:ltä ehkä saamiin maankäyttöoikeuksiin, myös sillä perusteella, että lääninhallitus ei ollut itseään toimivaltaiseksi tutkimaan esitettyjä väitteitä. Itä-Suomen hovioikeus oli 9.10.1979 antamallaan päätöksellä jättänyt asian lääninhallituksen päätöksen varaan. A ja B eivät olleet valittamalla hakeneet muutosta tuohon hovioikeuden päätökseen.\n        A ja B eivät olleet Rantasipin tilaa omistaessaan antaneet C:lle ja D:lle lupaa pitää saunaa ja käymälää tilan maalla eivätkä he myöskään olleet saaneet C:ltä ja D:ltä korvausta rakennusten A:lle ja B:lle aiheuttamasta käyttöoikeuden rajoituksesta ja haitasta. Sen vuoksi A ja B ovat katsoneet C:n ja D:n pitäneen rakennuksiaan heidän maallaan ilman laillista oikeutta.\n        A ja B ovat edelleen katsoneet, että virka-apupyyntöä koskeneen lääninhallituksen välipäätöksen 17.1.1979 tapahtunutta tiedoksiantoa C:lle ja D:lle oli pidettävä myös näille osoitettuna irtisanomisena.\n        Tämän vuoksi ja ottaen huomioon, että D oli 1.10.1979 kuollut, A ja B ovat vaatineet C:n velvoittamista myös miehensä jälkeen yleistestamentinsaajana riittävän suuren sakon uhalla siirtämään pois Rantasipin tilalla laittomasti pitämänsä saunan ja käymälän tai A:n ja B:n oikeuttamista purkamaan mainitut rakennukset C:n kustannuksella sekä C:n velvoittamista korvaamaan heidän oikeudenkäyntikulunsa.\n        C, joka oli vaatinut kanteen jättämistä tutkittavaksi ottamatta, koska asia oli jo ratkaistu kanteessa mainitulla Itä-Suomen hovioikeuden 12.9.1968 antamalla tuomiolla, on kanteen tutkimisen varalta kiistänyt A:n ja B:n vaatimukset ja vaatinut puolestaan heidän velvoittamistaan korvaamaan hänen oikeudenkäyntikulunsa.\n      \n      \n        Kihlakunnanoikeuden päätös 16.12.1980\n        Kihlakunnanoikeus oli 12.2.1980 julistamallaan väitepäätöksellä hylännyt C:n vaatimuksen kanteen jättämisestä tutkittavaksi ottamatta, koska Itä-Suomen hovioikeuden 12.9.1968 antaman tuomion oikeusvoima ulottui vain tuossa jutussa asianosaisina olleisiin M:n ja V:n sekä C:hen ja D:hen eivätkä tuon jutun asianosaiset olleet samat kuin tässä jutussa. Näin ollen asia ei ollut vielä lainvoimaisesti ratkaistu eikä tuomiolla siten ollut sitovaa vaikutusta tässä asiassa.\n        Pääasian osalta kihlakunnanoikeus on todennut, että C:llä oli omassa ja perheensä käytössä sauna ja käymälärakennus A:n ja B:n omistaman Rantasipin tilan alueella ja että alueen aikaisempi omistaja M oli antanut C:lle ja D:lle näiden rakennusten rakentamiseen suullisen luvan.\n        Kihlakunnanoikeus totesi edelleen, että lain mukaan suullisella sopimuksella ei voitu perustaa pysyvää käyttöoikeutta toisen kiinteistöön. Kanteessa mainitut rakennukset olivat olleet paikallaan D:n kuolemaan saakka. Kuluneet yli 20 vuotta olivat myös kohtuullinen käyttöaika kysymyksessä olevan tasoisille rakennuksille. Sen vuoksi kihlakunnanoikeus, ottaen huomioon myös, että sanottujen rakennusten ja niiden ympäristön käyttö saunatonttina ja uimarantana aiheutti A:lle ja B:lle haittaa verrattuna siihen, että aluetta käytettäisiin vain venevalkamana, on velvoittanut C:n hänelle asetetun 5.000 markan sakon uhalla kuuden kuukauden kuluessa päätöksen saatua lainvoiman poistamaan kanteessa tarkoitetut saunan ja käymälärakennuksen Rantasipin tilan maalta.\n        Kun asia oli ollut niin sekava ja epätietoinen, että oikeudenkäyntiin oli ollut aihetta, kihlakunnanoikeus on siitä huolimatta, että C oli hävinnyt jutun, määrännyt, että asianosaisten tuli puolin ja toisin itse kärsiä oikeudenkäyntikulunsa.\n      \n      \n        Itä-Suomen hovioikeuden tuomio 14.4.1983\n        Hovioikeus, jonka tutkittavaksi C pääasian ja A:n ja B:n oikeudenkäyntikulujen korvauksen osalta olivat saattaneet jutun, on tuomiossaan lausunut, että A ja B, ostaessaan 10.5.1969 vahvistetulla kauppakirjalla M:ltä ja V:ltä määräalan, josta Rantasipin tila oli lohkomalla muodostettu, eivät olleet hyväksyneet C:n ja D:n kysymyksessä olevaa käyttöoikeutta Rantasipin tilaan ja että M:n ja V:n aikanaan C:lle ja D:lle antama suullinen lupa puheena olevien rakennusten rakentamiseen ei siten sitonut A:ta ja B:tä. Se seikka, olivatko A ja B ennen kauppaa tienneet C:n ja D:n sanotusta käyttöoikeudesta, ei vaikuttanut asiaan. Sen vuoksi hovioikeus on jättänyt asian kihlakunnanoikeuden päätöksen varaan muutoin paitsi että kihlakunnanoikeuden määräämä kuuden kuukauden määräaika oli laskettava hovioikeuden tuomion antopäivästä lukien ja että C on velvoitettu suorittamaan A:lle ja B:lle yhteisesti korvaukseksi oikeudenkäyntikuluista jutussa 5.000 markkaa.\n      \n    \n    \n      VAATIMUKSET, VÄLITOIMET JA VALITUSLUVAN MYÖNTÄMINEN\n      C sekä E ja hänen vaimonsa F ovat, kertoen C:n myyneen 20.6.1982 allekirjoitetulla kauppakirjalla E:lle ja F:lle muun muassa kysymyksessä olevan Pekkalan tilan, yhteisesti pyytäneet valituslupaa ja vaatineet kanteen hylkäämistä.\n      Korkein oikeus on 11.8.1983 määrännyt, ettei hovioikeuden ratkaisua ole toistaiseksi pantava täytäntöön tai, mikäli täytäntöönpano jo on alkanut, ettei sitä ole jatkettava. A ja B ovat antaneet heiltä pyydetyn vastauksen, jossa he ovat vaatineet valituksen hylkäämistä ja vastauksen antamisesta aiheutuneiden kulujensa korvaamista. Korkein oikeus on 31.5.1984 myöntänyt C:lle, E:lle ja F:lle valitusluvan.\n    \n    \n      KORKEIMMAN OIKEUDEN RATKAISU\n      \n        Perustelut\n        C ja D ovat M:n ja V:n antaman suullisen luvan nojalla vuosina 1952 - 1956 rakentaneet saunan ja käymälän Olkkolan tilalla olleen venevalkamansa alueelle. M ja V ovat 10.5.1969 allekirjoitetulla kauppakirjalla myyneet A:lle ja B:lle Olkkolan tilasta määräalan, jolla sauna ja käymälä sijaitsevat ja josta 28.10.1970 maarekisteriin merkityssä lohkomistoimituksessa on muodostettu A:n ja B:n omistama Rantasipin tila.\n        M:n ja V:n ja C:n ja D:n välisellä sopimuksella ei ole voitu perustaa pysyvää käyttöoikeutta Olkkolan tilaan eikä tätä todennäköisesti ole tarkoitettukaan. Sopimuspuolten tarkoituksena on kuitenkin ilmeisesti ollut, että jollei niissä olosuhteissa, joiden vallitessa lupa saunan ja käymälän rakentamiseen annettiin, tapahtuisi olennaista muutosta, rakennukset saisivat olla paikoillaan pitkähkön ajan. Korkein oikeus katsoo, että C, joka täällä esittämänsä selvityksen mukaan on 20.6.1982 allekirjoitetulla kauppakirjalla myynyt E:lle ja F:lle muun muassa Pekkalan tilan, omistusaikanaan ja D elinaikanaan ovat saaneet hallita kysymyksessä olevia rakennuksia niihin panemiensa kustannusten määrään nähden riittävän kauan. D:n kuoleman ja asiakirjoista selviävän olosuhteisen olennaisen muuttumisen johdosta muutoinkin käyttöoikeuden merkitys Pekkalan tilan omistajille on vuosien kuluessa vähentynyt. Kiinteistön omistajan kannalta käyttöoikeuden rasittavuus on käyttöoikeuden perustamisolosuhteisiin verrattuna kasvanut erityisesti sen johdosta, että aluetta, jolla rakennukset sijaitsevat, voidaan käyttää ja A:n ja B:n ostettua Rantasipin tilaksi muodostetun alueen on ryhdytty käyttämään virkistysalueena.\n        Edellä mainituilla perusteilla Korkein oikeus katsoo, että A:lla ja B:llä on ollut oikeus irtisanoa M:n ja V:n C:lle ja D:lle myöntämä käyttöoikeus.\n        Pekkalan tilan nykyisinä omistajina E ja F ovat C:n ohella velvollisia huolehtimaan kanteessa tarkoitettujen rakennusten poistamisesta Rantasipin tilalta.\n      \n      \n        Tuomiolauselma\n        Hovioikeuden tuomion lopputulosta ei muuteta muulla tavoin kuin että E ja F velvoitetaan yhteisvastuullisesti C:n kanssa kihlakunnanoikeuden määräämän 5.000 markan sakon uhalla kuuden kuukauden kuluessa Korkeimman oikeuden tuomion antopäivästä poistamaan Rantasipin tilalla olevat saunan ja käymälän. Näin ollen täytäntöönpanokielto kumotaan. C, E ja F velvoitetaan yhteisvastuullisesti suorittamaan A:lle ja B:lle yhteiseksi korvaukseksi heillä vastauksen antamisesta täällä olleista kuluista 1.100 markkaa.\n      \n      \n        Eri mieltä olevan jäsenen lausunto\n        Oikeusneuvos Saarni-Rytkölä: C ja D ovat M:n ja V:n antaman suullisen luvan nojalla vuosina 1952 - 1956 rakentaneet saunan ja käymälän Olkkosten tilalle. M ja V ovat 10.5.1969 allekirjoitetulla kauppakirjalla myyneet A:lle ja B:lle Olkkolan tilasta määräalan, josta on 28.10.1970 maarekisteriin merkityssä lohkomistoimituksessa muodostettu Rantasipin tila. Kysymyksessä olevat sauna ja käymälä sijaitsevat Rantasipin tilalla. C:n ja D:n suullisella luvalla ennalta määräämättömäksi ajaksi saama käyttöoikeus ei ole tullut A:ta ja B:tä sitovaksi sillä perusteella, että A ja B ovat määräalan kaupan tehdessään olleet tietoisia M:n ja V:n luovuttamasta käyttöoikeudesta ja siitä, että C ja D olivat jatkuvasti käyttäneet oikeutta hyväkseen. A ja B eivät määräalan ostaessaan myöskään ole hyväksyneet käyttöoikeuden jatkumista eivätkä sen jälkeen osoittaneet millään myönteisellä tavalla hyväksymistään. Päinvastaiseen suhtautumiseen viittaa määräalan ostamisen ja tämän jutun vireillepanemisen välisenä aikana A:n ja B:n ja C:n ja D:n välillä esiintyneet erilaiset oikeusjutut, minkä vuoksi käyttöoikeuden pitkäaikaiselle jatkumiselle A:n ja B:n omistaessa kiinteistön ei ole perusteltua antaa hyväksymistä vastaavaa merkitystä.\n        Pekkalan tilan nykyisinä omistajina E ja F ovat C:n ohella velvollisia huolehtimaan kanteessa tarkoitettujen rakennusten poistamisesta Rantasipin tilalta.\n        Näillä perusteilla yhdyn Korkeimman oikeuden tuomiolauselmasta ilmenevään tulokseen.\n        \n          Ratkaisuun osallistuneet: oikeusneuvokset Leivonen, Heinonen, Lehtonen ja Hiltunen\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1985-06-25"
  ],
  "judgmentNumber": [
    "II109"
  ],
  "date": [
    "1984-07-26"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1985:II109"
  ],
  "year": [
    "1985"
  ],
  "description": [
    "http://data.finlex.fi/voc/kko/fin/e71d145d",
    "http://data.finlex.fi/voc/kko/swe/cefadab2"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}