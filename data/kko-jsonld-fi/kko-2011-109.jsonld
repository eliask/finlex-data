{
  "@id": "sfecli:kko/2011/109",
  "languageVersion": [
    {
      "@id": "sfecli:kko/2011/109/fin",
      "title_fi": [
        "KKO:2011:109"
      ],
      "abstract_fi": [
        "\n    Korkein oikeus oli rikosasian vastaajan tekemän ylimääräisen muutoksenhakemuksen johdosta poistanut hovioikeuden tuomion ja palauttanut asian hovioikeuteen uudelleen käsiteltäväksi. Tuomion poistamisen perusteena oli ollut se, ettei hovioikeus ollut ollut tuomionvoipa, koska sen tuomari oli ollut esteellinen. Uudessa käsittelyssään hovioikeus jätti tutkimatta ne syyttäjän vaatimukset, jotka hovioikeus oli aikaisemmalla tuomiollaan hylännyt. Kysymys hovioikeuden menettelyn oikeellisuudesta. (Ään.)\n    Kysymys myös oikeudenkäyntiasiamiehen kelpoisuudesta. Ks. KKO:2011:110\n  "
      ],
      "hasFormat": {
        "@id": "sfecli:kko/2011/109/fin/txt",
        "content_fi": [
          "\n    \n      Asian käsittely alemmassa oikeudessa\n      \n        Asian tausta\n        Helsingin hovioikeus oli 28.5.2009 antanut tuomion törkeää kurssin vääristämistä ynnä muuta koskevassa asiassa, jossa A:han ja hänen myötäpuoliinsa kohdistetut syytteet ja vaatimukset oli osaksi hyväksytty ja osaksi hylätty. Tuomio oli jäänyt lainvoimaiseksi.\n        Korkein oikeus oli A:n ja hänen myötäpuoltensa vaatimuksesta tekemissään päätöksissä poistanut tai purkanut hovioikeuden tuomion hovioikeuden ratkaisukokoonpanoon kuuluneen jäsenen esteellisyyden vuoksi ja palauttanut asian heidän osaltaan hovioikeuden uudelleen käsiteltäväksi.\n        Asiaa uudelleen hovioikeudessa käsiteltäessä A myötäpuolineen vaati, että Helsingin hovioikeuden 28.5.2009 antamassa tuomiossa kokonaan tai osittain hylätyt syyttäjän vaatimukset oli jätettävä vireillä olevassa oikeudenkäynnissä tutkimatta tai hylättävä. Lisäksi A myötäpuolineen vaati todettavaksi, että hovioikeuden aikaisempi tuomio asetti niin sanotun reformatio in peius -kiellon mukaisesti ylärajan tuomittavalle rangaistukselle.\n        Syyttäjät kiistivät A:n ja hänen myötäpuoliensa vaatimukset.\n      \n      \n        Helsingin hovioikeuden päätös 15.4.2011\n        Hovioikeus totesi asiassa olevan kysymys siitä, voitiinko hovioikeuden osittain poistetussa aikaisemmassa tuomiossa hylättyjä syyttäjän vaatimuksia käsitellä ja tutkia uudelleen palautuksen jälkeisessä menettelyssä hovioikeudessa.\n        Säännönmukaisessa muutoksenhakumenettelyssä rikosasiassa oli vakiintunut käytäntö, jonka mukaan jos rikosasian vastaaja oli yksin hakenut tuomioon muutosta, tuomiota ei saanut muuttaa hänen vahingokseen (reformatio in peius -kielto). Vanhemmassa oikeuskirjallisuudessa kieltoa ei ollut pidetty suositeltavana palauttamisen jälkeisessä menettelyssä (ks. Reinikainen, Veikko: Jutun palauttamisesta, 1956, s. 391). Edelleen oikeuskirjallisuuden (Virolainen, Jyrki: Reformatio in pejus -kiellosta, 1977 s. 308 - 310) mukaan oikeudenkäyntivirheen perusteella palautetun jutun osalta oli reformatio in peius -periaatteen noudattamista pidettävä sallittuna, vaikka palautus oli tapahtunut syytetyn muutoksenhaun johdosta. Palauttamisen jälkeisessä menettelyssä kiellon noudatettavuus riippui tällöin oikeudenkäyntivirheen laadusta. Virhetilanteet voitiin jakaa sellaisten prosessuaalisten sääntöjen rikkomiseen, jotka oli säädetty koskemaan kaikkia asianosaisia, tai sellaisiin, joiden tarkoituksena oli suojata yksinomaan syytettyä. Mikäli kaikkia asianosaisia koskevaa menettelysääntöä oli rikottu, ei kielto suojannut syytettyä tai muita asianosaisia yleensä oikeudenkäyntivirheeseen perustuvalta vahingolliselta muutokselta palauttamisen jälkeisessä menettelyssä. Erityisesti palauttamisen perustuessa tuomioistuimen viran puolesta huomioitavaan törkeämmänlaatuiseen oikeudenkäyntivirheeseen ei syytettykään ollut reformatio in peius -kiellon suojaama. Mikäli syytetyn suojaksi säädettyjä menettelymuotoja oli rikottu, olisi kohtuutonta, jos syytetty oman valituksensa johdosta ja hänen edukseen säädettyjen prosessisäännösten rikkomistilanteessa joutuisi kärsimään alemman oikeuden virheellisestä menettelystä.\n        Euroopan ihmisoikeussopimuksen 6 artiklassa on säädetty jokaiselle oikeus oikeudenmukaiseen oikeudenkäyntiin. Euroopan ihmisoikeustuomioistuin oli tapauksessa Xheraj v. Albania 29.7.2008 todennut, että oikeusvarmuusperiaate oli oikeusvaltion kulmakiviä ja se edellytti, että tuomioistuimen lainvoimaisia päätöksiä ei tulisi kyseenalaistaa. Oikeusvarmuuden edellytykset eivät olleet kuitenkaan ehdottomia. Niistä poikkeaminen oli sallittua vain, jos se oli välttämätöntä tärkeistä ja pakottavista syistä tai jos muutoin tärkeät hyväksyttävät näkökohdat olivat niitä painavampia. Rikosasiassa toimitetun oikeudenkäynnin jatkaminen ei sinänsä ollut Euroopan ihmisoikeussopimuksen vastaista. Sen 7. lisäpöytäkirjan 4 artiklan 2 kohdassa nimenomaisesti sallitaan oikeudenkäynnin jatkaminen, jos asiassa ilmenee uusia seikkoja tai oikeudenkäynnissä oli ollut olennainen puute, joka oli voinut vaikuttaa jutun lopputulokseen. Toisaalta ihmisoikeustuomioistuin oli todennut, että oikeudenkäynnin jatkamisella voitiin rikkoa sopimuksen 6 artiklan vaatimuksia asianomaisen tapauksen oloista riippuen. Harkittavaksi tulee, oliko yksilön etujen ja rikosoikeudenhoidon tehokkuuden varmistamisen tarpeen välillä löydetty niin pitkälle kuin mahdollista oikeudenmukainen tasapaino. Huomioon tuli tällöin ottaa oikeudenkäynnin jatkamisen vaikutukset valittajan henkilökohtaiseen asemaan. Edelleen oli otettava huomioon, johtuiko jatkaminen valittajan omasta hakemuksesta ja millä perusteella oikeudenkäyntiä ryhdyttiin jatkamaan uudelleen. Tuomioistuin oli käsitellyt oikeusvarmuuden periaatetta myös muun muassa tapauksessa Butusina v. Romania 8.2.2011 samansuuntaisesti kuin Xheraj-tapauksessa.\n        Ruotsin oikeudenkäymiskaaren 51 luvun 25 §:ään on otettu nimenomainen säännös reformatio in peius -kiellosta, jonka mukaan hovioikeus ei saa muuttaa tuomiota vastaajan vahingoksi silloin, kun vastaaja on hakenut muutosta tai kun syyttäjä on hakenut muutosta vastaajan eduksi. Suomessa reformatio in peius -kielto on voimassa samansisältöisenä periaatteena. Svean hovioikeus on tapauksessaan RH 1997:30 (Svea hovrätt) todennut, että huolimatta käräjäoikeudessa tapahtuneesta törkeästä oikeudenkäyntivirheestä kyseinen oikeudenkäymiskaaren säännös esti vastaajan tuomitsemisen palauttamisen jälkeisessä menettelyssä ankarampaan rangaistukseen tai tuomitsemasta sellaisesta rikoksesta, jota koskeva syyte oli poistetussa tuomiossa hylätty. Ruotsin korkein oikeus oli tapauksessa NJA 1992 s. 219 ratkaissut palauttamisen jälkeisen tilanteen samansuuntaisesti.\n        Hovioikeus totesi, että reformatio in peiuksen soveltamista palauttamisen jälkeisessä menettelyssä puolsi se seikka, että sääntö tuomarin esteettömyydestä oli säädetty kaikkien asianosaisten eikä ainoastaan vastaajan suojaksi. Nyt kysymyksessä olevassa asiassa väite tuomarin esteellisyydestä oli kuitenkin noussut esiin vastaajien tekemän ylimääräisen muutoksenhaun kautta. Syyttäjä ei ollut puolestaan vedonnut siihen, että hovioikeuden kokoonpano ei olisi ollut tuomionvoipa. Korkein oikeus oli tässä asiassa ensimmäisessä 1.11.2010 tuomarin esteellisyydestä antamassaan ratkaisussa, johon se oli myöhemmissä ratkaisuissaan viitannut, todennut, että ulkopuoliselle oli voinut asian aiempaan hovioikeuskäsittelyyn liittyen syntyä perusteltu epäily siitä, että asian käsittelyyn oli pyritty vaikuttamaan syyttäjälle myönteisellä tavalla. Ratkaisun mukaan tuomarin esteellisyyden vuoksi vastaajilta oli evätty oikeus oikeudenmukaiseen oikeudenkäyntiin.\n        Oikeudenkäymiskaaren 13 luvun 1 §:n 1 momentin mukaan tuomari ei saa käsitellä asiaa, jos hän on mainitussa luvussa tarkoitetuin tavoin esteellinen. Mainitun luvun 7 §:n 3 momentissa on säädetty, että tuomari on esteellinen myös, jos jokin kyseisessä luvussa tarkoitettuun seikkaan rinnastettava seikka antaa perustellun aiheen epäillä tuomarin puolueettomuutta asiassa. Luvun 8 §:ssä on säädetty siitä, milloin asianosaisen on vedottava tuomarin esteellisyyteen. Oikeuskäytännössä on katsottu, että väite tuomarin esteellisyydestä tilanteissa, jolloin esteellisyyden arvioinnin kannalta on kyse harkinnanvaraisesta seikasta, voi tulla esille vain asianosaisen väitteen johdosta (KKO 2004:126). Hovioikeus totesi käsityksenään, että nyt käsiteltävän jutun palauttamisen perusteena oleva väite tuomarin esteellisyydestä oli perustunut harkinnanvaraisten seikkojen arviointiin, joista osa oli tullut vastaajien tietoon vasta korkeimman oikeuden evättyä valitusluvat. Tällöin asianosaisten käytettävissä oli ollut oikeudenkäymiskaaren 31 luvun 1 §:n 1 momentin 1 kohdassa tarkoitettu kantelu. Kantelun tekemiseen oli varattu kuuden kuukauden määräaika, joka alkoi kulua siitä päivästä, jona tuomio sai lainvoiman. Korkein oikeus oli tämän määräajan umpeuduttua katsonut, että asianosaisten käytettävissä oli ollut myös oikeudenkäymiskaaren 31 luvun 8 §:n 3 kohdan mukainen tuomionpurku. Tässä tilanteessa vastaajien oikeussuoja korostui muutoksenhakumenettelyn jälkeisessä oikeudenkäynnissä. Kysymys oli myös tuomioistuimen velvollisuudesta turvata vastaajille oikeudenmukainen oikeudenkäynti.\n        Ottaen huomioon, että vastaajat yksin olivat kannelleet ja hakeneet tuomionpurkua hovioikeuden jäsenen esteellisyyden vuoksi sekä sen, millä perusteilla asia oli palautettu uudelleen käsiteltäväksi, hovioikeus harkitessaan yllä olevia seikkoja päätyi siihen, että syyttäjän hovioikeudessa aiemmin hylättyjä vaatimuksia ei voitu myös edellä mainittu Euroopan ihmisoikeustuomioistuimen käytäntö huomioiden ottaa enää tutkittaviksi. Hovioikeus totesi myös, että ne bis in idem -periaatteen soveltamisesta ei ollut kysymys tässä jutussa.\n        Rangaistuksen mittaamisen ja menettämisseuraamusten osalta hovioikeus totesi ottavansa kantaa reformatio in peius -kieltoon pääasiaa ratkaistessaan.\n        Mainitsemillaan perusteilla hovioikeus jätti syyttäjien vaatimukset tutkimatta siltä osin kuin ne oli hovioikeuden aiemmin antamassa tuomiossa kokonaan tai osittain hylätty.\n        Asian ovat ratkaisseet hovioikeuden jäsenet Harri Katara, Pertti Mäkilaurila ja Pekka Haapaniemi. Esittelijä Tiina-Liisa Autio.\n      \n      \n        Muutoksenhaku korkeimmassa oikeudessa\n        Syyttäjille myönnettiin valituslupa.\n        Syyttäjät vaativat, että heidän vaatimuksensa tutkittiin hovioikeudessa myös siltä osin kuin\n        \n          Saunalahti Group Oyj:lle oli vaadittu kohdassa 18 yhteisösakkorangaistusta liittyen DTAG-kuluihin ja SALB-järjestelyn kirjauskypsyyteen, kohtien 4 ja 5 menettelystä ja siltä osin kuin rikoshyötyä on vaadittu menetettäväksi Webline NWF Oy:n kauppaan liittyen,\n          C:lle oli vaadittu rangaistusta kohdissa 1, 3 ja 5,\n          D:lle oli vaadittu rangaistusta kohdissa 1 ja 4, kohdassa 2 liittyen DTAG-kuluihin ja SALB-järjestelyn kirjauskypsyyteen sekä liiketoimintakieltoa,\n          E:lle oli vaadittu rangaistusta liittyen DTAG-kuluihin ja SALB-järjestelyn kirjauskypsyyteen sekä rangaistusta kohdassa 4,\n          F:lle oli vaadittu rangaistusta kohdissa 1 ja 4, kohdassa 2 liittyen DTAG-kuluihin ja SALB-järjestelyn kirjauskypsyyteen sekä liiketoimintakieltoa,\n          A:lle oli vaadittu rangaistusta liittyen DTAG-kuluihin ja SALB-järjestelyn kirjauskypsyyteen sekä liiketoimintakieltoa,\n          G:lle oli vaadittu rangaistusta kohdissa 3 ja 5,\n          H:lle oli vaadittu rangaistusta liittyen DTAG-kuluihin ja SALB-järjestelyn kirjauskypsyyteen sekä rangaistusta kohdassa 5,\n          I:lle oli vaadittu rangaistusta kohdassa 22 liittyen SALB-järjestelyn kirjauskypsyyteen,\n          J:lle oli vaadittu rangaistusta liittyen DTAG-kuluihin ja SALB-järjestelyn kirjauskypsyyteen sekä rangaistusta kohdassa 4,\n          PSS-Trade Oy:lle oli vaadittu yhteisösakkorangaistusta kohdassa 19 ja\n          K:lle oli vaadittu rangaistusta kohdissa 1, 4 ja 12 sekä liiketoimintakieltoa.\n        \n        Saunalahti Group Oyj ei antanut asiassa vastausta. Muut vastaajat vastasivat valitukseen ja vaativat, että se jätetään tutkimatta tai hylätään.\n      \n    \n    \n      Korkeimman oikeuden ratkaisu\n      \n        Käsittelyratkaisu\n        \n          Kysymys asiamiehen kelpoisuudesta\n        \n        Kysymyksen tausta\n        1. Korkein oikeus on asiassa R2011/418 tänään antamassaan päätöksessä katsonut, ettei syyttäjällä ollut oikeutta hakea muutosta ratkaisuun, jolla hovioikeus oli katsonut oikeustieteen tohtori B:n kelpoiseksi toimimaan hovioikeuden käsiteltävänä olevassa törkeää sisäpiirintiedon väärinkäyttöä ynnä muuta koskevassa asiassa A:n asiamiehenä hovioikeudessa. Syyttäjät ovat hovioikeuden tuon päätöksen osalta tekemässään muutoksenhakemuksessa katsoneet, ettei B ole kelpoinen toimimaan asiamiehenä, koska hän ei täytä asiamiehelle asetettavaa rehellisyysvaatimusta ja koska hänet on asetettu konkurssiin eikä hän taloudellisten olosuhteidensa vuoksi muutenkaan ole tehtävään sopiva.\n        2. Tämä, Korkeimman oikeuden käsiteltävänä oleva toinen syyttäjien muutoksenhakemus koskee hovioikeuden samassa törkeää sisäpiirintiedon väärinkäyttöä ynnä muuta koskevassa asiassa tekemää toista päätöstä. A on antanut tässä asiassa Korkeimmalle oikeudelle häneltä syyttäjien muutoksenhakemuksen johdosta pyydetyn vastauksen, jonka on hänen puolestaan ja asiamiehenään laatinut B.\n        3. Korkein oikeus toteaa, että tarvittaessa kukin tuomioistuin ottaa kantaa käsiteltävänään olevaan asiaan liittyviin oikeudenkäyntijärjestystä koskeviin kysymyksiin ja siten myös asiassa esiintyvien asiamiesten ja avustajien kelpoisuuteen. Hovioikeuden tekemä ratkaisu B:n kelpoisuudesta toimia hovioikeudessa A:n asiamiehenä ei sido Korkeinta oikeutta. Korkein oikeus ottaa kysymyksen B:n kelpoisuudesta käsiteltäväkseen tämän asian yhteydessä.\n        4. B on asiassa R2011/418 antanut vastauksen syyttäjien tekemän muutoksenhakemuksen johdosta ja esittämillään perusteilla katsonut syyttäjien hänen kelpoisuuttaan koskevat väitteet ja vaatimukset perusteettomiksi. Lisäksi B:lle on kumpaankin Korkeimman oikeuden käsiteltävänä olevaan asiaan liittyen varattu vielä erikseen tilaisuus lausua paitsi syyttäjän muutoksenhakuoikeudesta myös eräistä oikeudenkäyntiasiamiehen kelpoisuuteen liittyvistä kysymyksistä. Tähän nähden B:n enempi kuuleminen ei ole tarpeen.\n        Oikeudenkäyntiasiamiehen kelpoisuudesta ja esiintymisoikeuden epäämisestä\n        5. Oikeudenkäyntiasiamiehenä tai -avustajana saa oikeudenkäymiskaaren 15 luvun 2 §:n 1 momentin mukaan toimia asianajaja tai muu oikeustieteen kandidaatin tutkinnon suorittanut rehellinen ja muutoin kyseiseen tehtävään sopiva ja kykenevä henkilö, joka ei ole konkurssissa ja jonka toimintakelpoisuutta ei ole rajoitettu. Jos oikeudenkäyntiasiamies tai -avustaja ei täytä näitä yleisiä kelpoisuusvaatimuksia, tuomioistuimen tulee evätä hänen esiintymisoikeutensa asiassa.\n        6. Lainkohdan esitöiden (HE 82/2001 vp s. 121) mukaan rehellisyyden sekä tehtävään sopivuuden ja kykenevyyden arvioinnissa oikeuskäytännölle on haluttu jättää mahdollisuus yksittäistapaukselliset asianhaarat laajasti huomioon ottavaan arviointiin. Vaadittavan rehellisyyden olisi katsottava puuttuvan ainakin silloin, kun asianomainen on syytteessä tai tuomittu sellaisesta rikoksesta, joka osoittaa asiamieheltä ja avustajalta edellytettävän rehellisyyden puutetta. Lakivaliokunnan mietinnössä (LaVM 22/2001 s. 8 - 9) todetaan, että arvioinnissa tulee ottaa huomioon eri seikat ja harkita tapauskohtaisesti esimerkiksi rikoksen laatua, teko-olosuhteita ja sitä, kuinka kauan aikaa sitten rikos on tehty sekä sitä, miten henkilö on sen jälkeen käyttäytynyt ja toimillaan osoittanut olevansa rehellinen ja muiden luottamuksen arvoinen.\n        7. Asiamiehen yleisten kelpoisuusehtojen lisäksi laissa säädetään asiamiehen sopimattomuudesta tietyn asian hoitamiseen. Jos asiamies tai avustaja osoittautuu epärehelliseksi, ymmärtämättömäksi tai taitamattomaksi taikka jos hänet havaitaan toimeensa muutoin sopimattomaksi, oikeus saa oikeudenkäymiskaaren 15 luvun 10 a §:n 1 momentin mukaan evätä häneltä vallan esiintyä siinä jutussa.\n        B:n oikeudesta toimia asiamiehenä tässä asiassa\n        8. Kysymys on ensiksi siitä, täyttääkö B asiamieheltä edellytettävät yleiset kelpoisuusehdot, ja toiseksi siitä, onko B:ltä evättävä oikeus esiintyä tässä jutussa siksi, että hän on toimeensa sopimaton.\n        9. Asiassa esitetyn selvityksen mukaan B on asetettu henkilökohtaiseen konkurssiin vuonna 1997, jolloin oli voimassa vuoden 1868 konkurssisääntö. Konkurssisäännön korvannut konkurssilaki on tullut voimaan vuonna 2004. Konkurssilain 24 luvun 2 §:n siirtymäsäännösten mukaan uutta lakia sovelletaan eräin poikkeuksin vain konkurssiin, joka on alkanut lain tultua voimaan. Konkurssilain 4 luvun 13 §:n säännös, jossa säädetään konkurssista aiheutuvista toimimiskelpoisuuden rajoituksista, ei kuulu vanhan lain aikana alkaneisiin konkursseihin sovellettaviin säännöksiin.\n        10. Asiassa tulee näin ollen sovellettavaksi konkurssisäännön 98 §:n 1 momentti (110/1995), jonka mukaan konkurssi katsotaan päättyneeksi, kun alioikeuden tuomio annetaan. Tämän säännöksen mukaisesti konkurssista aiheutuvat rajoitukset muun muassa elinkeinotoiminnan harjoittamiseen päättyivät konkurssituomion antamiseen.\n        11. Käräjäoikeus on antanut konkurssituomion B:n konkurssissa vuonna 1998. B:n kelpoisuudelle toimia oikeudenkäyntiasiamiehenä ei siten enää ole hänen konkurssistaan johtuvia rajoituksia. Oikeudenkäymiskaaren 15 luvun 2 §:n 1 momentissa ei ole konkurssia koskevan rajoituksen lisäksi asetettu muita asiamiehen taloudellisia oloja koskevia edellytyksiä.\n        12. Helsingin hovioikeus on vuonna 2001 tuominnut B:n useista velallisen epärehellisyysrikoksista, useista avunannoista kirjanpitorikokseen ja useista törkeistä petoksista yhteiseen 6 vuoden vankeusrangaistukseen, jota suorittamasta B on päässyt ehdonalaiseen vapauteen vuonna 2004. Turun hovioikeus on vuonna 2007 tuominnut B:n kahdesta törkeästä petoksesta yhteiseen 3 kuukauden 10 päivän vankeusrangaistukseen, jota mitattaessa rangaistusta on kohtuullistettu edellä mainittu 6 vuoden rangaistus huomioon ottaen ja johon liittynyt ehdonalainen vapaus on päättynyt helmikuussa 2008. Tuomioiden perusteena olevat rikokset on tehty vuosina 1991 - 1994.\n        13. Niin kuin B:lle tuomituista ankarista rangaistuksistakin ilmenee, hänen syykseen luetut rikokset ovat olleet vakavia. Useimmat niistä ilmentävät selvästi tekijässään sellaista epärehellisyyttä, joka osoittaa tekijän sopimattomaksi toimimaan oikeudenkäyntiasiamiehenä.\n        14. Edellä tarkoitetuista B:n rikosoikeudenkäynneistä jälkimmäinen on päättynyt vuonna 2007. Siitä on siten kulunut vasta noin neljä vuotta ja siinä tuomitun vankeusrangaistuksen suorittamisesta vain vajaat neljä vuotta. Näiden seikkojen merkitystä kelpoisuuden arvioinnissa kuitenkin vähentää se, että tuon lyhyehkön lisärangaistuksen tuomitsemiseen johtanut oikeudenkäynti kesti huomattavan pitkään, mikä ihmisoikeustuomioistuimen mukaan merkitsi sitä, että ihmisoikeussopimuksen 6 artiklan 1 kohtaa oli rikottu (B v. Suomi 9.1.2007). Kaikkien B:n syyksi luettujen rikosten tekemisestä on sitä paitsi kulunut jo lähes kaksikymmentä vuotta ja B:n ankarammasta tuomiostakin jo runsaat kymmenen vuotta. Myös yhteensä 6 vuoden 3 kuukauden 10 päivän vankeusrangaistusten suorittaminen on tapahtunut lähes kokonaan useita vuosia sitten ottaen huomioon, että vuonna 2007 tuomitusta lisärangaistuksesta B:n on tullut suorittaa rangaistuslaitoksessa ainoastaan yksi päivä. B:n toiminnasta vankilasta vapautumisen jälkeen ei ole tullut esiin sellaisia seikkoja, jotka antaisivat aiheen epäillä hänen rehellisyyttään.\n        15. B:n toiminnassa oikeudenkäyntiasiamiehen tehtävässään tässä asiassa ei ole ilmennyt oikeudenkäymiskaaren 15 luvun 10 a §:n 1 momentissa tarkoitettuja puutteita tai piirteitä.\n        Johtopäätös\n        16. Edellä mainituilla perusteilla Korkein oikeus asiaa kokonaisuudessaan harkitessaan päätyy katsomaan, ettei B nykyään ole vailla oikeudenkäymiskaaren 15 luvun 2 §:n 1 momentissa tarkoitettua yleistä kelpoisuutta oikeudenkäyntiasiamiehen tai -avustajan tehtävään. Asiassa ei tullut esiin myöskään muita sellaisia seikkoja, joiden johdosta olisi syytä sanotun luvun 10 a §:n 1 momentin nojalla evätä B:ltä oikeus esiintyä oikeudenkäyntiasiamiehenä tässä asiassa.\n      \n      \n        Pääasiaratkaisun perustelut\n        Asian tausta\n        17. Helsingin hovioikeus oli 28.5.2009 antanut törkeää kurssin vääristämistä ynnä muuta koskevassa asiassa tuomion, jolla osa vastaajiin kohdistetuista syytteistä ja vaatimuksista oli hyväksytty ja osa hylätty. A ja hänen myötäpuolensa olivat ylimääräistä muutoksenhakua koskeneissa hakemuksissaan vaatineet, että hovioikeuden tuomio poistetaan tai puretaan sen johdosta, että hovioikeuden kokoonpanoon kuulunut jäsen oli ollut esteellinen käsittelemään asiaa. Korkein oikeus on hakemusten johdosta 1.11.2010 - 10.1.2011 antamissaan päätöksissä katsonut, ettei hovioikeus ollut hakemuksissa esitetystä syystä ollut tuomionvoipa, ja on sen vuoksi poistanut tai purkanut hovioikeuden tuomion A:n ja hänen myötäpuoltensa osalta sekä palauttanut asian heidän osaltaan hovioikeuteen uudelleen käsiteltäväksi.\n        18. Hovioikeus on palautettua asiaa käsitellessään 15.4.2011 päättänyt A:n ja hänen myötäpuoltensa vaatimuksesta jättää tutkimatta ne syyttäjän rangaistus- ja muut vaatimukset sekä vaatimusten perusteet, jotka oli hovioikeuden edellä mainitulla tuomiolla kokonaan tai osittain hylätty. Hovioikeus on perustellut ratkaisuaan lähinnä sillä, että hovioikeuden tuomion kumoamista ylimääräisellä muutoksenhakemuksella olivat hakeneet vain A myötäpuolineen ja että asian palauttamisperusteena oli ollut tuomarin esteellisyys. Hovioikeuden mukaan myös Euroopan ihmisoikeustuomioistuimen käytäntö huomioon ottaen aikaisemmin hylättyjä vaatimuksia ei voida ottaa enää tutkittaviksi. Hovioikeus on lisäksi perusteluissaan todennut, että se ottaa vasta pääasiaa ratkaistessaan kantaa reformatio in peius -kieltoon rangaistusten mittaamisen ja menettämisseuraamusten osalta.\n        19. Korkeimmassa oikeudessa on syyttäjien valituksen johdosta kysymys vain siitä, onko hovioikeus näillä perusteilla saanut jättää osan syyttäjän jo aikaisemmin oikeudenkäynnissä esittämistä vaatimuksista ja perusteista tutkimatta, kun asian käsittely on palauttamisen jälkeen aloitettu uudestaan hovioikeudessa.\n        Yleistä reformatio in peius -kiellosta ja muutoksenhakutuomioistuimen tutkimisvallasta\n        20. Reformatio in peius -kiellolla eli huonontamiskiellolla tarkoitetaan periaatetta, jonka mukaan tuomiota ei saa muuttaa muutoksenhakijan vahingoksi ja vastapuolen eduksi, jos vastapuoli ei ole hakenut muutosta. Kiellon yleisenä tarkoituksena on turvata asianosaisen mahdollisuus hakea muutosta ilman vaaraa siitä, että hänen oma muutoksenhakunsa voisi johtaa hänen kannaltaan huonompaan lopputulokseen. Reformatio in peius -kiellon katsotaan olevan voimassa Suomessa, mutta sen tarkempi sisältö ja soveltaminen erilaisissa muutoksenhakutilanteissa ovat sääntelemättä ja oikeuskäytännön varassa. Nykyään periaate voidaan päätellä oikeudenkäymiskaaren 26 luvun 2 §:stä. Kieltoa noudatetaan sekä säännönmukaisessa että ylimääräisessä muutoksenhaussa.\n        21. Reformatio in peius -kielto liittyy muutoksenhakutilanteisiin, joissa tuomio on tullut vastapuolen osalta lainvoimaiseksi tämän tyydyttyä annettuun tuomioon. Muutoksenhakutuomioistuin tutkii alemman tuomioistuimen ratkaisun yleensäkin vain valituksessa vaaditussa laajuudessa ja vain valituksessa ja mahdollisessa vastauksessa vedottujen seikkojen osalta.\n        22. Säännönmukaisessa muutoksenhaussa tuomioistuimen on kuitenkin tutkittava omasta aloitteestaan, täyttyvätkö ehdottomat prosessinedellytykset ja onko asian aikaisemmassa tuomioistuinkäsittelyssä noudatettu oikeudenmukaisen oikeudenkäynnin keskeisiä sääntöjä. Muutoksenhakija ei voi omilla toimillaan rajoittaa tätä menettelyn laillisuuden tutkimisen alaa. Silloin, kun muutoksenhaun kohteena olevaa tuomiota rasittaa oikeudenkäynti- tai muu menettelyvirhe, virheen laadusta riippuu, voidaanko virhe korjata vielä muutoksenhakuvaiheessa vai onko ja miltä osin muutoksenhaun kohteena oleva tuomio poistettava ja asia palautettava alemman tuomioistuimen uudelleen käsiteltäväksi.\n        23. Se, poistetaanko ja palautetaanko alemman asteen tuomio kokonaan vai vain joltakin osin, jää siis ylemmän tuomioistuimen virheen laadun pohjalta suorittamaan yksittäistapaukselliseen harkintaan. Jos oikeudenkäyntivirhe rasittaa perustavaa laatua olevalla tavalla koko tuomiota ja sen pohjana olevaa menettelyä eikä virhe siis koske vain muutoksenhakijaa suojaavaa menettelysäännöstä, tuomio voidaan poistaa kokonaan ja asia palauttaa uudelleen käsiteltäväksi myös siltä osin kuin tuomio ei ole ollut muutoksenhakijalle vastainen. Uudessa oikeudenkäynnissä asianosaiset voivat tällöin esittää samat vaatimukset ja väitteet kuin kumotussa oikeudenkäyntimenettelyssä.\n        24. Oikeudenkäymiskaaren 31 luvun 6 §:ssä säädetään nimenomaisesti, että jos havaitaan, että tuomiovirhe on tapahtunut, poistettakoon tuomio kokonaisuudessaan tai tarpeellisilta osin ja juttu osoitettakoon, jos se on käsiteltävä uudelleen, siihen oikeuteen, missä tuomiovirhe on tapahtunut. Säännös osoittaa lähtökohdaksi tuomion poistamisen kokonaisuudessaan ja sinänsä mahdollisen rajoittamisen jäävän poistamisesta ja palauttamisesta päättävän ylemmän tuomioistuimen harkintaan. Edellä kohdissa 22 ja 23 sanottu koskee siten myös sitä tilannetta, että menettelyn laillisuuden tutkiminen perustuu asianosaisen ylimääräisin muutoksenhakukeinoin esittämään, lainvoimaiseen tuomioon kohdistuvaan vaatimukseen. Vaikka kanteluasiassa tuomiota ja sitä edeltänyttä menettelyä tutkitaan vain asianosaisen väittämän oikeudenkäyntivirheen perusteella, virheen vaikutukset jutun palauttamisen ja uudelleen käsittelemisen kannalta ovat samat kuin säännönmukaisessa muutoksenhaussa.\n        Reformatio in peius -kielto ja tuomion pysyvyys Euroopan neuvoston ihmisoikeussopimuksen mukaan\n        25. Euroopan neuvoston ihmisoikeussopimuksessa tai sen lisäpöytäkirjoissa ei ole nimenomaista mainintaa reformatio in peius -kiellosta. Periaatteen katsotaan kuitenkin kuuluvan 6 artiklan 1 kohdan yleisiin oikeudenmukaisen oikeudenkäynnin takeisiin. Ministerikomitean vuonna 1992 antamassa suosituksessa todetaan lyhyesti, että sanottu periaate tulisi ottaa huomioon, kun ainoastaan rikosasian vastaaja hakee muutosta (Recommendation concerning consistency in sentencing R(92) 17 kohta F).\n        26. Euroopan ihmisoikeustuomioistuin on viitannut reformatio in peius -periaatteeseen vain muutamassa ratkaisussaan. Tällöinkin kysymys on ollut lähinnä siitä, että muutoksenhakutuomioistuin oli rikkonut kansalliseen lakiin perustuvaa reformatio in peius -kieltoa (Alkes v. Turkki 8.6.2010 kohta 21 ja Chervonenko v. Venäjä 29.1.2009 kohta 36). Nykyisestä Euroopan ihmisoikeustuomioistuimen ratkaisukäytännöstä ei siten ole löydettävissä kannanottoja kyseisen periaatteen merkityksestä tilanteessa, jossa aikaisempi tuomio joudutaan vakavan oikeudenkäyntivirheen vuoksi poistamaan.\n        27. Euroopan ihmisoikeustuomioistuimessa on sen sijaan oikeuskäytäntöä siitä, millä edellytyksillä virheelliseksi katsottu tuomio tai menettely on kokonaan poistettava ja millä edellytyksillä lainvoimaisestikin ratkaistu asia voidaan ottaa uudelleen käsiteltäväksi.\n        28. Euroopan ihmisoikeussopimuksen 6 artiklan 1 kohdan mukaan tuomioistuimen riippumattomuus on oikeudenmukaisen oikeudenkäynnin perusedellytys. Euroopan ihmisoikeustuomioistuimen mukaan tuomioistuimen yhdenkin jäsenen objektiivisin perustein arvioitu esteellisyys merkitsee niin vakavaa puutetta, ettei sitä voida muutoksenhakuasteessa korjata, vaan tuomio on aina kokonaisuudessaan purettava (esimerkiksi De Cubber v. Belgia 26.10.1984 kohta 33).\n        29. Lainvoimaisen tuomion pysyvyyden (res judicata) katsotaan kuuluvan Euroopan ihmisoikeussopimuksen 6 artiklan 1 kohdan piiriin osana yleistä laillisuuden ja oikeusvarmuuden periaatetta. Euroopan neuvoston ihmisoikeussopimuksen seitsemännen lisäpöytäkirjan 4 artiklan 2 kohdasta käy kuitenkin ilmi, ettei sanottu periaate - tai artiklan 1 kohdassa mainittu kielto tuomita kahdesti samassa asiassa (ne bis in idem) - estä ottamasta juttua uudelleen tutkittavaksi asianomaisen valtion lakien ja oikeudenkäyntimenettelyn mukaisesti muun muassa silloin, kun aiemmassa prosessissa on tapahtunut sellainen perustavaa laatua oleva virhe, joka voisi vaikuttaa lopputulokseen. Euroopan ihmisoikeustuomioistuin on useissa ratkaisuissaan esittänyt arviointiperusteita sille, milloin virhe katsotaan perustavaa laatua olevaksi (esimerkiksi BrumÎrescu v. Romania 28.10.1999, Nikitin v. Venäjä 20.7.2004, Fadin v. Venäjä 27.10.2006 ja Giuran v. Romania 21.9.2011).\n        Tuomarin esteellisyys oikeudenkäyntivirheenä\n        30. A:n ja hänen myötäpuoltensa ylimääräiset muutoksenhakemukset ja Korkeimman oikeuden niihin antamat päätökset ovat perustuneet siihen, että yksi hovioikeuden tuomareista on ollut esteellinen, koska syyttäjätahon toiminnan johdosta oli perustellusti voitu epäillä hänen puolueettomuuttaan.\n        31. Perustuslain 21 §:n ja Euroopan ihmisoikeussopimuksen 6 artiklan mukaan tuomioistuimen riippumattomuus ja puolueettomuus kuuluvat oikeudenmukaisen oikeudenkäynnin ytimeen. Tuomioistuimen puolueettomuus ei suojaa vain asianosaisia vaan koko lainkäytön yleistä luotettavuutta ja uskottavuutta. Edellä kohdassa 28 todetulla tavalla Euroopan ihmisoikeustuomioistuin on katsonut tuomarin esteellisyyden perustavaa laatua olevaksi ja korjaamiskelvottomaksi oikeudenkäyntivirheeksi. Myös Korkeimman oikeuden ennakkoratkaisussa (KKO 1995:185) on katsottu tuomarin esteellisyyden edellyttävän jutun palauttamista uutta oikeudenmukaista käsittelyä varten.\n        32. Asiassa on kiinnitetty huomiota siihen, että kysymyksessä ollut esteellisyys on perustunut esteellisyysarvioinnin kannalta harkinnanvaraisiin seikkoihin, jotka oikeudenkäymiskaaren 13 luvun 8 §:n mukaan otetaan muutoksenhakuasteessa huomioon asianosaisen väitteestä vain, jos hän ei ole aikaisemmin tiennyt kyseisestä seikasta tai jos hänellä on ollut pätevä syy olla tekemättä väitettä aikaisemmin. Korkein oikeus toteaa, että sanotulla säännöksellä pyritään turvaamaan oikeudenkäyntimenettelyn keskittämistä ja joutuisuutta. Kaikki tuomarin esteellisyysperusteet ovat kuitenkin luonteeltaan ehdottomia niin, että tuomarin on esteellisyyden havaittuaan omasta aloitteestaan vetäydyttävä tehtävästä. Esteperusteen harkinnanvaraisuus ei siis merkitse sitä, että oikeudenkäyntivirhe olisi vähemmän vakava. Tuomarin esteellisyyden toteaminen ei lähtökohtaisesti edellytä edes epäilyä siitä, että tuomio olisi virheellinen tai että esteellisyys olisi tosiasiassa vaikuttanut jutun lopputulokseen.\n        Korkeimman oikeuden kannanotot\n        33. Hovioikeuden esittämä peruste tutkimatta jättämistä koskevalle päätökselleen viittaa siihen, että hovioikeus on katsonut sen aikaisemman tuomion jääneen lainvoimaiseksi siltä osin kuin syyttäjän vaatimukset oli hylätty, koska tämä ei, toisin kuin A myötäpuolineen, ollut turvautunut ylimääräiseen muutoksenhakuun, ja että tällaisessa tilanteessa reformatio in peius -kieltoa koskeva periaate estäisi syytteiden tutkimisen.\n        34. Korkeimman oikeuden 1.11.2010 A:n kantelun johdosta antaman päätöksen (KKO 2010:78) mukaan hovioikeuden tuomari oli ollut esteellinen eikä hovioikeuden kokoonpano ollut ollut tuomionvoipa. Vaikka epäily esteellisyydestä on tullut tutkittavaksi ylimääräisessä muutoksenhaussa A:n ja hänen myötäpuoltensa aloitteesta, tuomioistuimen kokoonpanon laillisuus ei koske vain asianosaisten etua. Tuomarin esteellisyydessä kysymys on ollut perustavaa laatua olevasta puutteesta hovioikeuden menettelyssä ja sen antamassa tuomiossa, ja puute on rasittanut menettelyä ja tuomiota kokonaisuudessaan. Korkein oikeus onkin ylimääräisen muutoksenhaun johdosta kumonnut hovioikeuden 28.5.2009 antaman tuomion A:n ja muiden ylimääräisen muutoksenhakemuksen tehneiden vastaajien osalta ilman, että palautuspäätöksessä olisi asetettu rajoituksia sille, missä laajuudessa asia on hovioikeudessa käsiteltävä uudestaan. Korkein oikeus toteaa, että alemman tuomioistuimen on tutkittava asia palautetussa laajuudessaan.\n        35. Koska hovioikeuden aikaisempi tuomio 28.5.2009 on edellä mainitun vakavan oikeudenkäyntivirheen johdosta tuomion poistamista tai purkamista vaatineiden osalta poistettu, se on kokonaan menettänyt lainvoimansa ja muut oikeusvaikutuksensa. Koska reformatio in peius -kielto tulee sovellettavaksi vain tuomion ollessa osittain lainvoimainen, myöskään mainittu kielto ei voi tässä tilanteessa estää syyttäjää esittämästä vaatimuksia, jotka oli aikaisemmalla, mutta sittemmin poistetulla tuomiolla A:n ja hänen myötäpuoltensa osalta hylätty. Poistamisen ja palauttamisen perustuessa tällaiseen syyhyn hovioikeuden aikaisemman ratkaisun ei voida katsoa olevan miltään osin sitova.\n        36. Hovioikeus ei siten olisi saanut jättää syytteitä, niissä väitettyjä menettelyjä tai syyttäjien muita vaatimuksia tutkimatta mainitsemiltaan osin.\n      \n      \n        Päätöslauselma\n        Hovioikeuden päätös kumotaan. Asia palautetaan Helsingin hovioikeuden käsiteltäväksi, jonka tulee, huomioon ottaen palauttamisen syy, siinä laillisesti menetellä.\n        Asian ovat ratkaisseet oikeusneuvokset Kati Hidén, Ilkka Rautio (eri mieltä), Timo Esko (eri mieltä), Marjut Jokela ja Jukka Sippo. Esittelijä Minna Mattila.\n        \n          Eri mieltä olevien jäsenten lausunnot\n        \n        Oikeusneuvos Esko: Olen eri mieltä Korkeimman oikeuden ratkaisusta siltä osin kuin ratkaisussa on katsottu, ettei reformatio in peius -kielto tule sovellettavaksi esillä olevassa tapauksessa.\n        Niin kuin ratkaisun perusteluissa todetaan, Korkein oikeus on eräillä aikaisemmilla päätöksillään kokonaan poistanut tai purkanut hovioikeuden tuomion A:ta ja eräitä muita koskevin osin. Syyttäjän esittämiin vaatimuksiin ei siten tällä hetkellä ole olemassa lainvoimaista ratkaisua. Selvää on, että kaikkiin syyttäjän vaatimuksiin on otettava kantaa. Eri asia on, millaisiin ratkaisuihin muutoksenhakijoiden osalta voidaan päätyä. Selvitettävä on, voiko hovioikeuden aikaisemmalla ratkaisulla sen poistamisesta tai purkamisesta huolimatta olla vaikutusta palauttamisen jälkeisessä oikeudenkäynnissä.\n        Virheen laadusta riippuu, onko ja miltä osin ylimääräisen muutoksenhaun kohteena oleva tuomio poistettava ja asia palautettava alemman tuomioistuimen uudelleen käsiteltäväksi, kun muutoksenhaun kohteena olevaa tuomiota rasittaa oikeudenkäynti- tai muu menettelyvirhe. On sinänsä perusteltua, että kun tuomion poistamisen ja asian palauttamisen syynä on sellainen oikeudenkäyntivirhe, jonka vuoksi koko tuomiota rasittaa perustavaa laatua oleva puute, tuomio voidaan poistaa ja asia palauttaa myös siltä osin kuin se ei ole ollut muutoksenhakijalle vastainen.\n        Vastaava lähtökohta on omaksuttu Euroopan neuvoston ihmisoikeussopimuksen (ihmisoikeussopimus) seitsemännen lisäpöytäkirjan 4 artiklan 2 kappaleessa, jonka mukaan edellisen kappaleen ne bis idem -periaatetta koskevat määräykset eivät estä ottamasta juttua uudelleen tutkittavaksi asianomaisen valtion lakien ja oikeudenkäyntimenettelyn mukaisesti, jos alemmassa prosessissa on tapahtunut sellainen perustavaa laatua oleva virhe, joka voisi vaikuttaa lopputulokseen.\n        Reformatio in peius -kiellon tarkoituksena on, ettei muutoksen hakeminen saa johtaa muutoksenhakijalle kielteiseen lopputulokseen. Tällaisena periaate ei ole tarkkarajainen, mihin meillä vaikuttaa sekin, ettei reformatio in peius -kieltoa ole kirjattu Suomen lainsäädäntöön, vaan se on kehittynyt oikeuskäytännössä. Kiellon ydin on kuitenkin vahva ja kielto on yleismaailmallinen, joskin sen tarkempi sisältö vaihtelee eri oikeusjärjestyksissä muun muassa riippuen siitä, millainen muutoksenhakujärjestelmä kulloinkin on kysymyksessä. Periaate on myös jatkuvan kehityksen alainen.\n        Ihmisoikeussopimuksessa ei reformatio in peius -kieltoa ole nimenomaisesti mainittu. Kieltoon ei myöskään ole useasti viitattu Euroopan ihmisoikeustuomioistuimen oikeuskäytännössä. Suhteellisen uudessa ratkaisussaan Chervonenko v. Venäjä 29.1.2009, ihmisoikeustuomioistuin on kuitenkin maininnut reformatio in peius -kiellon ratkaisunsa perusteluissa. Asia liittyi ylimääräiseen muutoksenhakuun, jota väkivaltarikoksesta tuomittu vastaaja oli alun perin itse pyytänyt tehtäväksi. Venäjällä toimivalta ylimääräistä muutoksenhakua koskevan hakemuksen tekemiseen kuului kuitenkin eräille korkeille oikeusviranomaisille, kuten korkeimman oikeuden presidentille tai varapresidentille. Tehdyn muutoksenhakemuksen perusteena oli, että asiassa tapahtuneissa oikeudenkäynneissä oli ollut perustavaa laatua olleita puutteita. Vastaaja oli muutoksenhaun jälkeen tullut tuomituksi ankarampaan rangaistukseen kuin hänet alun perin oli tuomittu.\n        Ihmisoikeustuomioistuin katsoi, että asiassa oli loukattu ihmisoikeussopimuksen 6 artiklan 1 kappaletta. Ratkaisunsa perusteluiden kohdassa 36 ihmisoikeustuomioistuin lausui muun muassa:\n        \n          ”By not pursuing the superior court’s instructions these judicial instances also encroached on the domestic statutory protection against reformatio in peius to which the applicant was entitled since the review was called for on the grounds of his interests.”\n        \n        Nyt esillä olevassa tapauksessa jutun palauttaminen hovioikeuteen on perustunut monijäsenisen tuomioistuimen yhden tuomarin esteellisyyteen, jonka perusteet ovat tulleet hakijoiden tietoon vasta hovioikeuden tuomion antamisen jälkeen. Esteellisyydessä on ollut kysymys tuomarin objektiiviseen puolueettomuuteen kohdistuvasta perustellusta epäilystä. Hakijoiden arvostelu on kohdistunut siihen, ettei tuomarin objektiivinen puolueettomuus ole ollut kiistaton. Tämän kysymyksen he ovat halunneet saattaa Korkeimman oikeuden ratkaistavaksi tuomion poistamista tai purkamista hakiessaan.\n        Hakemuksessa ei ole rajattu vaatimusta tuomion purkamisesta koskemaan vain hakijoille kielteisiä osia hovioikeuden tuomiosta. Tästä ei mielestäni kuitenkaan voida tehdä sitä johtopäätöstä, että hakijat olisivat hyväksyneet sen, että tuomio tulisi poistaa myös siltä osin kuin syyttäjän vaatimukset oli hylätty. On selvää, että hakijoiden kannalta purkamiselle on nähty tarvetta vain siltä osin kuin hovioikeuden ratkaisu oli heille kielteinen.\n        Hakijat ovat lainvoimaisen päätöksen antamisen jälkeen saaneet tietoja, jotka ovat herättäneet epäilyksen heidät tuominneen tuomioistuimen jäsenen esteellisyydestä. Kysymyksessä on ollut tuomarin objektiiviseen puolueettomuuteen kohdistuva epäily, jonka aiheellisuutta ei ole pidetty yksiselitteisen selvänä. Tällainen kysymys tulee voida saattaa tuomioistuimen tutkittavaksi. Vaikka kysymyksessä onkin ylimääräinen muutoksenhaku, on muutoksenhakijan kannalta pidettävä kohtuuttomana sellaista tilannetta, jossa muutoksenhausta jouduttaisiin luopumaan sen vuoksi, että muutoksenhakija voisi aikaisemman ratkaisun poistamista tai purkamista seuraavassa oikeudenkäynnissä joutua aikaisempaa ankaramman rangaistuksen kohteeksi.\n        Jos ylimääräisessä muutoksenhaussa ei tällaisessa tilanteessa olisi hakijalle reformatio in peius -kiellon suojaa, ei vastaaja, joka on osaksi tuomittu mutta johon kohdistetut syytteet on myös osittain hylätty, tosiasiallisesti voisi saattaa kysymystä tuomarin esteellisyydestä erikseen tuomioistuimen ratkaistavaksi.\n        Edellä mainituilla perusteilla katson, että hovioikeuden tulee asiaa palautuksen jälkeen ratkaistessaan noudattaa reformatio in peius -kiellon asettamia rajoituksia.\n        Reformatio in peius -kiellon on tavanomaisessa muutoksenhaussa katsottu rajoittavan muutoksenhakutuomioistuinta siten, ettei tuomittava rangaistus saa olla ankarampi kuin muutoksenhaun kohteena oleva rangaistus. Jos yhtä aikaa on tuomittavana rangaistus useammasta rikoksesta, rajoitus kohdistuu kokonaisrangaistukseen. Sen sijaan muutoksenhakijan on alemman oikeuden tosiasiallista syyksilukemista muuttamatta voitu katsoa syyllistyneen eri rikokseen kuin alemmassa oikeudessa on katsottu. Kiellon on kuitenkin ajateltu yleensä estävän sen, että muutoksenhakijan syyksi luettaisiin sellainen teko, jota hänen syykseen ei ole alemmassa oikeudessa luettu. Mahdollisena on tosin pidetty tosiasiallisen syyksilukemisen rajoissa oikeudellisesti arvioida teko alempaa oikeutta ankarammin. Edellä mainitun käytännön perusteella näyttää selvältä, että reformatio in peius -kielto estää sellaisten tekojen lukemisen muutoksenhakijan syyksi, joita koskevat syytteet on hylätty.\n        Vaikka muutoksenhakuasetelma haettaessa lainvoimaisen tuomion purkamista poikkeaakin tavanomaisesta muutoksenhausta, on edellä mainittuja yleisiä periaatteita perusteltua soveltaa reformatio in peius -kiellon vaikutukseen myös ylimääräisessä muutoksenhaussa.\n        Koska en pidä mahdollisena enää lukea hakijan syyksi sellaisia tekoja, joita koskeva syyte on jo ennen ylimääräistä muutoksenhakua lainvoimaisesti hylätty, on mielestäni myös tarkoituksetonta ottaa vastaan näyttöä näiden syytekohtien osalta. Kun kuitenkin hovioikeuden aikaisempi ratkaisu on kokonaisuudessaan purettu tai poistettu, hovioikeuden tulee lausua syytteistä myös näiltä osin syytteitä enemmälti kuitenkaan tutkimatta.\n        Edellä mainituilla perusteilla kumoan hovioikeuden tuomion ja palautan asian Helsingin hovioikeuden käsiteltäväksi, jonka tulee, huomioon ottaen palauttamisen syy ja edellä esitetyt näkökohdat, siinä laillisesti menetellä.\n        Oikeusneuvos Rautio: Olen samaa mieltä kuin oikeusneuvos Esko.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "2011-12-29"
  ],
  "contributor": [
    "http://data.finlex.fi/person/4d2a5e3a",
    "http://data.finlex.fi/person/68b21e1d",
    "http://data.finlex.fi/person/9012f386",
    "http://data.finlex.fi/person/ecbc0b70",
    "http://data.finlex.fi/person/c83c8e17"
  ],
  "judgmentNumber": [
    "109"
  ],
  "date": [
    "2011-12-15"
  ],
  "subject": [
    "http://data.finlex.fi/common/Siviiliasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:2011:109"
  ],
  "year": [
    "2011"
  ],
  "description": [
    "http://data.finlex.fi/voc/kko/swe/68a6f9d2",
    "http://data.finlex.fi/voc/kko/fin/4ada871a",
    "http://data.finlex.fi/voc/kko/fin/e72bcabb",
    "http://data.finlex.fi/voc/kko/swe/cef46338",
    "http://data.finlex.fi/voc/kko/fin/cef46338",
    "http://data.finlex.fi/voc/kko/fin/054af12b"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "contributor": {
      "@id": "dcterms:contributor",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}