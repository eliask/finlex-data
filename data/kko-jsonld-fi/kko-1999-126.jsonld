{
  "@id": "sfecli:kko/1999/126",
  "languageVersion": [
    {
      "@id": "sfecli:kko/1999/126/fin",
      "title_fi": [
        "KKO:1999:126"
      ],
      "abstract_fi": [
        "\n    Vangittuna pitämisen perusteista riippumatta ja syytteen nostamisesta huolimatta vangitsemisasia oli otettava uuteen käsittelyyn kahden viikon kuluessa edellisestä käsittelystä.\n    Ks. KKO:1998:109\n  "
      ],
      "hasFormat": {
        "@id": "sfecli:kko/1999/126/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Asian käsittely Kotkan käräjäoikeudessa\n        Käräjäoikeus oli päätöksessään 2.12.1998 lausumillaan perusteilla määrännyt A:n pakkokeinolain säännösten nojalla vangittavaksi epäiltynä törkeästä varkaudesta ja samalla määrännyt, että syyte asiassa oli nostettava viimeistään 11.1.1999.\n        Käräjäoikeus oli pakkokeinolain 1 luvun 21 §:n 3 momentin mukaisesti käsitellyt A:n vangitsemisasiaa 16.12. ja 30.12.1998 sekä 13.1.1999, jolloin syytteen nostamisen määräaikaa oli pidennetty 25.1.1999 saakka. Syytteen tultua viimeksi mainittuna päivänä nostetuksi käräjäoikeus on peruuttanut 27.1.1999 pidettäväksi määrätyn vangittuna pitämistä koskevan käsittelyn.\n        Vangitsemisasiaa on 13.1.1999 käsitellyt käräjätuomari Pekka Pöyhönen.\n      \n      \n        Kantelu Kouvolan hovioikeuteen\n        A vaati 28.1.1999 hovioikeuteen saapuneessa kantelukirjelmässään, että käräjäoikeuden 13.1.1999 tekemä päätös hänen vangittuna pitämisestään kumotaan ja hänet määrätään päästettäväksi heti vapaaksi, koska hän oli ollut vangittuna yli kaksi viikkoa ilman, että hänen vangittuna pitämisensä edellytyksiä oli tuomioistuimessa tutkittu.\n      \n      \n        Hovioikeuden päätös 4.2.1999\n        Hovioikeus lausui, että käräjäoikeus oli määrännyt 13.1.1999 antamallaan päätöksellä A:n pidettäväksi edelleen vangittuna sillä perusteella, että oli todennäköistä, että hän vapaana ollessaan jatkoi rikollista toimintaansa. Tuo peruste oli edelleen olemassa. A:n oikeusturva ei ollut vaatinut uuden vangitsemisoikeudenkäynnin pitämistä, koska syyte asiassa oli nostettu 25.1.1999. Käräjäoikeus ei siten ollut menetellyt asiassa virheellisesti.\n        Korkeimman oikeuden ratkaisussa (KKO 1998:109), johon kantelija oli kantelukirjelmässään viitannut, oli hovioikeuden käsityksen mukaan ollut kysymys erilaisesta tilanteesta, kuin mistä nyt oli kysymys. Tuossa ratkaisussa vangitsemisperuste, toisin kuin tässä tapauksessa, oli muuttunut syytteen nostamisen jälkeen.\n        Tämän vuoksi hovioikeus katsoi, ettei kantelu antanut aihetta toimenpiteisiin.\n        \n          Asian ovat ratkaisseet hovioikeuden jäsenet Hoppu, Pasila ja Häkämies (eri mieltä). Esittelijä Marjo Ikäheimonen.\n        \n        Eri mieltä olleen jäsenen lausunto:\n        A on vangittu 2.12.1998 epäiltynä rikoksesta ja syyte on määrätty nostettavaksi viimeistään 11.1.1999. Vangitsemisen peruste on ollut, että A todennäköisin syin jatkaa rikollista toimintaa vapaana. Vangitsemisasiaa on käsitelty 16.12., 30.12.1998 ja 13.1.1999, jolloin syyte on määrätty nostettavaksi viimeistään 25.1.1999 ja seuraava vangitsemiskäsittely pidettäväksi 27.1.1999.\n        Syyte on nostettu 25.1.1999 ja pääkäsittely määrätty pidettäväksi 11.2.1999. Käräjäoikeus on 26.1.1999 ilmoittanut A:lle, ettei vangitsemisasiaa käsitellä 27.1.1999, koska syyte oli nostettu 25.1.1999.\n        Vangitsemisasia on käsiteltävä ennen syytteen nostamista pakkokeinolain 1 luvun 21 §:n 3 momentin mukaan vähintään kahden viikon välein. Pääkäsittelyä saa tällaisessa asiassa lykätä enintään 14 päivää. Sen vuoksi ei ole perustetta, että vangitsemisasia voisi syytteen nostamisen johdosta ennen pääkäsittelyä olla käsittelemättä yli 14 päivää. Käräjäoikeuden ei olisi pitänyt peruuttaa vangitsemisasian käsittelyistuntoa 27.1.1999.\n        Palautan asian käräjäoikeuteen, jonka tulee viivytyksettä ottaa vangitsemisasia uuteen käsittelyyn.\n      \n    \n    \n      MUUTOKSENHAKU KORKEIMMASSA OIKEUDESSA\n      A:lle myönnettiin valituslupa. Valituksessaan A vaati, että Korkein oikeus vahvistaa hänen olleen laittomasti vangittuna 27.1. - 11.2.1999, koska hänen vangittuna pitämisensä edellytyksiä ei ollut tutkittu viran puolesta kahden viikon kuluessa edellisestä vangitsemisasian käsittelystä 13.1.1999 eikä myöskään kahden viikon kuluessa syytteen nostamisesta 25.1.1999.\n      Virallinen syyttäjä antoi häneltä pyydetyn vastauksen.\n    \n    \n      KORKEIMMAN OIKEUDEN RATKAISU 15.12.1999\n      \n        Käsittelyratkaisu\n        A:n 28.1.1999 hovioikeudelle tekemässä kantelussa on ollut kysymys siitä, onko käräjäoikeus menetellyt oikein pitäessään A:n vangittuna, vaikka vangittuna pitämisen edellytyksiä ei ollut tutkittu kahden viikon kuluessa 13.1.1999 pidetystä vangitsemisasian käsittelystä eli viimeistään 27.1.1999. Korkein oikeus ei oikeusastejärjestyksen vuoksi tutki A:n täällä esittämää vahvistamisvaatimusta muilta osin.\n      \n      \n        Pääasiaratkaisu\n        A on pakkokeinolain nojalla vangittu Kotkan käräjäoikeuden päätöksellä 2.12.1998 epäiltynä todennäköisin syin törkeästä varkaudesta. Käräjäoikeus on lausumillaan perusteilla katsonut todennäköiseksi, että A vapaana ollessaan vaikeuttaisi asian selvittämistä pyrkimällä vaikuttamaan muihin rikoksen suunnitteluun ja toteuttamiseen osallistuneisiin henkilöihin. Syyte asiassa on määrätty nostettavaksi viimeistään 11.1.1999.\n        Käräjäoikeus on pakkokeinolain 1 luvun 21 §:n 3 momentin mukaisesti käsitellyt vangitsemisasiaa 2.12., 16.12. ja 30.12.1998 sekä 13.1.1999. Käräjäoikeus on viimeksi mainittuna päivänä määrännyt A:n pidettäväksi vangittuna samoilla perusteilla kuin aikaisemmin ja lisäksi sillä perusteella, että A, joka oli joulukuussa 1998 tuomittu rangaistukseen huhtikuussa 1998 tehdyistä kahdesta pahoinpitelystä ja jonka oli edellä mainitun törkeän varkauden lisäksi todennäköisiä syitä epäillä syyllistyneen heinä - syyskuussa 1998 kahteen varkauteen, elokuussa 1998 vahingontekoon ja virkamiehen väkivaltaiseen vastustamiseen sekä syyskuussa 1998 petokseen, todennäköisesti saamastaan rangaistuksesta huolimatta vapaana ollessaan jatkaisi rikollista toimintaansa. Käräjäoikeus on samalla pidentänyt syytteen nostamisen määräaikaa 25.1.1999 saakka ja määrännyt vangitsemisasian seuraavaksi käsittelypäiväksi 27.1.1999. Syyttäjä on 25.1.1999 toimittanut haastehakemuksen käräjäoikeuden kansliaan ja pääkäsittely asiassa on alkanut 11.2.1999.\n        Kysymys on siitä, olisiko käräjäoikeuden pitänyt ottaa A:n vangitsemisasia käsiteltäväksi 13.1.1999 jälkeen kahden viikon kuluessa eli viimeistään 27.1.1999 siitä huolimatta, että syyte asiassa oli nostettu 25.1.1999.\n        Pakkokeinolain 1 luvun 21 §:n 3 momentin mukaan tuomioistuimen on siinä tapauksessa, että syyte on määrätty nostettavaksi myöhemmin kuin kahden viikon kuluessa, otettava vangitsemisasia käsiteltäväksi vähintään kahden viikon välein, kunnes syyte on nostettu. Tämä säännös, joka muutettiin nykyiseen muotoonsa 1.10.1997 voimaan tulleella lailla (693/1997) oikeudenkäynnistä rikosasioissa annetun lain säätämisen yhteydessä, antaa selvän oikeusohjeen siitä, miten tuomioistuimen on käsiteltävä vangitsemisasiaa syytteen nostamiseen saakka. Pakkokeinolain säännöksistä ei ilmene, miten tuomioistuimen on käsiteltävä vangitsemisasiaa syytteen tultua nostetuksi. Sen sijaan pakkokeinolaissa ja oikeudenkäynnistä rikosasioissa annetussa laissa on määräykset vireille tulleen rikosasian käsittelystä vastaajan ollessa vangittuna.\n        Oikeudenkäynnistä rikosasioissa annetun lain 5 luvun 13 §:n 1 momentin mukaan rikosasian pääkäsittely vangittua vastaajaa koskevassa asiassa on pidettävä kahden viikon kuluessa rikosasian vireilletulosta eli siitä, kun syyttäjä on nostanut syytteen toimittamalla kirjallisen haastehakemuksen käräjäoikeuden kansliaan, ellei säännöksen 2 momentissa tarkoitettu tärkeä syy vaadi kahta viikkoa pidempää määräaikaa. Saman lain 6 luvun 10 §:n mukaan lykättäessä pääkäsittely asiassa, jossa vastaaja on vangittuna, on pääkäsittelyä jatkettava lykkäyksen jälkeen viimeistään 14 päivän kuluessa käsittelyn lykkäämisestä tai siitä, kun lykkäämisen jälkeen on päätetty vangitsemisesta. Pakkokeinolain 1 luvun 23 §:n mukaan tuomioistuimen on lykätessään pääkäsittelyn asiassa, jossa vastaaja on vangittuna, samalla tutkittava, onko syytä pitää hänet edelleen vangittuna. Saman luvun 24 §:n mukaan tuomioistuimen on omasta aloitteestaan määrättävä vangittu päästettäväksi vapaaksi heti, kun edellytyksiä vangittuna pitämiseen ei enää ole.\n        Edellä mainitun 1.10.1997 voimaan tulleen lainmuutoksen yhteydessä kumottiin pakkokeinolain 1 luvun 22 §, jonka mukaan vangitulla oli oikeus saada pyynnöstään vangitsemisasiansa uudelleen tutkittavaksi, jos hän oli vangitsemisasian käsittelyn jälkeen, mutta ennen syytteen käsittelyä ollut yhtäjaksoisesti kaksi viikkoa vangittuna. Asia oli tuolloin otettava käsiteltäväksi viikon kuluessa pyynnön saapumisesta tuomioistuimeen. Säännös katsottiin tarpeettomaksi, koska saman luvun 21 §:ää ehdotettiin muutettavaksi siten, että tuomioistuimen oli omasta aloitteestaan otettava vangitsemiskysymys käsiteltäväksi kahden viikon välein (HE 82/1995 vp. s. 165).\n        Oikeudenkäynnistä rikosasioissa annetun lain säätämiseen ja pakkokeinolain samassa yhteydessä tapahtuneeseen muuttamiseen johtaneet esityöt lähtevät siitä periaatteesta, että vangittuna pitämistä koskevaa asiaa ja vangittua koskevaa rikosasiaa on käsiteltävä kahden viikon välein. Näin on pakkokeinolain ja oikeudenkäynnistä rikosasioissa annetun lain selvien säännösten mukaan meneteltävä ennen syytteen nostamista ja asian ollessa tuomioistuimen käsiteltävänä. Edellä mainitut pakkokeinolain 1 luvun 22 §:n kumoamiseen johtaneet hallituksen esityksen perustelut viittaavat siihen, että kumotussa lainkohdassa vangitulle säädetty oikeus saattaa vangitsemisasiansa määräajassa uudelleen käsiteltäväksi on tarkoitettu korvata 1.10.1997 voimaan tulleen pakkokeinolain 1 luvun 21 §:n 3 momentin mukaisella menettelyllä, jonka mukaan tuomioistuimen on viran puolesta otettava vangitsemisasia käsiteltäväkseen vähintään kahden viikon välein. On perusteltua katsoa, ettei vangitun oikeusturvaa mainittujen lainmuutosten yhteydessä ole ollut tarkoitus heikentää. Mitään tukea säännöksen sanamuoto tai esityöt eivät anna sellaiselle tulkinnalle, että vangitsemisperuste tai peruste vangittuna pitämiselle vaikuttaisi vangitun oikeuteen saada säädetyin väliajoin oikeuden ratkaisu siitä, onko tällaista perustetta edelleen olemassa. Tällaisen tulkinnan puolesta ei myöskään ole esitettävissä oikeudenhoidon kannalta hyväksyttävää syytä. Näin ollen Korkein oikeus pitää oikeana tulkintaa, jonka mukaan vangittuna olevalle on tarkoitettu taata vähintään kahden viikon välein tapahtuva vangitsemisasian käsittely riippumatta siitä, millä perusteella hänet on päätetty pitää vangittuna ja siitä, onko syyte asiassa nostettu vai ei.\n        Näillä perusteilla Korkein oikeus katsoo, että A:n vangitsemisasia olisi pitänyt ottaa käräjäoikeudessa uudelleen käsiteltäväksi kahden viikon kuluessa edellisestä vangitsemisasian käsittelystä 13.1.1999 eli viimeistään 27.1.1999, vaikka syyte asiassa olikin nostettu 25.1.1999. Korkeimpaan oikeuteen hankitun selvityksen mukaan käräjäoikeus on 16.2.1999 julistamallaan tuomiolla määrännyt A:n pidettäväksi edelleen vangittuna. Vangitsemispäätös, josta A on hovioikeuteen kannellut, ei siten enää ole voimassa. Näin ollen enemmän lausunnon antaminen asiasta raukeaa.\n        \n          Asian ovat ratkaisseet oikeusneuvokset Haarmann, Hidén, Vuori ja Bygglin sekä ylimääräinen oikeusneuvos Mansikkamäki. Esittelijä Pekka Turunen.\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1999:126"
  ],
  "description": [
    "http://data.finlex.fi/voc/kko/fin/be012df5",
    "http://data.finlex.fi/voc/kko/swe/9da2269a",
    "http://data.finlex.fi/voc/kko/swe/02a3f1ca",
    "http://data.finlex.fi/voc/kko/fin/befdf27c"
  ],
  "judgmentNumber": [
    "126"
  ],
  "date": [
    "1999-08-05"
  ],
  "issued": [
    "1999-12-15"
  ],
  "creator": [
    "http://data.finlex.fi/common/KKO"
  ],
  "year": [
    "1999"
  ],
  "subject": [
    "http://data.finlex.fi/common/Siviiliasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}