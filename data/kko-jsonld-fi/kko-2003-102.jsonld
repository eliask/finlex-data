{
  "@id": "sfecli:kko/2003/102",
  "languageVersion": [
    {
      "@id": "sfecli:kko/2003/102/fin",
      "title_fi": [
        "KKO:2003:102"
      ],
      "abstract_fi": [
        "\n    Turvaamistoimipäätöksissä oli sakon uhalla kielletty vastapuolia muun muassa levittämästä hakijayhtiön elinkeinotoimintaa koskevaa harhaanjohtavaa tietoa ja määrätty pantavaksi takavarikkoon vastapuolten hallussa mahdollisesti ollutta hakijayhtiölle kuuluvaa irtainta omaisuutta. Kysymys turvaamistointen peruuttamisesta, kun turvaamistoimen hakija oli pannut vireille vahingonkorvauskanteen.\n  "
      ],
      "hasFormat": {
        "@id": "sfecli:kko/2003/102/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Asian tausta\n        Vaasan käräjäoikeus oli Acte Oy:n hakemuksesta 30.1.2001 antanut sittemmin lainvoimaisiksi tulleen päätöksen, jolla se oli oikeudenkäymiskaaren 7 luvun 3 §:n nojalla kieltänyt Seppo H:ta, Eeva M:ää ja Crimppi Oy:tä sakon uhalla\n        1) levittämästä Acte Oy:n asiakkaille, tavarantoimittajille, työntekijöille ja yhteistyökumppaneille sellaista tietoa, että Acte Oy olisi lopettamassa Finn-Crimp -aputoiminimellä harjoittamansa liiketoiminnan, supistamassa sitä tai siirtämässä sen muualle,\n        2) käyttämästä liiketoiminnassaan hyväkseen Acte Oy:n toiminimeä, mainetta ja good-williä, sekä\n        3) käyttämästä ja ilmaisemasta hakijan tuotteiden rakenteita sisältävää luetteloa, toimittajaluetteloa, asiakasluetteloa, laatukäsikirjaa, sopimuksia ja Vaasa Control Oy:lle tehtyjä piirustuksia.\n        Lisäksi käräjäoikeus oli samana päivänä antanut myös sittemmin lainvoimaisiksi tulleet päätökset, joissa se oli oikeudenkäymiskaaren 7 luvun 2 §:n nojalla määrännyt pantavaksi takavarikkoon alla luetellun irtaimen omaisuuden siltä osin kuin se oli Seppo H:n tai Crimppi Oy:n hallussa:\n        - SFS-Sertifiointi Oy:n sertifioima Finn-Crimpin laatukäsikirja (mahdollisesti atk-tiedostona)\n        - atk-tiedostot, jotka sisältävät tiedot Finn-Crimpin asiakkaista ja toimittajista sekä tuotteista ja niiden rakenteista\n        - jäljennökset Finn-Crimpin asiakassopimuksista\n        - jäljennökset piirustuksista, jotka koskevat ABB:n tilauksia Finn-Crimpiltä ja piirustuksia, jotka on tehty Vaasan Control Oy:lle,\n        joihin hakija vaatii parempaa oikeutta.\n      \n      \n        Acte Oy:n kanne Vaasan käräjäoikeudessa\n        Acte Oy vaati 28.2.2001 vireille tulleessa kanteessaan, että Seppo H, Eeva M ja Crimppi Oy velvoitetaan yhteisvastuullisesti korvaamaan sille työsopimuslain ja sopimattomasta menettelystä elinkeinotoiminnassa annetun lain vastaisella menettelyllään aiheuttamansa vahingon 9 693 283 markalla.\n      \n      \n        Seppo H:n ja hänen myötäpuoliensa vaatimus turvaamistoimien peruuttamisesta\n        Seppo H, Eeva M ja Crimppi Oy vaativat, että turvaamistoimet peruutetaan. Asiassa ei ollut nostettu turvaamistoimia koskevissa päätöksissä edellytettyä kannetta pääasiassa. Acte Oy ei ollut pannut vireille päätöksissä tarkoitettujen menettelyjen kieltämistä koskevaa kannetta markkinatuomioistuimessa eikä kanteessa ollut vaadittu irtaimen omaisuuden palauttamista.\n        Acte Oy lausui, ettei kanteen tarvinnut olla yhtenevä turvaamistoimen kanssa. Olosuhteissa oli saattanut tapahtua muutoksia, joiden johdosta oli järkevämpää vaatia jotain muuta. Acte Oy oli nostanut vahingonkorvauskanteen, koska väärien tietojen levittämisvaaraa ei juuri enää ollut.\n        Takavarikkopäätöksissä mainittu omaisuus oli lähinnä atk-tiedostoja, jotka olivat jo tulleet Crimppi Oy:n tietoisuuteen. Oli ilmeistä, että omaisuus oli sekoittunut Crimppi Oy:n omaisuuteen. Tämän vuoksi oli perusteltua, että Acte Oy vaati vahingonkorvausta eikä omaisuuden palauttamista.\n      \n      \n        Käräjäoikeuden osatuomio, oikeastaan päätös 12.10.2001\n        Kohdissa 1, 2 ja 3 tarkoitetut kiellot oli haettu tilanteessa, jolloin vastaajien siirtyminen uuteen kilpailevaan yritykseen oli ollut ajankohtaista. Acte Oy oli nyt nimenomaisesti lausunut, että väärien tietojen levittämisvaaraa ei juuri ollut. Acte Oy:n oli siten katsottava myöntäneen, että sillä ei ollut oikeussuojan tarvetta ylläpitää kieltoja.\n        Takavarikkopäätökset koskivat osittain atk-tiedostoja. Acte Oy:n mukaan tiedostot oli todennäköisesti jo omaksuttu tavalla tai toisella Crimppi Oy:ssä. Acte Oy:n oli siten katsottava myöntäneen, että sillä ei ollut oikeussuojan tarvetta ylläpitää takavarikkoja.\n        Näillä perusteilla käräjäoikeus kumosi, oikeastaan peruutti turvaamistoimet.\n        Asian on ratkaissut käräjätuomari Hagar Nordström.\n      \n      \n        Vaasan hovioikeuden päätös 29.5.2002\n        Acte Oy valitti hovioikeuteen ja vaati turvaamistointen pysyttämistä voimassa.\n        Seppo H, Eeva M ja Crimppi Oy valittivat hovioikeuteen ja vaativat, että turvaamistoimet määrätään peruutettavaksi myös sillä perusteella, ettei asiassa ollut nostettu oikeudenkäymiskaaren 7 luvun 6 §:n 1 momentissa tarkoitettua kannetta pääasiassa.\n        Hovioikeus lausui, että puheena olevat turvaamistoimet olivat sisällöltään Seppo H:hon ja hänen myötäpuoliinsa kohdistuvia kieltoja tai takavarikoimismääräyksiä. Acte Oy oli 28.2.2001 käräjäoikeuteen saapuneessa haastehakemuksessaan vaatinut muun muassa Seppo H:lta, Eeva M:ltä ja Crimppi Oy:ltä paitsi muuta, vahingonkorvausta sekä eräiden turvaamistoimipäätöksiin perustuvien uhkasakkojen tuomitsemista maksettaviksi.\n        Hovioikeus katsoi, että Acte Oy oli esittänyt riittävät perusteet sille, miksi se oli kanteessaan vaatinut pääasiallisesti vahingonkorvausta. Vaadittujen uhkasakkojen osalta kanne täytti ilman lisäselvityksiäkin pääasiakanteen vaatimukset. Acte Oy oli siten asianmukaisesti saattanut vireille turvaamistoimipäätöksissä tarkoitetun oikeudenkäymiskaaren 7 luvun 6 §:n mukaisen pääasian.\n        Acte Oy ei ollut luopunut vaatimasta edellä 1) ja 2) kohdassa selostettujen kieltojen voimassapitämistä. Acte Oy:n lausumista ei myöskään voitu tehdä niin pitkälle menevää johtopäätöstä, että yhtiön olisi katsottava myöntäneen, ettei sillä ollut oikeussuojan tarvetta ylläpitää näitä kieltoja. Acte Oy:n mukaan vaara kieltojen vastaisesta menettelystä oli vähentynyt, mutta ei niin selvästi, että turvaamistoimien täytäntöönpano olisi tullut peruuttaa.\n        Hovioikeus katsoi, että kieltojen voimassapitämisellä voi olla vaikutusta Acte Oy:n kanteessa tarkoitetun vahingon syntymiseen ja täten vaadittavan vahingonkorvauksen määrään. Turvaamistoimipäätösten täytäntöönpanoa ei siten ollut syytä peruuttaa.\n        Vaasan hovioikeus oli käsitellessään takavarikkopäätöksestä tehtyä valitusta todennut 7.6.2001 antamassaan päätöksessä seuraavan: \"Kysymyksessä oleva omaisuus koostuu pääasiassa asiakirjoista, jotka ovat helposti siirrettävissä paikasta toiseen. Asiassa esitettyjen lausuntojen ja muun näytön perusteella on saatettu todennäköiseksi, että kysymyksessä oleva omaisuus on Crimppi Oy:n tai Seppo H:n hallussa. Se seikka, ettei niitä ole pystytty löytämään 3.11.2000 suoritetussa ulosottotoimituksessa ei osoita, etteivätkö ne olisi Crimppi Oy:n tai Seppo H:n hallussa.\"\n        Hovioikeus katsoi, että tämä asiaintila oli otettava lähtökohdaksi myös tätä asiaa ratkaistaessa. Oli näin ollen mahdollista, että esineet olivat edelleen Crimppi Oy:n tai Seppo H:n hallussa. Acte Oy ei ollut luopunut vaatimasta takavarikon eikä edellä kohdassa 3) selostetun kiellon voimassapitämistä. Acte Oy:n lausumista ei myöskään voitu päätellä yhtiön myöntäneen, ettei sillä ollut oikeussuojan tarvetta ylläpitää kieltoa ja takavarikointimääräyksiä.\n        Hovioikeus katsoi, että takavarikointimääräykset olivat yhä perusteltuja etenkin kohdassa 3) määritellyn käyttö- ja ilmaisukiellon tehostamiseksi ja enempien vahinkojen estämiseksi. Kiellolla oli välittömämpikin yhteys Acte Oy:n kanteeseen, koska kanne osittain perustui siihen, että kysymyksessä olevia tietoja kenties käytetään väärin.\n        Turvaamistoimipäätösten täytäntöönpanoa ei siten ollut syytä näiltäkään osin peruuttaa.\n        Asian ovat ratkaisseet hovioikeuden jäsenet Olli Varila, Seppo Männikkö ja Jorma Rudanko. Esittelijä Jukka Mäkelä.\n      \n    \n    \n      MUUTOKSENHAKU KORKEIMMASSA OIKEUDESSA\n      Seppo H:lle, Eeva M:lle ja Crimppi Oy:lle myönnettiin valituslupa.\n      Valituksessaan Seppo H myötäpuolineen vaati, että turvaamistoimet määrätään peruutettaviksi. Acte Oy vastasi valitukseen.\n    \n    \n      KORKEIMMAN OIKEUDEN RATKAISU\n      \n        Perustelut\n        Asiassa sovellettava menettely\n        Asiassa on kysymys turvaamistoimen peruuttamisesta sellaisen väitteen johdosta, että turvaamistoimen saaneen Acte Oy:n nostama kanne ei ole oikeudenkäymiskaaren 7 luvun 6 §:n 1 momentissa tarkoitettu pääasiakanne. Ensiksi on ratkaistava, missä menettelyssä tällaiseen väitteeseen perustuva turvaamistoimenpiteen peruuttaminen pitää ratkaista.\n        Oikeudenkäymiskaaren 7 luvun 6 §:n 1 momentin mukaan, kun turvaamistoimihakemukseen on suostuttu, hakijan on pantava vireille pääasiaa koskeva kanne määräajassa lainkohdassa tarkemmin määrätyssä menettelyssä. Jos asian käsittelyä ei panna määräajassa vireille tai jos asian käsittely jää sillensä, turvaamistoimi peruutetaan siten kuin lain 7 luvun 13 §:ssä säädetään. Viimeksi mainitun lainkohdan mukaan turvaamistoimen täytäntöönpanon peruuttaa ulosottomies. Kun kysymys on sellaisen turvaamistoimen peruuttamisesta, jonka perusteena ovat pääasiaa koskevan kanteen nostamiseen liittyvät seikat, ulosottomiehen toimivaltaan kuuluu lainkohtien nojalla pelkästään sen tutkiminen, onko pääasiakanne nostettu määräajassa. Sen sijaan kysymys siitä, onko hakijan nostama kanne oikeudenkäymiskaaren 7 luvun 6 §:n 1 momentissa tarkoitettu pääasiakanne, ei mainittujen lainkohtien nojalla näyttäisi lähtökohtaisesti olevan sellainen kysymys, jonka ratkaiseminen kuuluisi ulosottomiehen ratkaistavaksi.\n        Oikeudenkäymiskaaren 7 luvun 8 §:n 1 momentin mukaan turvaamistoimi on peruutettava, jos syytä, jonka vuoksi turvaamistoimesta on päätetty, ei enää ole. Pykälän 2 momentin mukaan peruuttamisesta päättää viranomainen, jonka käsiteltävänä pääasia on, ja jollei pääasia ole viranomaisen käsiteltävänä, päättää asiasta hakemuksesta se tuomioistuin, joka ensin on päättänyt turvaamistoimesta. Tässä tapauksessa peruuttamista koskeva vaatimus on ensiasteena ratkaistu käräjäoikeudessa pääasiakanteeksi tarkoitetun kanteen käsittelyn yhteydessä tehdyllä, käräjäoikeuden osatuomioksi nimeämällä erillisellä päätöksellä.\n        Lain esitöiden mukaan pykälän 1 momentin mukainen peruuttaminen tulee kysymykseen silloin, kun turvaamistoimen edellytykset ovat rauenneet, kuten esimerkiksi silloin, kun hakijan saatava on maksettu tai silloin, kun hakijan oikeutta vaarantavaa haittaa ei enää ole (HE 179/1990 vp s.19). Turvaamistoimen edellytyksien raukeamista harkittaessa joudutaan arvioimaan erilaisia ja ehkä monimutkaisiakin tosiseikkoja ja oikeudellisia kysymyksiä. Samantyyppistä harkintaa edellyttää sen ratkaiseminen, onko nostettu kanne laissa tarkoitettu pääasiakanne. Tästä syystä oikeudenkäymiskaaren 7 luvun 8 §:n 2 momentissa tarkoitettua menettelyä on perusteltua soveltaa myös silloin, kun kysymys on siitä, onko hakijan nostama kanne oikeudenkäymiskaaren 7 luvun 6 §:n 1 momentissa tarkoitettu pääasiakanne.\n      \n      \n        Asiassa kysymyksessä olevat turvaamistoimet\n        Kieltopäätös\n        Acte Oy:n hakemuksesta, jossa se on ilmoittanut turvaamistoimenpidepäätöksen saatuaan aloittavansa markkinatuomioistuimessa pääasiaprosessin oikeuksiensa turvaamiseksi, käräjäoikeus on antanut 24.11.2000 väliaikaisen ja 30.1.2001 sittemmin lainvoimaiseksi tulleen päätöksen, jolla se on oikeudenkäymiskaaren 7 luvun 3 §:n nojalla sakon uhalla kieltänyt Seppo H:ta, Eeva M:ää ja Crimppi Oy:tä\n        - levittämästä Acte Oy:n asiakkaille, tavarantoimittajille, työntekijöille ja yhteistyökumppaneille sellaista tietoa, että hakija olisi lopettamassa Finn-Crimp -sivutoiminimellä harjoittamansa liiketoiminnan, supistamassa sitä tai siirtämässä sen muualle,\n        - käyttämästä liiketoiminnassaan hyväkseen Acte Oy:n toiminimeä, mainetta ja goodwilliä,\n        - käyttämästä ja ilmaisemasta Acte Oy:n tuotteiden rakenteita sisältävää luetteloa, toimittajaluetteloa, asiakasluetteloa, laatukäsikirjaa, sopimuksia ja Vaasa Control Oy:lle tehtyjä piirroksia.\n        Perusteluinaan käräjäoikeus on lausunut, että Acte Oy oli saattanut todennäköiseksi, että sillä oli oikeudenkäymiskaaren 7 luvun 3 §:ssä tarkoitettu oikeus, kun otettiin huomioon sopimatonta menettelyä elinkeinotoiminnassa koskevat säännöksetkin. Oli olemassa vaara, että Seppo H, Eeva M ja Crimppi Oy toiminnallaan estävät tai heikentävät Acte Oy:n oikeuden toteutumista tai olennaisesti vähentävät sen arvoa tai merkitystä.\n        Acte Oy on käräjäoikeudessa 28.2.2001 vireille tulleessa kanteessaan vaatinut, että Seppo H, Eeva M ja Crimppi Oy velvoitetaan työsopimuslain ja sopimattomasta menettelystä elinkeinotoiminnassa annetun lain nojalla yhteisvastuullisesti korvaamaan sille vahinko, jonka nämä olivat aiheuttaneet\n        - houkuttelemalla Acte Oy:n työntekijöitä Crimppi Oy:n palvelukseen antamalla väärää tietoa Acte Oy:stä,\n        - myymällä ja viemällä oikeudettomasti Acte Oy:stä laitteita ja muuta omaisuutta\n        - keskustelemalla laatusertifioinnin siirtämisestä uudelle yhtiölle,\n        - peruuttamalla aiheettomasti Acte Oy:n tilauksia,\n        - tilaamalla Crimppi Oy:lle laitteita käyttäen hyväksi Acte Oy:n goodwilliä,\n        - kopioimalla Acte Oy:n toiminnanohjausjärjestelmään sisältyvät tiedostot, kuten asiakastiedostot, toimittajatiedot sekä piirustuksia ja muita liiketoiminnassa käytettäviä tietoja ja tiedostoja.\n        Lisäksi Acte Oy on vaatinut turvaamistoimipäätöksessä määrättyjen kieltojen rikkomisen varalta asetettujen uhkasakkojen tuomitsemista maksettaviksi.\n        Acte Oy on katsonut nostaneensa asiassa turvaamistoimipäätöksessä edellytetyn pääasiakanteen, koska turvaamistoimen sisältö oli sama kuin vahingonkorvausvaatimuksen perusteet.\n        Oikeudenkäymiskaaren 7 luvun 3 §:n mukaan turvaamistoimen eräänä edellytyksenä on, että hakemuksessa todennäköiseksi saatettu oikeus voidaan vahvistaa ulosottolain 3 luvun 1 §:n 1 momentissa tarkoitetulla ratkaisulla. Saman luvun 6 §:n 1 momentin mukaan, kun turvaamistoimeen on suostuttu, hakijan on kuukauden kuluessa päätöksen antamisesta pantava pääasiaa koskeva kanne vireille tuomioistuimessa tai muussa sellaisessa menettelyssä, joka voi johtaa mainitunlaiseen täytäntöönpanokelpoiseen tuomioon. Acte Oy on saanut käräjäoikeudessa turvaamistoimenpiteenä kieltopäätöksen, jonka tarkoittaman sille kuuluvan oikeuden vahvistamista koskeva kanne sen on tullut nostaa määräajassa. Hakemuksessa tarkoitetut kiellot määrää sopimattomasta menettelystä elinkeinotoiminnassa annetun lain 7 §:n mukaan markkinatuomioistuin (nykyisin markkinaoikeus). Acte Oy ei ole väittänytkään tehneensä sanotussa laissa tarkoitettua kieltohakemusta markkinatuomioistuimelle. Vaikka käräjäoikeus vahingonkorvauskannetta ratkaistessaan joutuu esikysymyksenä ottamaan kantaa siihen, ovatko Acte Oy:n vastapuolet syyllistyneet kanteessa väitettyihin tekoihin, ei tällä tuomiolla vahvisteta turvaamistoimihakemuksessa tarkoitettua oikeutta. Acte Oy ei siten ole nostanut sellaista kannetta, jonka nostaminen on turvaamistoimen voimassapysymisen edellytyksenä. Turvaamistoimena määrätty kielto ei palvele myöskään Acte Oy:n vaatiman vahingonkorvaussaatavan perimistä.\n      \n      \n        Takavarikkopäätökset\n        Käräjäoikeus on Acte Oy:n 1.11.2000 tekemien hakemusten johdosta antanut 3.11.2000 väliaikaiset ja 30.1.2001 sittemmin lainvoimaiseksi tulleet turvaamistoimia koskevat päätökset, joilla se on oikeudenkäymiskaaren 7 luvun 2 §:n nojalla määrännyt pantavaksi takavarikkoon Seppo H:n ja Crimppi Oy:n hallussa mahdollisesti olevaa omaisuutta. Päätösten perustelujen mukaan hakija oli saattanut todennäköiseksi, että sillä oli parempi oikeus esineisiin ja että oli olemassa vaara, että vastaajat kätkivät, hävittivät tai luovuttivat omaisuuden taikka menettelivät muulla hakijan oikeutta vaarantavalla tavalla.\n        Oikeudenkäymiskaaren 7 luvun 2 §:ssä on kysymys väitettyjen esinekohtaisten oikeuksien tilapäisestä turvaamisesta. Acte Oy ei ole kuitenkaan kanteessaan esittänyt takavarikoitavaksi määrättyä omaisuutta koskevia vaatimuksia. Niillä hovioikeuden mainitsemilla seikoilla, että omaisuus saattaa olla Seppo H:n tai Crimppi Oy:n hallussa, vaikka sitä ei ole ulosottotoimituksessa löydetty, tai että takavarikointimääräykset saattavat olla merkityksellisiä Acte Oy:n vastapuolille annetun ilmaisukiellon tehostamiseksi, ei ole merkitystä arvioitaessa sitä, onko kanne pääasiassa nostettu.\n        Uhkasakkoon tuomitsemista koskevan vaatimuksen merkitys\n        Turvaamistoimena määrätyn kiellon tai velvoitteen tehosteeksi asetettu sakko, joka tuomitaan maksettavaksi, menee valtiolle. Turvaamistoimia ei ole myönnetty uhkasakkojen perimisen turvaamiseksi. Sen vuoksi, toisin kuin hovioikeus on lausunut, Acte Oy:n vaatimuksella tuomita uhkasakot maksettaviksi ei ole merkitystä harkittaessa sitä, onko kanne turvaamistointa koskevassa pääasiassa pantu asianmukaisesti vireille.\n      \n      \n        Päätöslauselma\n        Hovioikeuden päätös kumotaan. Vaasan käräjäoikeuden 30.1.2001 antamissa päätöksissä määrätyt turvaamistoimet määrätään peruutettaviksi.\n        Asian ovat ratkaisseet oikeusneuvokset Erkki-Juhani Taipale, Mikko Tulokas, Mikael Krogerus, Liisa Mansikkamäki ja Pertti Välimäki. Esittelijä Lea Nousiainen.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:2003:102"
  ],
  "contributor": [
    "http://data.finlex.fi/person/519b4e44",
    "http://data.finlex.fi/person/35312943",
    "http://data.finlex.fi/person/4e23c80f",
    "http://data.finlex.fi/person/48c838b5",
    "http://data.finlex.fi/person/eab40d30"
  ],
  "description": [
    "http://data.finlex.fi/voc/kko/fin/e4217065",
    "http://data.finlex.fi/voc/kko/swe/375ae549"
  ],
  "judgmentNumber": [
    "102"
  ],
  "date": [
    "2003-06-12"
  ],
  "issued": [
    "2003-11-07"
  ],
  "creator": [
    "http://data.finlex.fi/common/KKO"
  ],
  "year": [
    "2003"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "contributor": {
      "@id": "dcterms:contributor",
      "@type": "@id"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}