{
  "@id": "sfecli:kko/2004/77",
  "languageVersion": [
    {
      "@id": "sfecli:kko/2004/77/fin",
      "title_fi": [
        "KKO:2004:77"
      ],
      "abstract_fi": [
        "\n    Kysymys siitä, peräytyikö yhtiön osake-erän kauppa lahjanluonteisena myyjän konkurssipesään, ja niistä perusteista, joiden nojalla osake-erän arvo oli määriteltävä. (Ään.)\n    TakSL 6 §\n    TakSL 8 §\n  "
      ],
      "hasFormat": {
        "@id": "sfecli:kko/2004/77/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        RIIDATTOMAT TAPAHTUMATIEDOT\n        Enarton Oy (Enarton) omisti 40 prosenttia Grafitel Oy:n (Grafitel) osakekannasta. Osakkeenomistus perustui vuonna 1997 tehtyyn järjestelyyn, jolla Enartonin omaisuus ja liiketoiminta oli siirretty Grafitelille ja jolla Enarton oli tullut Grafitelin omistajaksi mainitulla 40 prosentin osuudella Grafitelin osakkeista ja äänivallasta. Loput Grafitelin osakkeet omisti Sakari H. Grafitel oli osa Sakari H:n pääosin omistamaa painoalan konsernia.\n        Enartonin omistamat Grafitelin osakkeet oli luovutettu Sakari H:lle 8.7.1999 päivätyllä kauppakirjalla 100 markan kauppahinnasta. Enarton oli 11.8.1999 tehdystä hakemuksesta asetettu konkurssiin 25.8.1999. Yhtiölle oli annettu tiedoksi konkurssiuhkainen maksukehotus 12.5.1999.\n      \n      \n        Kanne ja vastaus Imatran käräjäoikeudessa\n        Enartonin konkurssipesä vaati kanteessaan, että Sakari H. velvoitetaan takaisinsaannista konkurssipesään annetun lain (takaisinsaantilaki) nojalla korvaamaan konkurssipesälle 8.7.1999 luovutettujen osakkeiden arvona 20 182,55 euroa korkolain 3 §:n 2 momentin mukaisine korkoineen 8.7.1999 lukien ja korkolain 4 §:n 1 momentin mukaisine korkoineen 12.6.2000 lukien.\n        Konkurssipesän vaatimus perustui siihen, että Sakari H:n edellä tapahtumatiedoissa mainittu kauppa oli ollut alihintainen ja siten lahjanluonteinen.\n        Sakari H. kiisti kanteen ja vaati sen hylkäämistä. Sakari H:n mukaan osakkeiden arvo oli ollut negatiivinen.\n      \n      \n        Käräjäoikeuden tuomio 11.9.2001\n        Käräjäoikeus katsoi, että kauppahinta 100 markkaa oli selvästi alle osakkeiden todellisen arvon.\n        Osakkeiden arvoa harkitessaan käräjäoikeus kiinnitti huomiota ensinnäkin siihen, että osakkeiden hankintahinta Enartonille oli ollut 78 000 markkaa. Osakkeiden arvo substanssiarvon perusteella laskettuna kesällä 1999 oli ollut noin 84 000 - 89 000 markkaa. Grafitelin toiminta oli jatkunut keskeytyksettä osakekaupan jälkeenkin. Tämän vuoksi oli luontevampaa käyttää arvonmäärityksessä yhtiön tuottoarvoa. Tilikausien 1998 ja 1999 perusteella laskettuun tuottoarvoon nojautuva osakkeiden arvo oli noin 134 000 - 215 000 markkaa. Tämä arvo sisälsi kuitenkin epävarmuustekijöitä, koska tarkastelujakson pituus oli ollut vain kaksi vuotta ja koska tuottoarvo yleensä laskettiin kolmen edeltävän vuoden perusteella.\n        Nyt kysymyksessä olevassa tapauksessa Grafitelin liiketoiminta ja käyttöomaisuus oli myyty osana Suomen Painotuote-yhtiöiden kauppaa, jolloin Grafitelin kauppahintaosuus oli ollut noin 810 000 markkaa. Koneet ja kalusto oli myyty lähes tasearvolla, minkä lisäksi liiketoiminnasta oli kirjattu noin 80 000 markan tulo yhtiölle kolmelta viimeiseltä vuodelta kertyneestä goodwill-arvosta. Yhtiön koneet ja kalusto olivat olleet pääosin samat kuin osakekaupan aikoihin.\n        Kerrotuilla perusteilla käräjäoikeus arvioi, että osakkeiden arvo 8.7.1999 oli ollut ainakin konkurssipesän väittämä 120 000 markkaa.\n        Sen vuoksi käräjäoikeus katsoi, että takaisinsaantilain mukaiset edellytykset täyttyivät ja velvoitti Sakari H:n korvaamaan konkurssipesälle 8.7.1999 luovutettujen osakkeiden arvona 20 182,55 euroa vaadittuine korkoineen.\n        Asian on ratkaissut käräjätuomari Pirjo Peura-Vasama.\n      \n      \n        Kouvolan hovioikeuden tuomio 13.11.2002\n        Sakari H. valitti hovioikeuteen ja vaati, että käräjäoikeuden tuomio kumotaan.\n        Hovioikeus katsoi asiassa esitetyn selvityksen perusteella, että kirjanpitoon merkitty käyttöomaisuuden arvo ei vastannut todellisia arvoja ja että käyttöomaisuudessa oli yliarvostusta 230 000 markkaa. Kun yhtiön oma pääoma ja yritystoiminnan tulos oikaistiin tämän mukaisesti, ne olivat negatiivisia ainakin 8.7.1999 tehtyyn kauppaan saakka. Tätä ei muuttanut toiseksi edes lomapalkkavarausten purku, joka paransi yhtiön tulosta 217 338,37 markkaa.\n        Hovioikeuden mukaan osakkeiden arvonmäärityksessä oli toiminnassa olevan yrityksen kohdalla ensisijaisesti käytettävä tuottoarvoa. Tässä tapauksessa sitä ei voitu käyttää, koska Grafitelin toiminta oli alkanut vasta syksyllä 1997 ja koska tuottoarvoa ei voitu laskea vain runsaan yhden vuoden tuloksen perusteella, joka kauppaa tehtäessä oli ollut käytettävissä. Grafitelille, joka toimi yrityskokonaisuuden osana, ei ollut löydettävissä myöskään ulkopuolisia ostajia. Hovioikeus kiinnitti huomiota siihen, että veroviranomainen oli hyväksynyt 8.7.1999 tehdyn kaupan. Kaupanteon jälkeen Grafitelissa oli tehty jonkin verran saneeraustoimenpiteitä, jotka olivat kohentaneet yhtiön tulosta loppuvuonna 1999. Vuonna 2000 tapahtuneessa kaupassa, jossa Grafitelin osuudeksi kauppahinnasta oli arvioitu 810 000 markkaa, oli ollut kysymys suuremmasta yrityskokonaisuudesta, ja kauppahintaan oli vaikuttanut se, että kysymys oli markkinaosuuden myynnistä. Edellä kerrottuun viitaten hovioikeus katsoi, että osakkeiden arvioinnissa tuli käyttää substanssiarvoa, joka oli ollut kaupanteon aikoihin negatiivinen.\n        Hovioikeuden mukaan Sakari H. oli näyttänyt, että kauppa ei ollut ollut alihintainen. Sen vuoksi hovioikeus kumosi käräjäoikeuden tuomion ja hylkäsi konkurssipesän kanteen.\n        Asian ovat ratkaisseet hovioikeuden jäsenet Jussi Kartimo, Risto Karila ja Antero Väyrynen.\n      \n    \n    \n      MUUTOKSENHAKU KORKEIMMASSA OIKEUDESSA\n      Enartonin konkurssipesälle myönnettiin valituslupa.\n      Valituksessaan konkurssipesä toisti kanteensa.\n      Sakari H. vastasi valitukseen ja vaati sen hylkäämistä.\n    \n    \n      KORKEIMMAN OIKEUDEN RATKAISU\n      \n        PERUSTELUT\n        Kysymyksenasettelu Korkeimmassa oikeudessa\n        1. Enartonin konkurssipesä on vaatinut osakekaupan peräyttämistä takaisinsaantilain nojalla, koska kauppa oli alihintainen ja siten lahjanluonteinen. Konkurssipesä on muun muassa viitannut siihen, että KHT-tilintarkastaja Pentti Kuusisen lausunnossa osakkeiden tuottoarvon tilikausien 1998 - 1999 perusteella on katsottu olleen vähintään 134 000 markkaa. Konkurssipesän mukaan osakkeiden arvo on ollut 120 000 markkaa eli 20 182,55 euroa, mitä määrää pesä on vaatinut korvattavaksi.\n        2. Takaisinsaantilain 8 §:n mukaan silloin, kun velallinen on luovuttanut omaisuutta läheiselleen ja väitetään, että luovutus on tapahtunut vastikkeetta tai että sopimusta on suoritusten välisen epäsuhteen perusteella pidettävä ainakin osaksi lahjana, luovutusta on pidettävä kokonaan tai osaksi lahjana, jollei muuta saateta todennäköiseksi. Asiassa on riidatonta, että kaupan osapuolet Enarton ja Sakari H. ovat takaisinsaantilain 3 §:n 2 momentin mukaisesti toistensa läheisiä ja että Sakari H:n näin ollen on osoitettava todennäköiseksi, että kyseessä oleva osakkeiden luovutus ei ole ollut alihintainen.\n        3. Sovittu kauppahinta merkitsee, että myydyt osakkeet olisivat olleet käytännöllisesti katsoen arvottomat. Sakari H. on väittänyt, ettei kauppa kuitenkaan ollut alihintainen. Hän on vedonnut muun muassa siihen, että Grafitelin oma pääoma oli ollut luovutusajankohtana negatiivinen. Korkeimman oikeuden käsityksen mukaan tällaista päätelmää ei voida perustaa väitteen tueksi viitattuun toukokuulta 1999 olevaan kirjanpitoaineistoon, joka tuolloin vielä purkamatta olleiden lomapalkkavarausten takia ei ole antanut luotettavaa ja todenmukaista kuvaa yhtiön taloudellisesta tilanteesta.\n        4. Korkeimmassa oikeudessa on siten kysymys enää siitä, onko Sakari H. muilla perusteilla saattanut todennäköiseksi, että osakekauppa ei ollut alihintainen.\n        Osakkeiden arvonmäärityksen lähtökohdat\n        5. Kanteessa esitetty osakkeiden arvo (120 000 markkaa eli 20 182,55 euroa) pohjautuu osakkeiden tuottoarvoon. Sakari H. on lähtenyt siitä, että osakkeiden arvoa ei tässä tapauksessa voida määrittää tuottoarvon perusteella, koska Grafitel oli ennen kauppaa toiminut vain alle kaksi vuotta. Hänen mukaansa määrityksen pohjana on käytettävä niin sanottua substanssiarvoa eli yhtiön nettovarallisuuden arvoa.\n        6. Korkein oikeus toteaa, että toimivan ja toimintaansa jatkavan yhtiön osakkeiden arvoa määritettäessä on yleensä perusteltua tarkastella ensisijaisesti osakkeiden tuottoarvoa. Tämän arviointimenetelmän käyttöön liittyy kuitenkin epävarmuustekijöitä silloin, kun yhtiö on toiminut vasta lyhyehkön ajan eikä sen tuottokyvystä sen vuoksi ole vielä käytettävissä toiminnan tulokseen perustuvia tietoja riittävän pitkältä ajalta. Grafitelin tuottoarvon määrittelyn kannalta ongelmallista on myös se, että yhtiön liiketoiminta on perustunut konsernin sisäisiin tilauksiin.\n        7. Käsillä olevassa tapauksessa tuottoarvon määritykseen liittyvät epävarmuustekijät ovat siinä määrin merkittäviä, että osakkeiden arvostamiseksi on ensisijaisesti perusteltua tarkastella yhtiön varallisuusasemaa ja omaan pääomaan vaikuttavia seikkoja. Asiassa on siten ensin arvioitava, ovatko luovutuksen kohteena olleet osakkeet yhtiön nettovarallisuus huomioon ottaen olleet substanssiarvoltaan Sakari H:n väittämin tavoin arvottomia.\n        Väite käyttöomaisuuden yliarvostuksesta\n        8. Sakari H. on väittänyt, että yllä mainitusta lomapalkkojen jaksotuskysymyksestä riippumattakin Grafitelin oma pääoma oli luovutuksen ajankohtana ollut negatiivinen, koska yhtiön käyttöomaisuus oli ollut kirjanpidossa yliarvostettu. Sakari H. on korostanut, että graafisen alan laitteiden ja ohjelmien elinkaari on lyhyt. Hänen mukaansa yhtiön käyttöomaisuus oli ollut osittain epäkuranttia.\n        9. Asiakirjoista ilmenee, että Grafitelin vuoden 1999 tilinpäätöksen mukaan käyttöomaisuuden arvo on ollut noin 770 000 markkaa ja yhtiön oma pääoma vajaat 220 000 markkaa. Toukokuussa 1999 käyttöomaisuuden arvo silloisen kirjanpitoaineiston mukaan on ollut noin 780 000 markkaa. Sakari H:n hovioikeudessa esittämän, todistaja Valkaman laatiman arvion mukaan käyttöomaisuuden todellinen arvo oli ollut vain 550 000 markkaa. Tällä perusteella hovioikeus on katsonut, että käyttöomaisuudessa on ollut yliarvostusta noin 230 000 markkaa, minkä vuoksi hovioikeus on päätynyt siihen, että yhtiön oma pääoma oli osakekaupan tapahtuessa ollut negatiivinen eikä kauppa siten ollut ollut alihintainen.\n        10. Käyttöomaisuuden arvoa koskevan kysymyksen osalta Korkein oikeus lausuu seuraavan. Todistaja Vesa Valkaman laatimassa kirjallisessa arviossa todetaan sen perustuvan ajatukseen, että kyseiset laitteet olisi jouduttu realisoimaan kesä - heinäkuussa 1999 esimerkiksi kolmen kuukauden myyntiajalla. Arvion lähtökohtana ovat olleet yhtiön käyttöomaisuuteen kuuluneiden yksittäisten laitteiden oletetut jälleenmyyntiarvot, joiden yhteenlaskettu määrä arvion mukaan oli ollut 550 000 markkaa. Kysymyksessä on siten todistaja Valkaman näkemys yhtiön käyttöomaisuuden esinekohtaisista likvidaatioarvoista.\n        11. Toimintaansa jatkavassa ja tulosta tuottavassa yrityksessä toiminnallisena kokonaisuutena hyödynnettävän omaisuuden käyttöarvo voi olla sen realisointiarvoa korkeampi. Siinäkin tapauksessa, että osakkeiden hankinnan jälkeen tarkoituksena olisi pyrkiä muuttamaan yhtiön omaisuus rahaksi, on otettava huomioon, että yrityksessä toimivana kokonaisuutena hyödynnetyn käyttöomaisuuden realisointi myymällä yksittäiset esineet tai varallisuuserät erikseen on usein epäedullisin realisointitapa. Silloinkaan, kun osakkeiden arvoa määritettäessä pidetään lähtökohtana yhtiön nettovarallisuuden arvoa, ei näin ollen ole perusteltua antaa käyttöomaisuuden osalta ratkaisevaa merkitystä esinekohtaisille likvidaatioarvoille.\n        12. Tässä tapauksessa osakekauppaan liittyvät seikat eivät viittaa siihen, että tarkoituksena olisi ollut Grafitelin omaisuuden rahaksimuutto. Kaupan olosuhteet antavat päinvastoin aihetta olettaa, että Sakari H. halusi turvata edellytykset yhtiön toiminnan jatkumiselle hankkimalla yhtiön osakkeet kokonaan itselleen tilanteessa, jossa yhtiön toinen omistaja oli konkurssiuhan alla. Kaupan jälkeiset tapahtumat vahvistavat sitä käsitystä, että osakekauppaa ei tehty ainakaan yhtiön omaisuuden pikaista rahaksimuuttoa silmällä pitäen. Yhtiö on jatkanut toimintaansa kannattavasti, ja se on sittemmin myyty toimivana kokonaisuutena osana laajempaa yrityskauppaa.\n        13. Edellä mainittu todistaja Valkaman laatima arvio rakentuu siten sellaisille arvostusperusteille, joille ei voida antaa osakekaupan kannalta ratkaisevaa merkitystä. Mainitulla arviolla ei näin ollen ole osoitettu, että Grafitelin käyttöomaisuus olisi kaupan ajankohtana ollut tilinpäätökseen verrattuna sillä tavoin yliarvostettua, että osakkeet yhtiön nettovarallisuus huomioon ottaen olisivat olleet arvottomia.\n        14. Arvioitaessa sitä, onko väitteelle osakkeiden arvottomuudesta muutoin esitetty varteenotettavia perusteita, voidaan todeta seuraavaa. Tilintarkastustoimisto Teppo Aarnion lausunnosta 28.1.2001, jonka pohjana ovat olleet muun muassa Grafitelin tilinpäätökset vuosilta 1997 - 1999 sekä yhtiön kirjanpitoajoja koskeva aineisto vuosilta 1998 - 1999, ilmenee yhtiön käyttöomaisuusinvestointien syksystä 1997 helmikuuhun 1999 olleen yli 1,1 miljoonaa markkaa. Kuusisen lausunnosta (12.7.2001) puolestaan ilmenee vuoden 1999 osalta, että käyttöomaisuusinvestoinnit tuon vuoden aikana olivat olleet noin 362 000 markkaa ja niistä noin 250 000 markkaa oli tehty vuoden viiden ensimmäisen kuukauden aikana eli ennen osakekauppaa.\n        15. Sakari H. on väittänyt yhtiön kirjanpidossa tehtyjen käyttöomaisuutta koskevien poistojen olleen liian pieniä. Hän on muun muassa viitannut siihen, että vuodelta 1997 poistoja ei ollut tehty lainkaan. Ottaen huomioon, että Grafitelin toiminta oli käynnistynyt vasta tuon vuoden loppupuolella yhtiön ostettua Enartonin liiketoiminnan ja omaisuuden, Korkein oikeus ei pidä yksin tuota seikkaa olennaisena. Tilikaudelta 1998 oli Sakari H:n mukaan tehty sallittua pienemmät poistot. Tilinpäätöksessä todetaan poistojen olleen suunnitelman mukaiset. Esitetty selvitys ei tue Sakari H:n väitettä siitä, että kirjanpidossa tehdyt poistot olisivat olleet alimitoitettuja.\n        16. Korkein oikeus päätyy siihen, että asiassa ei ole perusteita katsoa yhtiön käyttöomaisuuden olleen Sakari H:n väittämin tavoin epäkuranttia. Käyttöomaisuuteen on tehty yhtiön toiminnan laajuuteen nähden merkittäviä investointeja. Omaisuutta on ennen kauppaa ja sen jälkeen hyödynnetty yhtiön toiminnassa, joka tilinpäätösten mukaan on ollut kannattavaa sekä kauppaa edeltävänä aikana että sen jälkeen. Vuoden 1999 tilinpäätöksestä ilmenevän käyttöomaisuuden arvon ei ole osoitettu olleen olennaisesti korkeampi kuin käyttöomaisuuden todellinen arvo luovutuksen tapahtuessa. Myös vuotta 2000 koskeva selvitys vahvistaa tätä johtopäätöstä.\n        17. Edellä esitettyyn nähden Sakari H. ei ole näyttänyt, että kaupan kohteena olleiden osakkeiden arvo kaupan ajankohtana olisi yhtiön nettovarallisuuden valossa tarkasteltuna ollut vain sovitut 100 markkaa.\n        Väite osakkeiden lukumäärän vaikutuksesta osakkeiden arvoon\n        18. Sakari H. on vedonnut myös siihen, että kaupan kohteena oli ollut 40 prosentin vähemmistöosuus Grafitelin osakekannasta, minkä seikan hän on katsonut alentavan osakkeiden arvoa.\n        19. Tältä osin Korkein oikeus toteaa, että myytyjen osakkeiden määrä voi vaikuttaa osakkeen kauppahintaan riippuen muun muassa kaupan tarkoituksesta ja yhtiön omistussuhteista. Nyt puheena olevalla kaupalla Sakari H. on saanut yhtiön kokonaan omistukseensa ja siis hankkinut itselleen yksinomaisen määräysvallan siinä. Sitä seikkaa, että kaupan kohteena on ollut 40 prosentin osuus yhtiön osakekannasta, ei siten voida tässä tapauksessa pitää osakkeiden arvoa alentavana tekijänä.\n        Väite kaupan jälkeisten saneeraustoimien merkityksestä\n        20. Sakari H. on myös esittänyt, että osakekaupan jälkeen yhtiössä toteutetut saneeraustoimenpiteet, joilla henkilöstökuluja oli vähennetty ja toimintaa tehostettu, olivat parantaneet yhtiön tulosta. Asiassa esitetyn selvityksen valossa näillä toimenpiteillä ei kuitenkaan ole ollut olennaista merkitystä yhtiön varallisuusaseman kannalta. Lomapalkkojen jaksotusta koskeva oikaisu huomioon ottaen yhtiön oma pääoma on Aarnion ja Kuusisen antamien lausuntojen mukaan ollut heinäkuun 1999 lopussa noin 223 000 markkaa, kun se koko vuoden tilinpäätöksen mukaan on ollut vajaat 220 000 markkaa. Osakkeiden substanssiarvon kannalta saneeraustoimenpiteillä ei siten ole osoitettu olleen ratkaisevaa merkitystä.\n        Luovutuksen peräytyminen\n        21. Edellä esitetyin perustein Korkein oikeus katsoo, ettei Sakari H. ole saattanut todennäköiseksi, että osakkeiden luovutushinta on vastannut niiden todellista arvoa luovutusajankohtana. Kysymys on siten ollut lahjanluonteisesta luovutuksesta, joka takaisinsaantilain säännösten nojalla peräytyy kanteessa tarkoitetuin tavoin siten, että Sakari H:n on korvattava konkurssipesälle osakkeiden todellisen arvon ja suoritetun kauppahinnan välinen erotus laillisine korkoineen.\n        Korvattavan erotuksen määrä\n        22. Asiassa on vielä ratkaistava, vastaako kanteessa korvattavaksi vaadittu määrä eli 120 000 markkaa vastaavat 20 182,55 euroa edellä mainittua erotusta luovutuksen ajankohtana.\n        23. Aarnion lausunnossa (28.1.2001) on päädytty siihen, että luovutettujen osakkeiden substanssiarvo kaupan ajankohtana on ollut vähintään 80 000 - 85 000 markkaa, mutta että osakkeiden käypä arvo on voinut olla jossain määrin substanssiarvoa korkeampi huomioon ottaen niiden tuottoarvo.\n        24. Koska yhtiön tilinpäätöksestä ilmenevää nettovarallisuuden arvoa ei ole osoitettu merkittävällä tavalla virheelliseksi, Aarnion yllä mainittua arviota osakkeiden taseperusteisesta substanssiarvosta voidaan pitää perusteltuna.\n        25. Edellä todetun lisäksi asiakirjoista ilmenee, että noin vuosi puheena olevan luovutuksen jälkeen Grafitelin liiketoiminta ja osakkeet on myyty koko konsernia koskeneen yrityskaupan yhteydessä, jolloin niiden kauppahinta vuodelta 2000 laaditun yhtiön tilinpäätöksen mukaan on ollut noin 834 000 markkaa. Samassa tilinpäätöksessä on tuloutettu ns. goodwill-arvoa eli aineetonta liikearvoa kolmen vuoden ajalta yhteensä runsaat 80 000 markkaa. Kertyneen liikearvon voidaan pääosin katsoa kohdistuneen 8.7.1999 tehtyä osakekauppaa edeltävään aikaan ja vaikuttaneen siten osakkeiden arvoon jo kaupan ajankohtana, vaikka se onkin tilinpäätöksessä otettu huomioon vasta kaupan jälkeen.\n        26. Edellä todetun perusteella kanteessa korvattavaksi vaadittu määrä (20 182,55 euroa) näyttää jonkin verran ylittävän myytyjen osakkeiden todellisen arvon ja niistä suoritetun kauppahinnan välisen erotuksen kaupan ajankohtana. Korkein oikeus arvioi tämän korvattavan erotuksen oikeaksi määräksi 18 000 euroa. Tässä määrässä on otettu huomioon myytyä osake-erää vastaava osuus yhtiön taseen mukaisesta nettovarallisuuden arvosta kaupantekoajankohtana lisättynä myytyä osake-erää vastaavalla osuudella siitä yllä mainitun goodwill-arvon osasta, joka kohdistuu kaupantekoa edeltävään aikaan.\n      \n      \n        Tuomiolauselma\n        Hovioikeuden tuomio kumotaan.\n        Sakari H. velvoitetaan suorittamaan Enartonin konkurssipesälle korvaukseksi 8.7.1999 luovutettujen Grafitelin osakkeiden todellisen arvon ja niistä suoritetun kauppahinnan välisenä erotuksena käräjäoikeuden tuomiossa mainitun määrän sijasta 18 000 euroa käräjäoikeuden tuomion mukaisine korkoineen, kuitenkin siten, että 1.7.2002 alkaen korkoa on suoritettava tuolloin voimaan tulleessa korkolain 4 §:n 1 momentissa tarkoitetun korkokannan mukaisesti. Muilta osin käräjäoikeuden tuomio jää voimaan.\n        Asian ovat ratkaisseet oikeusneuvokset Mikko Tulokas (eri mieltä), Lauri Lehtimaja, Kari Kitunen, Pauliine Koskelo ja Mikko Könkkölä. Esittelijä Satu Saarensola.\n        Eri mieltä olevan jäsenen lausunto\n        Oikeusneuvos Tulokas:\n        Perustelut\n        Takaisinsaantikanne koskee 8.7.1999 tehty kauppaa, jolla Sakari H. on 100 markan kauppahinnalla ostanut pian kaupan jälkeen konkurssiin asetetulta Enartonilta sen omistamat Grafitelin osakkeet eli 40 prosenttia yhtiön osakekannasta. Kaupan jälkeen Sakari H. omisti Grafitelin kaikki osakkeet.\n        Sakari H. on perustellut alhaista kauppahintaa sillä, että Grafitelin oma pääoma oli luovutusajankohtana negatiivinen. Hänen mukaansa yhtiön käyttöomaisuuden todellinen arvo on ollut kirjanpitoon merkittyä arvoa olennaisesti alhaisempi.\n        Asiassa on esitetty lausuntoja ja muuta selvitystä osakkeiden arvosta toisaalta tuottoarvolaskelmien muodossa ja toisaalta yhtiön nettovarallisuuden pohjalta. Erilaisiin lähtökohtiin perustuvat arvonmääritystavat eivät ole toisiaan poissulkevia. Käsillä olevassa tapauksessa tuottoarvo ei kuitenkaan ole ollut luotettavasti määriteltävissä, koska Grafitelin liiketoiminta oli alkanut vasta syksyllä 1997 ja osakekauppaa tehtäessä oli siten käytettävissä vain yhden täysimittaisen tilikauden tilinpäätös. Grafitelin tuottoarvon määrittely on ongelmallista myös sen vuoksi, että yhtiön liiketoiminta on perustunut konsernitilauksiin ja -hinnoitteluun.\n        Arvonmäärityksen tulee siten tapahtua substanssiarvon pohjalta. Taseen 31.12.1998 mukaan Grafitelin oma pääoma oli 182 788,34 markkaa. Kirjanpidon kaupantekohetkeä edeltäneen kuukausiajon mukaan oma pääoma oli negatiivinen, mutta tämän on näytetty johtuneen purkamattomista lomapalkkavarauksista. Tilinpäätöksessä 31.12.1999 oman pääoman määrä on ollut 215 581,82 markkaa.\n        Sakari H. on riitauttanut käyttöomaisuuden kirjanpitoarvot ja esittänyt niiden osalta huomattavia arvonalennuksia. Tältä osin hän on viitannut todistaja Valkaman arvioon käyttöomaisuuden jälleenmyyntiarvoista. Valkaman tarkastelema realisointiarvo soveltuu arviointiperusteeksi etenkin silloin, kun yrityksen toiminta on päättymässä esimerkiksi tappiollisuuden vuoksi. Toimintaansa jatkavan ja tulosta tuottavan yrityksen osalta oikeampi arviointiperuste on yleensä omaisuuden käyttöarvo. Yrityksen tarpeita varten suunnitellun toiminnallisen laitteisto- ja ohjelmistokokonaisuuden käyttöarvo voi olla olennaisesti realisointiarvoa korkeampi. Todistaja Valkaman arviosta ilmenevät esinekohtaiset jälleenmyyntiarvot eivät siten riitä perustelemaan käyttöomaisuuden arvonalennusta.\n        Käyttöomaisuudesta on vuoden 1998 tilinpäätöksessä tehty suunnitelman mukaiset poistot, 20 prosenttia menojäännöksestä, ja samoin on menetelty myös vuonna 1999. Jos poistot olisivat olleet väitetyin tavoin selvästi riittämättömiä, tilinpäätöksiä ei olisi tullut vahvistaa.\n        Osakkeiden myyntitilanteessa ei ole ollut kysymys Grafitelin toiminnan lopettamisesta tai sen omaisuuden rahaksimuutosta. Yhtiö on kaupan jälkeen jatkanut liiketoimintaansa kannattavasti, ja se on sittemmin myyty toimivana kokonaisuutena osana laajempaa yrityskauppaa.\n        Liiketoiminnan lopettamista ja käyttöomaisuuden arvonalennusta vastaan puhuvat myös esitetyt käyttöomaisuusinvestointien määrää koskevat selvitykset. Tilintarkastustoimisto Teppo Aarnion lausunnosta 28.1.2001 ilmenee, että syksystä 1997 helmikuuhun 1999 investoinnit käyttöomaisuuteen olivat yli 1,1 miljoonaa markkaa.\n        Edellä mainitut seikat eivät tue Sakari H:n väitettä siitä, että Grafitelin käyttöomaisuus olisi ollut kauppaa tehtäessä epäkuranttia tai kirjanpidossa yliarvostettua. Osakkeiden arvonmäärityksen pohjaksi on sen vuoksi otettava yhtiön vuoden 1998 tilinpäätöksestä ilmenevä oman pääoman määrä. Kirjanpidon kuukausiajoista saadaan lisäselvitystä sen kehittymisestä vuoden 1999 puolella. Kaupantekohetkellä voidaan yhtiön substanssiarvoksi arvioida noin 212 000 markkaa. Sen perusteella myytyjen osakkeiden arvoksi saadaan 84 800 markkaa.\n        Kaupan kohteena on ollut 40 prosenttia Grafitelin osakekannasta. Osakkeiden määrällä voi sinänsä olla merkitystä osakkeen arvoon riippuen osakekaupan tarkoituksesta, yhtiön omistussuhteista ja muistakin seikoista. Nyt ei ole esitetty sellaista selvitystä, jonka perusteella olisi aihetta poiketa lähtökohdasta, jonka mukaan kaikkia osakkeita on pidettävä arvonmäärityksessä samanarvoisina.\n        Lopputulos\n        Korkeimman oikeuden enemmistön tavoin päädyn kumoamaan hovioikeuden tuomion ja velvoittamaan Sakari H:n korvaamaan konkurssipesälle Grafitelin osakkeiden ja niistä suoritetun kauppahinnan erotuksen arvon. Sen määräksi vahvistan 84 700 markkaa eli 14 245 euroa 52 senttiä. Koron osalta olen samaa mieltä kuin enemmistö.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:2004:77"
  ],
  "contributor": [
    "http://data.finlex.fi/person/519b4e44",
    "http://data.finlex.fi/person/92316644",
    "http://data.finlex.fi/person/aa66a880",
    "http://data.finlex.fi/person/12127fb9",
    "http://data.finlex.fi/person/226f204f"
  ],
  "referenceToLegislation": [
    "http://data.finlex.fi/eli/sd/1991/758/luku/2/pykala/6",
    "http://data.finlex.fi/eli/sd/1991/758/luku/2/pykala/8"
  ],
  "description": [
    "http://data.finlex.fi/voc/kko/fin/65a66102",
    "http://data.finlex.fi/voc/kko/swe/eb0f3525",
    "http://data.finlex.fi/voc/kko/swe/466a9438"
  ],
  "judgmentNumber": [
    "77"
  ],
  "date": [
    "2004-08-18"
  ],
  "issued": [
    "2004-08-26"
  ],
  "creator": [
    "http://data.finlex.fi/common/KKO"
  ],
  "year": [
    "2004"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "contributor": {
      "@id": "dcterms:contributor",
      "@type": "@id"
    },
    "referenceToLegislation": {
      "@id": "http://data.finlex.fi/schema/sfcl/referenceToLegislation",
      "@type": "@id"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}