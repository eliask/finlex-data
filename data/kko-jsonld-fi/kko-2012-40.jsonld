{
  "@id": "sfecli:kko/2012/40",
  "languageVersion": [
    {
      "@id": "sfecli:kko/2012/40/fin",
      "title_fi": [
        "KKO:2012:40"
      ],
      "abstract_fi": [
        "\n    Kaksi kuukautta aikaisemmin aloitettujen yhteistoimintaneuvottelujen jälkeen työnantaja oli irtisanonut työntekijän työsopimuksen taloudellisista ja tuotannollisista syistä. Runsaan viikon kuluttua he olivat tehneet sopimuksen, jossa oli todettu irtisanominen ja sen peruste sekä sovittu palkan ja muiden korvauksien suorittamisesta ja siitä, ettei työntekijällä ollut irtisanomisaikana työntekovelvoitetta. Lopuksi oli todettu, ettei sopijapuolilla ollut toisiaan kohtaan mitään muita työsuhteesta johtuvia vaatimuksia.\n    Työntekijän katsottiin hyväksyneen, että irtisanomisperuste oli olemassa irtisanomisen ja sopimuksen tekemisen aikana. Sopimusehto ei ollut työsopimuslain pakottavien säännöksien vastainen eikä muillakaan perusteilla pätemätön.\n    TSL 13 luku 6 §\n  "
      ],
      "hasFormat": {
        "@id": "sfecli:kko/2012/40/fin/txt",
        "content_fi": [
          "\n    \n      Asian taustatiedot\n      A ja B olivat työskennelleet 1980-luvulta alkaen X Oy:n Lieksan tehtaalla kunnossapitotehtävissä toistaiseksi voimassa olevin työsopimuksin. X Oy:llä oli Pohjois-Karjalassa useita toimipisteitä. Niiden kunnossapitotyöt yhtiö luovutti teollisuuden kunnossapitoon erikoistuneelle Y Oy:lle, jonka palvelukseen A ja B siirtyivät 1.10.2007 vanhoina työntekijöinä.\n      Y Oy:ssä aloitettiin yhteistoimintaneuvottelut 25.1.2008. Yhteistoimintamenettelyn jälkeen Y Oy irtisanoi useita eri toimintapisteiden työntekijöitään. Lieksan tehtaalla työskennelleistä A ja B irtisanottiin 17.3.2008 tuotannollisista ja taloudellisista sekä toimintojen uudelleen järjestelyistä johtuvista syistä 17.9.2008 päättyvin irtisanomisajoin.\n      Y Oy sekä A ja B allekirjoittivat 28.3.2008 sopimuksen ”työsuhde- ym. saatavista”. Siinä todettiin aluksi 17.3.2008 toimitettu irtisanominen ja sen peruste. Lisäksi sovittiin\n      - ettei A:lla ja B:llä ollut työntekovelvoitetta irtisanomisaikana;\n      - irtisanomisajan palkan ja muiden työsuhdekorvauksien maksuperusteesta ja -tavasta;\n      - että sopijapuolet luopuvat takaisinottovelvoitteesta ja\n      - ettei sopijapuolilla ollut toisiaan kohtaan mitään muita työsuhteesta johtuvia vaatimuksia.\n      Y Oy:n Joensuun toimipisteeseen oli otettu 12.11.2007 uusi työntekijä toistaiseksi voimassa olevaan työsuhteeseen ja toinen 22.11.2007 määräaikaiseen työsuhteeseen, joka oli jatkunut 1.2.2008 alkaen toistaiseksi voimassa olevana.\n    \n    \n      Asian käsittely alemmissa oikeuksissa\n      \n        Kanne\n        A ja B vaativat, että Y Oy velvoitetaan suorittamaan korvauksena työsopimuksen laittomasta irtisanomisesta 24 kuukauden palkkaa vastaavat määrät A:lle 80 520 euroa ja B:lle 77 616 euroa korkoineen. Kanteidensa perusteiksi he esittivät seuraavaa.\n        Työnantajan tarjolla olevan työn ei ole katsottu vähentyneen työsopimuslain 7 luvun 3 §:ssä tarkoitetulla irtisanomiseen oikeuttavalla tavalla, jos työnantaja oli joko ennen irtisanomista tai sen jälkeen ottanut uuden työntekijän samankaltaisiin tehtäviin. Tässä tapauksessa uudet työntekijät olivat tehneet työtä Pohjois-Karjalan alueella tai sen välittömässä läheisyydessä ja myös Lieksan tehtaalla. Pohjois-Karjalassa tarjolla olleita töitä olisi tullut tarjota irtisanotuille työntekijöille uusien työntekijöiden vakinaistamisen sijaan.\n        A ja B olivat tehneet työnantajansa Y Oy:n kanssa sopimukset työsuhteen päättämiseen liittyvistä asioista irtisanomisaikana, mutta tuossa vaiheessa heillä ei ollut vielä tietoa tulevasta työvoiman tarpeesta eikä uusien työntekijöiden vakinaistamisesta. Sopimus ei estänyt korvauksen vaatimista perusteettomasta työsopimuksen päättämisestä, koska työsuhteen aikana ei ollut mahdollista etukäteen sopia korvauksesta luopumisesta.\n      \n      \n        Vastaus\n        Y Oy vaati kanteiden hylkäämistä. Y Oy oli aloittanut toimintansa marraskuussa 2006 ja vuosi 2007 oli ollut sen ensimmäinen kokonainen tilivuosi. Yhtiössä oli ennustettu vielä joulukuun lopussa 2007, että vuosi olisi voitollinen. Tuloksen valmistuttua 15.1.2008 se oli yllättäen ollut yli miljoona euroa tappiollinen. Tästä syystä yhtiössä aloitettiin 25.1.2008 yhteistoimintalain mukaiset neuvottelut enintään 80 henkilön mahdolliseksi vähentämiseksi ja toiminnan tehostamiseksi.\n        Kun yhtiö irtisanoi 17.3.2008 A:n ja B:n tuotannollisista ja taloudellisista sekä toimintojen uudelleen järjestelyistä johtuvista syistä, heitä ei ollut vapautettu työntekovelvoitteesta. Irtisanomisen jälkeen A ja B olivat ottaneet yhteyttä luottamusmieheen ja pyytäneet tätä selvittämään, voitaisiinko asiasta sopia. Neuvottelujen jälkeen A ja B tekivät 28.3.2008 yhtiön kanssa sopimuksen, jossa sovittiin, että sopimuksessa lueteltujen asioiden lisäksi osapuolilla ei ollut toisiaan kohtaan mitään muita kyseisestä työsuhteesta johtuvia vaatimuksia. Koska A ja B olivat sopineet asian mainitulla tavalla Y Oy:n kanssa, yhtiötä ei voitu velvoittaa suorittamaan A:n ja B:n vaatimia korvauksia.\n        Aloitteen sopimuksen tekemisestä olivat tehneet A ja B, jotka sopimusta tehdessään olivat tienneet uusista työntekijöistä. Lisäksi he olivat hyötyneet sopimuksesta, kun yhtiö oli vapauttanut heidät työntekovelvoitteesta ja maksanut heille palkan irtisanomisajalta saamatta työsuoritusta vastikkeeksi.\n        Y Oy ei ollut rikkonut työsopimuslakia. Yhtiön toimintaedellytyksissä oli tapahtunut uuden työntekijän toistaiseksi voimassa olevan työsuhteen alkamisen jälkeen työsopimuslain tarkoittama muutos.\n        Y Oy oli määrittänyt irtisanottavien henkilöiden irtisanomisjärjestyksen. B:n työhistoria oli muita työntekijöitä lyhyempi. Myöskään A:n osalta yhtiö ei ollut rikkonut työsopimuslakia, koska asia oli sovittu.\n      \n      \n        Nurmeksen käräjäoikeuden tuomio 3.7.2009\n        Käräjäoikeus hylkäsi A:n ja B:n kanteet. A ja B olivat omasta aloitteestaan ehdottaneet sopimuksen tekemistä työnantajan kanssa siten, ettei heillä olisi työntekovelvoitetta irtisanomisaikana. Sopimuksen sisällöstä oli neuvoteltu ja sopimustekstiin oli tehty A:n ja B:n pyytämiä tarkennuksia.\n        Sopimustekstin sanamuodosta ”… sanotaan irti taloudellisista ja tuotannollisista sekä toimintojen uudelleenjärjestelysyistä…” oli pääteltävissä, että A ja B olivat hyväksyneet irtisanomisensa perusteen.\n        Käräjäoikeus katsoi, että sopimuksiin sisältyvää ehtoa, jonka mukaan sopijapuolet luopuvat takaisinottovelvoitteestaan, ei voitu pitää työsopimuslain 13 luvun 6 §:n ja Korkeimman oikeuden kannan (KKO 2007:69) mukaan työntekijöitä sitovana. Sopimusehdon mitättömyys ei kuitenkaan tehnyt koko sopimusta mitättömäksi. Kanteen mukaan korvausta ei myöskään vaadittu sillä perusteella, että yhtiö olisi laiminlyönyt takaisinottovelvoitteen.\n        A ja B olivat sopimuksessa sopineet, että heillä ei ollut mitään työsuhteesta johtuvia vaatimuksia työnantajaa kohtaan. Kanteessa oli vaadittu korvausta sillä perusteella, että yhtiöllä ei ollut taloudellisia ja tuotannollisia syitä irtisanomiseen. A:n ja B:n oli täytynyt ymmärtää, että he allekirjoittaessaan sopimuksen hyväksyivät irtisanomisensa perusteen ja saatuaan sopimuksessa mainitut muut etuudet eivät tule vaatimaan enää mitään muita suorituksia työnantajalta. A ja B eivät olleet edes väittäneet, että sopimus olisi esimerkiksi oikeustoimilain perusteella pätemätön tai kohtuuton.\n        Käräjäoikeus katsoi, että A ja B olivat allekirjoittamallaan sopimuksella hyväksyneet irtisanomisen perusteen ja luopuneet vaatimasta nyt kysymyksessä olevaa korvausta.\n        Siltä varalta, että A:n ja B:n allekirjoittamaa sopimusta pidettäisiin pätemättömänä, käräjäoikeus lausui vielä seuraavaa. Asiassa oli selvitetty, että yhtiön taloudellinen tilanne oli merkittävästi huonontunut vuoden 2007 loppupuolella, yhtiön tilauskanta oli huomattavasti vähentynyt ja yhtiöllä oli ollut tarve vähentää työntekijöitä kannattavuuden parantamiseksi ja kustannusten säästämiseksi. Esitetyn selvityksen perusteella oli pääteltävissä, että työnjohdolla ja A:lla ja B:llä oli ollut melko tulehtuneet välit ennen irtisanomista. Asiassa ei kuitenkaan ollut tullut esille sellaisia syitä, että irtisanomisen olisi voitu päätellä johtuneen A:n ja B:n henkilöistä johtuvista syistä eikä taloudellisista ja tuotannollisista syistä. Työ tehtaalla oli pysyvästi ja olennaisesti vähentynyt. A:lle ja B:lle oli tarjottu yhtiön muussa toimipisteessä työtä, tosin vain määräaikaisena. Käräjäoikeus katsoi, että Y Oy:llä oli ollut työsopimuslain 7 luvun 3 §:ssä tarkoitetut perusteet A:n ja B:n irtisanomiseen.\n        Asian on ratkaissut laamanni Heli Suurpalo.\n      \n      \n        Itä-Suomen hovioikeuden tuomio 17.8.2010\n        A ja B valittivat hovioikeuteen ja vaativat valituksessaan kanteidensa hyväksymistä, vaadittujen korvausten osalta tosin 69 600 ja 67 200 euron määräisinä. Y Oy vaati, että valitukset hylätään.\n        Hovioikeus totesi, että asiassa oli ensin kysymys siitä, voiko työntekijä pätevästi hyväksyä työsopimuksen päättämisperusteen ennen työsuhteen päättymistä työntekijän ja työnantajan välisellä sopimuksella.\n        Kuten oikeuskirjallisuudessa oli katsottu, työsopimus voidaan päättää myös osapuolten välisellä yhteisymmärryksellä eli sopimuksella. Sopimuksen edellytyksenä ei ollut työsopimuslain päättämisperusteiden, irtisanomisaikojen eikä menettelytapoja koskevien säännösten noudattaminen. Työsuhteen päättämisestä sovittaessa sopimukseen liitettiin tavallisesti korvausta koskeva sopimusehto, jolla selvitettiin myös työsuhteeseen liittyvät epäselvät saatavat. Niin ikään tavanomaista oli, että sopimuksen allekirjoituksella sopijapuolet puolin ja toisin sitoutuvat luopumaan sopimuksesta johtuvista velvoitteista. Päättämissopimuksen sitovuus edellytti, ettei sitä rasittanut oikeustoimilaissa säädetty pätemättömyysperuste.\n        Vaikka työsopimuslain säännökset sekä työsopimuksen päättämisperusteista että päättämismenettelystä sitoivat työnantajaa ja työntekijää, he saivat näiden säännösten estämättä yleisen sopimusvapautensa perusteella sopia työsopimuksen päättymisestä. Sopimuksen pätemättömyyttä ja kohtuullisuutta arvioitiin työsopimuslain 10 luvun ja oikeustoimilain 3 luvun säännösten mukaan. Sopimuksen sitovuus edellytti vain, että sitä ei rasittanut oikeustoimilaissa säädetty pätemättömyysperuste. Työsuhteen aikana työntekijä ei voinut oikeudellisesti pätevästi luopua lakiin perustuvista pakottavista eduistaan, kuten takaisinottovelvoitteesta, oikeudesta ylityökorvauksiin, suojaan määräaikaista työsopimusta vastaan tai oikeudesta vuosilomakorvaukseen.\n        Oikeuskirjallisuudessa oli myös katsottu, että Korkeimman oikeuden ratkaisu KKO 2007:69 ei estänyt sitä, että työntekijä voi pätevästi hyväksyä työsopimuksen päättämisperusteen ennen työsuhteen päättymistä, koska työntekijällä on oikeus itse irtisanoutumalla tai sopimalla työsuhteen päättymisestä päästä samanlaiseen lopputulokseen työsuhteen päättyessä.\n        Hovioikeus teki työsuhteen päättämisperusteen hyväksymisen osalta saman johtopäätöksen kuin käräjäoikeus ja näin lisättynä hyväksyi käräjäoikeuden tuomion perustelut ja lopputuloksen.\n        Asian ovat ratkaisseet hovioikeuden jäsenet Pertti Jokinen, Matti Hakkarainen ja Ari Kyllönen (eri mieltä).\n        Eri mieltä ollut hovioikeudenneuvos Kyllönen lausui vaatimuksista luopumista koskevan sopimusehdon pätevyydestä seuraavaa. Sopimusta allekirjoitettaessa 28.3.2008 A:lla ja B:llä ei voinut olla tietoa siitä, oliko yhtiöllä työsopimuslain edellyttämät taloudelliset ja tuotannolliset perusteet työsopimusten päättämiseen työsuhteen päättymishetkellä eli 17.9.2008. Myöskään yhtiöllä ei ollut voinut olla tällaista tietoa 28.3.2008, vaan se oli joutunut arvioimaan ennakolta asian. A ja B olivat siten 28.3.2008 luopuneet työsopimuslain heille antamasta edusta etukäteen ilman tietoa edun konkreettisesta olemassaolosta tai etuuden suuruudesta. Tällainen luopuminen työsuhteen kestäessä oli lain ja esitöiden valossa mitätön. A:lla ja B:llä oli siten oikeus esittää kanteessa mainittuja korvausvaatimuksia 28.3.2008 allekirjoitetusta sopimuksesta huolimatta.\n        Eri mieltä ollut jäsen katsoi myös, ettei yhtiöllä ollut ollut työsopimuslain 7 luvun 3 §:ssä tarkoitettuja perusteita A:n ja B:n irtisanomiseen.\n      \n      \n        Muutoksenhaku korkeimmassa oikeudessa\n        A:lle ja B:lle myönnettiin valituslupa.\n        A ja B vaativat valituksessaan, että hovioikeuden tuomiota muutetaan siltä osin kuin A:n ja B:n korvausvaatimukset on työsopimuslain 12 luvun 2 §:n perusteella hylätty.\n        Y Oy vastasi valitukseen ja vaati sen hylkäämistä.\n      \n    \n    \n      Korkeimman oikeuden ratkaisu\n      \n        Perustelut\n        Kysymyksenasettelu\n        1. Y Oy (yhtiö) oli 17.3.2008 irtisanonut A:n ja B:n (työntekijät) toistaiseksi voimassa olleet työsopimukset päättymään 17.9.2008. Irtisanomisen perusteeksi yhtiö oli ilmoittanut taloudelliset ja tuotannolliset sekä toimintojen uudelleenjärjestelystä johtuvat syyt.\n        2. Yhtiö ja työntekijät olivat allekirjoittaneet 28.3.2008 päivätyn sopimuksen ”työsuhde- ym. saatavista”, jossa oli aluksi todettu 17.3.2008 toimitettu irtisanominen ja sen peruste. Lisäksi oli sovittu muun muassa palkan ja muiden työsuhdekorvauksien suorittamisesta ja siitä, että työntekijöillä ei ollut irtisanomisaikana työntekovelvoitetta. Lopuksi oli sovittu, ettei sopijapuolilla ollut toisiaan kohtaan mitään muita työsuhteesta johtuvia vaatimuksia.\n        3. Kanteessaan työntekijät ovat vaatineet yhtiöltä korvausta perusteettomasta irtisanomisesta, koska tarjolla ollut työ yhtiössä ei ollut olennaisesti eikä pysyvästi vähentynyt. Edellä mainittu 28.3.2008 tehty sopimus ei estänyt heitä vaatimasta korvausta ensiksikin, koska sopimus ”ei koske irtisanomisen riitauttamisesta luopumista”, eivätkä he siis olleet sopimuksella hyväksyneet irtisanomisperusteen olemas-saoloa. Toiseksi tällainen sopimus oli joka tapauksessa työsopimuslain pakottavien säännösten vastaisena mitätön. Kolmanneksi sopimus ei estänyt korvauksen vaatimista, koska yhtiö oli marraskuussa 2007 ottanut kaksi uutta työntekijää samaan työhön, jota he tekivät. Tästä seikasta he eivät olleet tienneet sopimusta tehtäessä. Yhtiö on puolestaan katsonut, että sopimuksen johdosta työntekijöillä ei ollut oikeutta korvaukseen.\n        4. Asiassa on kysymys ensiksikin siitä, ovatko työntekijät hyväksyneet irtisanomisen perusteet. Jos vastaus on myönteinen, seuraavaksi kyse on siitä, sitooko tällainen hyväksyminen työntekijöitä ylipäätään ja lopuksi sitooko se työntekijöitä tämän tapauksen olosuhteissa.\n        Ovatko työntekijät sopimuksella 28.3.2008 hyväksyneet irtisanomisperusteiden olemassaolon?\n        5. Sopimuksessa todetaan 17.3.2008 työntekijöille toimitettu irtisanominen ja sen perusteet. Nimenomaista irtisanomisperusteiden hyväksymistä sopimuksesta ei kuitenkaan ilmene. Kun kyse on tällaisessa sopimussuhteessa tavallisesti heikommassa asemassa olevien työntekijöiden asemaan vaikuttavasta seikasta, nimenomaisen hyväksymisen puuttumisen voidaan katsoa puhuvan irtisanomisperusteiden hyväksymistä vastaan.\n        6. Sopimus on kuitenkin tehty noin kaksi kuukautta aikaisemmin aloitettujen yhteistoimintaneuvottelujen jälkeen. Neuvottelujen syynä oli yhtiön tappiollinen tilinpäätös ja siitä johtunut tarve toimintojen uudelleenjärjestelyyn siihen liittyvine usean kymmenen työntekijän irtisanomistarpeineen. Sopimuksen tekemiseen oli ryhdytty irtisanomisen jälkeen työntekijöiden aloitteesta. He olivat neuvotelleet sopimuksen sisällöstä luottamusmiehen kanssa. Näissä olosuhteissa tehtyä sopimusta, jossa irtisanomisen perusteet on todettu ja jossa työntekijät ovat ilmoittaneet, ettei heillä ole työsuhteesta johtuvia vaatimuksia, on kohdassa 5 todetusta seikasta huolimatta perusteltua tulkita siten, että työntekijät ovat hyväksyneet todettujen irtisanomisperusteiden olleen käsillä sopimuksen tekemisen hetkellä.\n        Työsopimuslain pakottavuus ja irtisanomisen jälkeiset sopimukset\n        7. Työsopimuslain säännösten pakottavuutta koskevan työsopimuslain 13 luvun 6 §:n mukaan sopimus, jolla vähennetään työntekijälle työsopimuslain mukaan tulevia oikeuksia ja etuja, on mitätön, ellei laista muuta johdu. Pakottavuus merkitsee muun muassa sitä, että mitättömiä ovat sellaiset työnantajan ja työntekijän sopimat ehdot, joilla on lievennetty työnantajan noudatettavia irtisanomisperusteita tai heikennetty työntekijän oikeutta korvaukseen työsopimuslain vastaisesta irtisanomisesta. Tällaisista sopimusehdoista huolimatta työntekijä on oikeutettu työsopimuslain 7 luvun mukaiseen irtisanomissuojaan ja 12 luvun mukaiseen korvaukseen. Pakottavuuden perusteena on työntekijän riippuvuussuhde työnantajaan ja siitä johtuva työntekijän suojan tarve.\n        8. Koska riippuvuus ja suojan tarve ovat olemassa yleensä vain työsuhteen kestäessä, pakottavuus koskee yleensä vain työsopimusta tehtäessä ja työsuhteen aikana tehtyjä sopimuksia. Sitä vastoin työsuhteen päätyttyä tehtyjä sopimuksia arvioidaan yleensä yleisten sopimusoikeudellisten sääntöjen ja periaatteiden mukaan (KKO 1984 I 1 ja 1995:86). Kun kyse on irtisanomisen yhteydessä tai irtisanomisen jälkeen irtisanomisaikana tehdyistä sopimuksista, sopimuksen sitovuutta ja vaikutuksia on tarkasteltava kunkin sopimusehdon osalta erikseen ottaen huomioon, että tietyt työnantajalle pakottaviksi säädetyt velvoitteet jatkuvat irtisanomisajan ja sen jälkeenkin (esimerkiksi KKO 2007:69).\n        9. Tässä tapauksessa yhtiön ja työntekijöiden välinen sopimus on koskenut irtisanomisperusteiden olemassaolon hyväksymistä sen jälkeen, kun irtisanominen on työntekijöille toimitettu. Työntekijät ovat näin ollen hyväksyneet, että irtisanomisen ja sopimuksen tekemisen aikana tarjolla ollut työ on taloudellisista, tuotannollisista ja toiminnan uudelleenjärjestelyistä johtuvista syistä olennaisesti ja pysyvästi vähentynyt. Kyse on siis siitä, että heidän käsityksensä mukaan näissä olosuhteissa lain mukaiset irtisanomisperusteet ovat tuolloin olleet käsillä. Sen sijaan kyse ei ole esimerkiksi sellaisesta vastaisen varalta annetusta sitoumuksesta, jolla he etukäteen olisivat sitoutuneet hyväksymään, että tarjolla oleva työ on vähentynyt olennaisesti ja pysyvästi myös irtisanomisajan päättyessä. Myös työntekijöiden kanteen perusteena ovat sopimuksentekoaikana ja sitä ennen vallinneet olosuhteet eivätkä olosuhteet irtisanomisajan päättyessä. Näin ollen kyse ei ole työsopimuslain 7 luvun 3 §:n pakottavien säännösten vastaisesta sitoumuksesta, joka olisi lain 13 luvun 6 §:n nojalla mitätön. Tämän hyväksymisen sitovuutta arvioidaan näin ollen yleisten sopimusoikeudellisten sääntöjen ja periaatteiden mukaan.\n        Hyväksymisen sitovuus yleisen sopimusoikeuden mukaan\n        10. Työntekijät ovat väittäneet, että he ovat antaneet sitoumuksensa tietämättä yhtiön ottaneen samoihin töihin 12.11.2007 uuden työntekijän toistaiseksi voimassa olevaan työsuhteeseen ja toisen 22.11.2007 määräaikaiseen työsuhteeseen, joka oli jatkunut 1.2.2008 alkaen toistaiseksi voimassa olevana. Tästä syystä sitoumus irtisanomisperusteiden hyväksymisestä ei sido heitä.\n        11. A ja B ovat työskennelleet yhtiön tehtaalla Lieksassa, kun taas uudet työntekijät on otettu Joensuun toimipisteeseen, josta käsin he ovat tehneet töitä vaihtuvissa asiakkaiden työkohteissa. Heidän ammattitaitonsa on esitetyn selvityksen mukaan ollut laajempi kuin A:n ja B:n. Työnantaja on irtisanonut A:n ja B:n vasta näiden uusien työntekijöiden ottamisen ja yhteistoimintaneuvottelujen jälkeen 17.3.2008. A ja B ovat saaneet sopimusesityksen 25.3.2008 ja sopimus on tehty 28.3.2008 sen jälkeen, kun A ja B olivat keskustelleet asiasta luottamusmiehen kanssa. Työntekijöillä on siten ollut mahdollisuudet selvittää irtisanomisensa perusteita jo ennen sopimuksen tekemistä.\n        12. Työntekijöiden mahdollinen erehtyminen irtisanomisen edellytyksiin liittyvistä seikoista voi vaikuttaa sopimuksen tai sen ehtojen pysyvyyteen lähinnä vain, jos sopimus on tehty oikeustoimilain 33 §:n tarkoittamalla tavalla sellaisissa olosuhteissa, että niistä tietoisen olisi kunnianvastaista ja arvotonta vedota oikeustoimeen, taikka jos sopimusta kaikki olosuhteet huomioon ottaen olisi pidettävä oikeustoimilain 36 §:n nojalla kohtuuttomana. Oikeustoimilain 33 §:n soveltaminen edellyttää, että sopimukseen vetoavan osapuolen voidaan olettaa tienneen niistä seikoista, joiden vuoksi oikeustoimeen ryhtyminen on kunnianvastaista ja arvotonta. Tämä pätemättömyysperuste voi tulla sovellettavaksi esimerkiksi silloin, kun sopijapuoli on tiennyt sopimuksen syntyedellytyksiin ratkaisevasti vaikuttavasta seikasta, mutta on salannut sen toiselta sopijapuolelta. Sopimusosapuolten välinen epätasapaino voidaan ottaa yhtenä sopimuksenteko-olosuhteena huomioon, kun arvioidaan sitä, onko toinen sopijapuoli menetellyt hylättävällä tavalla ja käyttänyt hyväkseen sopijakumppaniaan. Työnantajan toiminnan moitittavuutta voidaan siksi arvioida tavanomaista ankarammin perustein myös irtisanomisen jälkeen tehdyissä mutta työsuhteeseen liittyvissä sopimuksissa.\n        13. Tässä tapauksessa ei kuitenkaan ole edes väitetty, että yhtiö olisi pyrkinyt salaamaan uusien työntekijöiden ottamisen työntekijöiltä tai heidän luottamusmieheltään. Asiassa esitetyn selvityksen perusteella ei ole lainkaan selvää, että uudet työntekijät olisi otettu irtisanottavien tilalle samankaltaisiin työtehtäviin tai ainakaan että yhtiö olisi tarkoittanut näin menetellä. Työntekijät on irtisanottu osana laajempaa työvoiman vähentämistä, jossa on noudatettu yhteistoimintamenettelyä. Irtisanomisen jälkeiseen sopimukseen on puolestaan ryhdytty työntekijöiden aloitteesta ja heidän edukseen siinä tarkoituksessa, että heidät vapautetaan työntekovelvollisuudesta. Näillä perusteilla Korkein oikeus katsoo, ettei työntekijöiden 28.3.2008 antama hyväksyminen ole pätemätön eikä sisällöltään kohtuuton.\n        Korkeimman oikeuden pääasiaa koskeva johtopäätös\n        14. Asiassa ei ole syytä muuttaa hovioikeuden tuomion lopputulosta.\n      \n      \n        Tuomiolauselma\n        Hovioikeuden tuomion lopputulosta ei muuteta.\n        Asian ovat ratkaisseet oikeusneuvokset Kari Raulos, Pertti Välimäki, Hannu Rajalahti, Marjut Jokela ja Jorma Rudanko. Esittelijä Kristiina Harenko.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "2012-04-17"
  ],
  "contributor": [
    "http://data.finlex.fi/person/b7a35d25",
    "http://data.finlex.fi/person/e4f2c4eb",
    "http://data.finlex.fi/person/68b21e1d",
    "http://data.finlex.fi/person/4e23c80f",
    "http://data.finlex.fi/person/dbf4bd37"
  ],
  "judgmentNumber": [
    "40"
  ],
  "date": [
    "2012-01-10"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:2012:40"
  ],
  "year": [
    "2012"
  ],
  "description": [
    "http://data.finlex.fi/voc/kko/swe/3f875c9c",
    "http://data.finlex.fi/voc/kko/fin/f28a6de1",
    "http://data.finlex.fi/voc/kko/swe/e82f4b40",
    "http://data.finlex.fi/voc/kko/fin/e1035e30",
    "http://data.finlex.fi/voc/kko/fin/ca742c76",
    "http://data.finlex.fi/voc/kko/swe/e55bb4df"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "contributor": {
      "@id": "dcterms:contributor",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}