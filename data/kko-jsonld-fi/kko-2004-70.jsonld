{
  "@id": "sfecli:kko/2004/70",
  "languageVersion": [
    {
      "@id": "sfecli:kko/2004/70/fin",
      "title_fi": [
        "KKO:2004:70"
      ],
      "abstract_fi": [
        "\n    Riita-asian asianosaisella, jota ei ollut kuulusteltu käräjäoikeudessa, ei ollut oikeutta tulla kuulustelluksi todistelutarkoituksessa hovioikeudessa.\n    OK 25 luku 17 § 1 mom\n  "
      ],
      "hasFormat": {
        "@id": "sfecli:kko/2004/70/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Asian tausta\n        A ja B olivat tilanneet Finndomo Oy:ltä (yhtiö) talopakettitoimituksen. Sittemmin he olivat peruuttaneet tilauksensa. Osapuolten välillä syntyneessä riidassa, joka saatettiin puolin ja toisin Hämeenlinnan käräjäoikeuden ratkaistavaksi, oli keskeisenä riitakysymyksenä se, oliko tilauksen peruuttamisen yhteydessä tilaajien edustajan ja yhtiön edustajan välillä käydyissä neuvotteluissa syntynyt sopimus yhtiölle tulevan peruuttamiskorvauksen määrästä.\n        Käräjäoikeus katsoi, ettei osapuolten kesken ollut syntynyt A:n ja B:n väittämää yhtiötä sitovaa sopimusta. Riita ratkaistiin käräjäoikeudessa tältä pohjalta.\n      \n      \n        Turun hovioikeuden käsittelyratkaisu 27.1.2003\n        A ja B valittivat käräjäoikeuden tuomiosta hovioikeuteen ja nimesivät käräjäoikeudessa esitetyn henkilötodistelun lisäksi B:n kuultavaksi todistelutarkoituksessa.\n        Valittajat katsoivat, että B:tä voitiin kuulustella hovioikeudessa, koska todistajana kuulusteltu yhtiön edustaja oli kertonut käräjäoikeudessa toisin kuin todistajana kuulusteltu tilaajien edustaja. B asui Espanjassa, joten hänen kuulustelunsa käräjäoikeudessa varmuuden vuoksi olisi ollut hankalaa ja kohtuuttoman kallista.\n        Yhtiö vastusti B:n kuulustelemista todistelutarkoituksessa. Osapuolten edustajien kertomusten ristiriitaisuus oli ollut syynä koko asian vireilletuloon. Tämä ei ollut ilmennyt vasta käräjäoikeudessa. B:n kuulustelu olisi ollut käräjäoikeudessa mahdollista eikä ollut ollut pätevää aihetta jättää häntä kuulustelematta.\n        Hovioikeus totesi, että yhtiö oli kirjallisessa vastauksessaan käräjäoikeudelle vaatinut A:n ja B:n kanteen hylkäämistä. Yhtiö oli jo tuolloin nimennyt todistajaksi edustajansa. Yhtiön edustaja oli ollut myös A:n ja B:n nimeämä todistaja. Heillä oli tuolloin ollut käytettävissään tarpeelliset tiedot asiassa esitettäväksi haluamansa näytön kartoittamiseksi.\n        Se, että B asui Espanjassa, ei ollut ollut esteenä hänen kuulustelemiselleen käräjäoikeudessa eikä se myöskään ollut ollut pätevä aihe olla kuulustelematta häntä käräjäoikeudessa.\n        Näin ollen A ja B eivät olleet saattaneet todennäköiseksi, ettei B:n kertomukseen olisi voinut vedota käräjäoikeudessa tai että heillä olisi ollut pätevä aihe olla tekemättä niin. Oikeudenkäymiskaaren 25 luvun 17 §:n 1 momentin nojalla he eivät voineet käyttää B:n kertomusta todistelukeinona hovioikeudessa.\n        Hovioikeus toimitti asiassa myöhemmin pääkäsittelyn. Hovioikeus ei muuttanut käräjäoikeuden tuomion lopputulosta pääasian osalta.\n        Asian ovat ratkaisseet hovioikeuden jäsenet Päivi Hirsikangas, Teppo Hurme ja Kim Fröman. Esittelijä Erkki Reijonen.\n      \n    \n    \n      MUUTOKSENHAKU KORKEIMMASSA OIKEUDESSA\n      A:lle ja B:lle myönnettiin valituslupa siltä osin kuin hovioikeus oli käsittelyratkaisullaan hylännyt heidän pyyntönsä kuulustuttaa B:tä todistelutarkoituksessa hovioikeudessa. Yhteisessä valituksessaan he vaativat, että asia palautetaan kokonaisuudessaan hovioikeuteen B:n kuulustelemiseksi sanotussa tarkoituksessa.\n      Yhtiö antoi siltä pyydetyn vastauksen.\n    \n    \n      KORKEIMMAN OIKEUDEN RATKAISU\n      \n        Perustelut\n        1. Hovioikeus on hylätessään A:n ja B:n pyynnön B:n kuulustelemisesta todistelutarkoituksessa lausunut, että A:lla ja B:llä oli yhtiön annettua kirjallisen vastauksensa käräjäoikeudelle ollut käytettävissään tarpeelliset tiedot asiassa esitettäväksi haluamansa näytön kartoittamiseksi. Yhtiö oli jo tuolloin nimennyt todistajaksi edustajan, joka oli ollut myös A:n ja B:n nimeämä todistaja. Lisäksi hovioikeus on katsonut, ettei B:n asuminen Espanjassa ole ollut esteenä kuulustella häntä todistelutarkoituksessa käräjäoikeudessa eikä myöskään pätevä aihe olla kuulustelematta häntä tuossa tarkoituksessa käräjäoikeudessa. Näillä perusteilla hovioikeus on katsonut, etteivät A ja B olleet saattaneet todennäköiseksi, etteivät he olleet voineet käräjäoikeudessa vedota B:n kertomukseen todisteena tai että heillä olisi ollut pätevä aihe olla tekemättä niin.\n        2. Oikeudenkäymiskaaren 25 luvun 17 §:n 1 momentin mukaan valittaja ei saa hovioikeudessa riita-asiassa vedota muihin seikkoihin tai todisteisiin kuin niihin, jotka on esitetty käräjäoikeudessa, paitsi jos hän saattaa todennäköiseksi, ettei hän ole voinut vedota seikkaan tai todisteeseen käräjäoikeudessa tai että hänellä on ollut pätevä aihe olla tekemättä niin.\n        3. Edellä mainittu säännös koskee kaikkia oikeudenkäymiskaaren 17 luvussa tarkoitettuja todistelukeinoja. Näin ollen se koskee myös sanotun luvun 61 §:n 1 momentissa mainittua asianosaisen kuulustelemista todistelutarkoituksessa.\n        4. Toisaalta oikeudenkäymiskaaren 17 luvun 8 §:stä ilmenee, että tuomioistuin voi myös riita-asioissa, joissa sovinto on sallittu, milloin tarpeelliseksi harkitaan, omasta aloitteestaan määrätä asianosaisen kuulusteltavaksi todistelutarkoituksessa. Hovioikeudella on näin ollen tuon lainkohdan nojalla ollut mahdollisuus omasta aloitteestaan määrätä B kuulusteltavaksi todistelutarkoituksessa hovioikeuden pääkäsittelyssä.\n        5. Korkein oikeus katsoo hovioikeuden mainitsemilla perusteilla, etteivät A ja B ole saattaneet todennäköiseksi, etteivät he olleet voineet vedota B:n kertomukseen todisteena käräjäoikeudessa tai että heillä olisi ollut pätevä aihe olla tekemättä niin. Näin ollen A:lle ja B:lle ei ole ollut oikeutta vedota B:n kertomukseen todisteena hovioikeudessa. A ja B eivät myöskään ole esittäneet sellaisia seikkoja, joiden johdosta hovioikeuden olisi tullut omasta aloitteestaan määrätä B:tä kuulusteltavaksi todistelutarkoituksessa hovioikeuden pääkäsittelyssä.\n      \n      \n        Päätöslauselma\n        Valitus hylätään.\n        Asian ovat ratkaisseet oikeusneuvokset Anja Tulenheimo-Takki (eri mieltä), Erkki-Juhani Taipale, Gustaf Möller, Mikael Krogerus (eri mieltä) ja Pertti Välimäki. Esittelijä Sami Myöhänen.\n        Eri mieltä olevien jäsenten lausunnot\n        Oikeusneuvos Krogerus: Enemmistön tavoin katson, että A:lla ja B:llä ei ole ollut oikeutta saada B:tä kuulusteltavaksi hovioikeudessa todistelutarkoituksessa.\n        Siltä osin, olisiko hovioikeuden kuitenkin omasta aloitteestaan tullut määrätä B:tä kuulusteltavaksi todistelutarkoituksessa, totean seuraavan.\n        Käräjäoikeuden ja hovioikeuden tuomioista ilmenevin tavoin näyttö jutussa on pääosin ollut ristiriitaisen henkilötodistelun varassa. Sopimuksiin liittyvissä riidoissa on yleensä tarpeen kuulla sopimuskumppaneita henkilökohtaisesti. Vaikka tässä tapauksessa A:n ja B:n puolesta neuvotteluja sopimuksen purkamisesta onkin käynyt asianajaja, jota on kuultu jutussa todistajana, B:n todistelutarkoituksessa antama kertomus olisi saattanut antaa lisävalaistusta siihen, mitä tilauksen peruuttamisen yhteydessä ja sen jälkeen asianosaisten välillä ehkä oli sovittu.\n        Kun riita-asian oikeudenkäynnin perimmäisenä tavoitteena on saada aikaan asiallisesti oikea ratkaisu esillä olevaan riitaan, kynnystä asianosaisten kuulustelemiselle todistelutarkoituksessa ei tulisi asettaa tarpeettoman korkeaksi. Näin ollen katson, että vaikka B:llä ei ollut oikeutta tulla kuulustelluksi todistelutarkoituksessa vasta hovioikeudessa, hovioikeuden olisi kuitenkin tullut omasta aloitteestaan määrätä häntä kuulusteltavaksi siinä tarkoituksessa. Sen vuoksi katson, että juttu tulee palauttaa hovioikeuteen.\n        Oikeusneuvos Tulenheimo-Takki: Olen samaa mieltä kuin oikeusneuvos Krogerus.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "2004-07-01"
  ],
  "contributor": [
    "http://data.finlex.fi/person/4e23c80f",
    "http://data.finlex.fi/person/95a40554",
    "http://data.finlex.fi/person/35312943",
    "http://data.finlex.fi/person/689c5db7",
    "http://data.finlex.fi/person/eab40d30"
  ],
  "judgmentNumber": [
    "70"
  ],
  "date": [
    "2004-03-04"
  ],
  "subject": [
    "http://data.finlex.fi/common/Rikosasia"
  ],
  "referenceToLegislation": [
    "http://data.finlex.fi/eli/sd/1734/4/luku/25/pykala/17/momentti/1"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:2004:70"
  ],
  "year": [
    "2004"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "contributor": {
      "@id": "dcterms:contributor",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "referenceToLegislation": {
      "@id": "http://data.finlex.fi/schema/sfcl/referenceToLegislation",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    }
  }
}