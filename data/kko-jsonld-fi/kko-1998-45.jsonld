{
  "@id": "sfecli:kko/1998/45",
  "languageVersion": [
    {
      "@id": "sfecli:kko/1998/45/fin",
      "title_fi": [
        "KKO:1998:45"
      ],
      "abstract_fi": [
        "\n    A oli erehdyksessä maksanut tilisiirrolla 400 000 Yhdysvaltain dollaria B:n tilille pankissa C. Tämän jälkeen B oli siirtänyt varat C:lle velkansa lyhennykseksi. A:n vaatimus C:n velvoittamisesta palauttamaan varat hylättiin, koska C oli maksun saadessaan ollut vilpittömässä mielessä.\n    Ään.\n  "
      ],
      "hasFormat": {
        "@id": "sfecli:kko/1998/45/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Northern Shipping Companyn kanne Tampereen käräjäoikeudessa\n        Tapahtumaselostus\n        Oy A-Mekatroniikka Ab oli myynyt 22.11.1991 tehdyllä sopimuksella SKBT Penzadieselmash -nimiselle venäläiselle yhtiölle 400 000 Yhdysvaltain dollarin hinnasta teknisiä laitteita.\n        SKBT Penzadieselmashilla oli ollut samaan aikaan Northern Shipping Company -nimiseltä venäläiseltä yhtiöltä (NSC) 40 000 Yhdysvaltain dollarin määräinen saatava. SKBT Penzadieselmash ja Oy A-Mekatroniikka Ab olivat sopineet, että SKBT Penzadieselmash käytti tuota saatavaa Oy A-Mekatroniikka Ab:ltä ostamiensa laitteiden osamaksuna. Tämän seurauksena NSC oli maksanut kreikkalaisen agenttinsa Unimar S.A:n välityksellä 40 000 Yhdysvaltain dollaria Oy A-Mekatroniikka Ab:lle.\n        NSC:n oli pitänyt samaan aikaan maksaa Turun Korjaustelakka Oy:lle osasuorituksena laivankorjauksesta 400 000 Yhdysvaltain dollaria. Tämän maksun NSC oli päättänyt suorittaa itävaltalaisen yhteistyökumppaninsa Jurimor -nimisen yhtiön välityksellä.\n        NSC:n virkailija, joka oli antanut Unimar S.A:lle Oy A-Mekatroniikka Ab:n pankkiyhteystiedot 40 000 Yhdysvaltain dollarin suorituksen maksamiseksi, oli antanut samat tiedot erehdyksessä myös Jurimor -yhtiölle, vaikka sille oli pitänyt antaa Turun Korjaustelakka Oy:n pankkiyhteystiedot.\n        Virheellisten pankkiyhteystietojen vuoksi NSC oli 11.3.1992 maksanut toisaalle tarkoitetut 400 000 Yhdysvaltain dollaria Oy A-Mekatroniikka Ab:n tilille Postipankki Oy:ssä. Maksu oli tapahtunut Chase Manhattan Bankin kautta siellä olevalta Lavoro Bankin tililtä. Virheellisestä maksusta oli ilmoitettu Oy A-Mekatroniikka Ab:lle 12.3.1992.\n        NSC:n maksamat varat oli 23.3.1992 siirretty Oy A-Mekatroniikka Ab:n tililtä pankin \"perittävät\" -tilille. Varoilla oli lyhennetty Oy A-Mekatroniikka Ab:n velkoja pankille.\n        Oy A-Mekatroniikka Ab oli lainvoimaisesti velvoitettu palauttamaan perusteettomasti saamansa varat NSC:lle. Pankki oli kieltäytynyt palauttamasta varoja vedoten vilpittömään mieleensä.\n        Vaatimukset\n        NSC vaati ensisijaisesti, että Postipankki Oy velvoitetaan palauttamaan sanotut 400 000 Yhdysvaltain dollaria oikealle omistajalleen eli NSC:lle 16 prosentin korkoineen 12.4.1992 lukien. Toissijaisesti yhtiö vaati, että pankki velvoitetaan suorittamaan sanottu määrä korkoineen NSC:lle vahingonkorvauksena.\n        Vaatimusten perusteet\n        NSC:n ensisijainen vaatimus perustui siihen, ettei Postipankki Oy tilimaksun vastaanottajana voinut saada vilpittömän mielen suojaa varojen oikeaa omistajaa kohtaan. NSC:n omistusoikeus varoihin ei ollut lakannut sillä, että ne oli kirjattu Oy A-Mekatroniikka Ab:n tilille, mistä yhtiö oli siirtänyt ne pankille velkojensa lyhennykseksi. Varat eivät olleet sekoittuneet Oy A-Mekatroniikka Ab:n tai pankin varoihin, joten ne olivat palautettavissa.\n        Toissijaisen vaatimuksensa perusteeksi NSC katsoi, että pankki oli huolimattomuudellaan aiheuttanut sen, että NSC:n oli ollut suoritettava 400 000 Yhdysvaltain dollarin suuruinen maksu laivankorjauksesta uudelleen oikealle vastaanottajalle Turun Korjaustelakka Oy:lle. Pankin olisi pitänyt tietää varat sanotuin tavoin vastaanottaessaan, etteivät ne kuuluneet Oy A-Mekatroniikka Ab:lle.\n        Hyvän pankkitavan mukaan pankin tuli tuntea asiakkaansa ja tämän liiketoiminnan laatu ja laajuus. Pankin piti selvittää, mistä asiakas oli hankkinut varat, jotka se aikoi siirtää esimerkiksi pankille, jos pankki havaitsi, että maksu poikkesi määrältään tavanomaisesta tai ei muutoin sopinut yhteen asiakkaan taloudellisen tilanteen kanssa. NSC viittasi muun muassa luottolaitostoiminnasta annetun lain 96 §:ään sekä Pankkitarkastusviraston rahanpesun estämiseksi antamiin ohjeisiin.\n        Oy A-Mekatroniikka Ab oli perustettu vuonna 1989 15 000 markan osakepääomalla. Postipankki Oy oli myöntänyt yhtiölle 2,2 miljoonan markan määräisen valuuttaluoton, jonka yhtiö oli nostanut 15.6.1990. Yhtiön tulojen tuli muodostua lähinnä provisioista sen välittäessä omissa nimissään kauppoja muun muassa Venäjän markkinoilla. Yhtiöllä oli ollut elokuusta 1990 lähtien taloudellisia vaikeuksia ja toistuvia julkisia maksuhäiriöitä. Syksyllä 1991 yhtiötä oli haettu konkurssiin, mutta hakemus oli rauennut. Pankki oli 11.2.1992 irtisanonut valuuttaluoton maksulaiminlyöntien vuoksi. Tämäkin osoitti, ettei pankki ollut uskonut yhtiön mahdollisuuksiin.\n        Pankilla yhtiön toiminnasta ja odotettavissa olevista tuotoista olleet arviot olivat perustuneet yhtiön toimitusjohtajan omiin ilmoituksiin ja odotuksiin, jotka eivät olleet toteutuneet. Yhtiön tilinpäätöstietoja vuosilta 1990 ja 1991 pankilla ei ollut ollut käytössään.\n        Pankin olisi tullut selonottovelvollisuutensa perusteella tarkistaa, mistä erittäin huonossa taloudellisessa tilassa oleva yhtiö oli yhtäkkiä saanut 400 000 Yhdysvaltain dollaria.\n        Pankki oli tiennyt, ettei Oy A-Mekatroniikka Ab:n toiminta liittynyt millään tavoin merenkulkuun. Pankin olisi tullut epäillä yhtiön oikeutta varoihin senkin johdosta, että suoritus oli tullut varustamoyhtiöltä.\n        Pankki oli tiennyt myös SKBT Penzadieselmashin ja Oy A-Mekatroniikka Ab:n sopimuksesta. Pankin olisi tullut kuitenkin huomata, ettei 400 000 Yhdysvaltain dollarin tulo Oy A-Mekatroniikka Ab:n tilille voinut johtua tuosta sopimuksesta, koska sen oli tilille siirtänyt NSC, jolla ei ollut sanotun sopimuksen kanssa mitään tekemistä.\n      \n      \n        Postipankki Oy:n vastaus\n        Postipankki Oy kiisti kanteen ja vaati sen hylkäämistä.\n        Maksu Oy A-Mekatroniikka Ab:n tilille oli tapahtunut niin sanottuna ulkoisena ketjusiirtona. Pankki oli suorittanut vain maksua koskevan kirjauksen. Tilille kirjaamishetken jälkeen tilinhaltijalla oli määräämisvalta tilille tulleisiin varoihin. Pankille oli vasta 3.4.1992 ilmoitettu siitä, että suoritus oli ollut virheellinen. Oy A-Mekatroniikka Ab oli siirtänyt varat jo 23.3.1992 pankin \"perittävät\" -tilille velkojensa lyhennykseksi.\n        Pankki vetosi siihen, että se oli ollut vilpittömässä mielessä ottaessaan varat vastaan Oy A-Mekatroniikka Ab:lta. Niin sanotun pankkirahan vastaanottajan vilpittömän mielen suojasta ei ollut säännöksiä. Oli kuitenkin vanhakantaista katsoa, ettei pankkirahalla tapahtuneen tilimaksun saaja saanut vilpittömän mielen suojaa, kun sitä sai käteisellä rahalla tapahtuneen maksun saaja. Tulkinta-ohjeena pankki viittasi arvo-osuustileistä annetun lain 27 §:ään, jonka mukaan arvo-osuuden luovutuksensaaja sai vilpittömän mielen suojaa.\n        Vilpittömän mielen suojasta riippumatta pankki sai joka tapauksessa sekoittumissuojaa ja konversiosuojaa. NSC:n varojen sekoittuminen muihin varoihin oli tapahtunut jo monta kertaa siihen mennessä, kun pankki oli ottanut rahamäärän vastaan. Sekoittumista oli tapahtunut luultavasti jo silloin, kun NSC:n varat olivat olleet sen itävaltalaisen yhteistyökumppanin Jurimor -yhtiön tilillä. Myös valuutta oli vaihtunut, kun suoritus Oy AMekatroniikka Ab:n tilille oli tehty Yhdysvaltain dollareissa ja suoritus pankille Suomessa markoissa. Suoritus ei ollut pysynyt samana, koska valuuttakurssimuutokset olivat vaikuttaneet sen määrään.\n        Pankki ei ollut myöskään tehnyt mitään virhettä varojen kirjaamisen tai siirtämisen yhteydessä eikä se ollut laiminlyönyt toimia hyvää pankkitavan mukaisesti. Kysymyksessä ei ollut ollut sellainen virhekirjaus, jonka korjaamiseen pankilla olisi ollut oikeus.\n        Pankilla ei ollut ollut tiedossaan mitään sellaista seikkaa, joka olisi antanut sille aiheen olettaa, että Oy A-Mekatroniikka Ab ei ollut varojen oikea omistaja.\n        Pankki oli tiennyt Oy A-Mekatroniikka Ab:n ja SKBT Penzadieselmashin välisestä sopimuksesta. Oy A-Mekatroniikka Ab:n toimitusjohtaja oli useita kertoja suullisesti ilmoittanut pankille, että yhtiö kävi neuvotteluja useista, jopa kymmenien miljoonien markkojen arvoisista sopimuksista, jotka saattoivat johtaa tilauksiin. Yhtiön liiketoiminta oli ollut vielä varsin alussa eikä se ollut ollut pelkästään välityskauppaa.\n        Pankki oli vuoden 1991 loppupuolella saanut yhtiön tulosbudjetin vuodelle 1992. Tuolle vuodelle oli budjetoitu liikevaihtoa 39 550 000 markkaa. Provisiotuloja oli budjetoitu 300 000 markkaa, mikä osoitti, ettei yhtiön käynyt vain provisiopohjaista kauppaa. Yhtiön toiminnasta ja yhteistyökumppaneista annettujen tietojen perusteella pankilla ei ollut ollut aihetta epäillä yhtiön toimintapohjaa. Kun yhtiö oli vasta hiljattain perustettu pankilla ei ollut siitä vertailutietoja käytettävissään.\n        Lisäksi oli otettava huomioon, että SKBT Penzadieselmashin kanssa tehtyyn sopimukseen perustunut 40 000 Yhdysvaltain dollarin määräinen osasuoritus oli tullut Oy A-Mekatroniikka Ab:lle NSC:ltä ja että maksut Venäjältä ulkomaille usein suoritettiin ulkomaisten yhteistyökumppaneiden välityksellä muunlaisten maksuliikennejärjestelyjen hankaluuden vuoksi. Palauttamisvaatimuksen kohteena olevat varat välittänyt Chase Manhattan Bank oli tunnettu ja arvostettu rahalaitos.\n        Näistäkään syistä pankilla ei ollut ollut aihetta epäillä Oy A-Mekatroniikka Ab:n oikeutta varoihin, vaikka se olikin tiennyt yhtiön taloudellisista vaikeuksista. Yhtiön toimitusjohtaja oli siirtäessään varat pankille erikseen kysyttäessä vielä ilmoittanut, että varat olivat suoritusta kone- ja laitekaupoista. Toimitusjohtaja ei ollut sanonut, että varat liittyisivät SKBT Penzadieselmashin ja yhtiön väliseen sopimukseen eikä pankkikaan ollut sitä kysynyt.\n        Yhtiö oli ennen kyseistä 23.3.1992 tapahtunutta suoritusta maksanut 9.5.1991 valuuttaluottonsa korkoja 131 734,13 markkaa. Valuuttaluoton lisäksi 23.3.1992 tapahtuneella siirrolla oli maksettu yhtiön 140 000 markan suuruista luottoa ja 50 000 markan suuruisen luotollisen tilin velkaa sekä kaksi notariaattitoimeksiantoihin perustunutta laskua.\n      \n      \n        Käräjäoikeuden tuomio 12.5.1995\n        NSC:n 400 000 Yhdysvaltain dollarin määräinen maksusuoritus oli yhtiön omasta virheestä johtuen kirjattu 11.3.1992 Postipankissa Oy A-Mekatroniikka Ab:n tilille. Maksu oli tapahtunut pankkirahalla Chase Manhattan Bankin kautta Postipankki Oy:n toimiessa kirjauksen suorittaneena maksunsaajan tilipankkina. Varojen tultua kirjatuksi Oy A-Mekatroniikka Ab:n tilille ne olivat siirtyneet yhtiön määräysvaltaan eikä pankki olisi sen jälkeen edes voinut puuttua kirjaukseensa ilman yhtiön suostumusta.\n        Oy A-Mekatroniikka Ab:lle oli 12.3.1992 ilmoitettu suorituksen virheellisyydestä. Yhtiö ei ollut kuitenkaan palauttanut varoja, vaan oli siirtänyt ne 23.3.1992 Postipankille velkojensa lyhennykseksi. Pankille oli vasta 3.4.1992 ilmoitettu Lavoro Bankista, että Oy A-Mekatroniikka Ab ei ollut varojen oikea omistaja.\n        Pankkirahalla tapahtuneen tilimaksun saajan suojasta etenevässä sivullissuhteessa ei ollut kirjoitettuja säännöksiä eikä vakiintunutta oikeuskäytäntöä. Oikeuskirjallisuudessa (muun muassa Koulu, Tilimaksun saajan suojasta, 1991) oli katsottu, ettei tilimaksun saaja voinut vedota vilpittömään mieleensä varojen oikeaa omistajaa kohtaan, koska tilimaksu tarkoitti saatavalla maksamista.\n        Maksujen suorittaminen pankkirahalla eli tilimaksuina oli kuitenkin Suomen kaltaisissa kehittyneissä pankkijärjestelmissä tavanomaisin maksutapa. Tämä herätti kysymyksen, oliko tilimaksuihin maksunsaajan suojan osalta perusteltua soveltaa erilaisia normeja kuin esimerkiksi setelirahoilla tapahtuviin maksuihin. Tilimaksun konstruoiminen saatavalla maksamiseksi ei poistanut tämän arvioinnin tarvetta.\n        Virheellisen tilimaksun saajan siirtäessä tililleen tulleita varoja eteenpäin talous- ja maksujärjestelmän vakauden ylläpitäminen vaati virheestä tietämättömien myöhempien maksunsaajien suojaamista samalla tavalla kuin niiden, joille maksu suoritettiin rahalain tarkoittamilla laillisilla maksuvälineillä. Maksunsaajan suojan rakentaminen oikeuskirjallisuudessa esitetyllä tavalla vain muuntumis- eli konversio- ja sekoittumissuojan varaan johti sattumanvaraisiin ja keinotekoisilta vaikuttaviin lopputuloksiin.\n        Mainittujen maksutapojen erilaiseen kohteluun puheena olevassa suhteessa ei näyttänyt olevan myöskään merkittäviä oikeudellisia tai maksuliikenteen yleiseen toimivuuteen liittyviä perusteita.\n        Näin ollen ja kun samankaltaisissa tilanteissa oli pyrittävä oikeuskäytännön mukaan (esimerkiksi KKO 1988:12) valitsemaan yhdenmukaista kohtelua edistävä ratkaisu käräjäoikeus päätyi siihen, että tilimaksun saajan asema etenevässä sivullissuhteessa oli siinä määrin samanlainen kuin rahalain mukaisilla maksuvälineillä suorituksen saaneen, että viime mainittua koskeva vilpittömän mielen suoja oli ulotettava koskemaan myös tilimaksun saajaa. Osoituksena myös lainsäädännön kehittymisestä samaan suuntaan oli arvo-osuustileistä annetun lain 27 §, jonka mukaan, jos arvo-osuuden tai siihen kohdistuvan oikeuden on luovuttanut joku, jolla arvo-osuustilin kirjausten mukaan oli siihen oikeus, ei saajan oikeutta estä se, ettei luovuttajalla ollut oikeutta määrätä arvo-osuudesta, paitsi jos saaja saannon hetkellä tai oikeuden saadessaan tiesi tai hänen piti siitä tietää.\n        Pankkeja ei ollut tarpeen asettaa saantosuojan suhteen eri asemaan kuin muita maksunsaajia. Eri asia oli, millaisia vaatimuksia vilpittömälle mielelle missäkin tilanteessa oli asetettava. Postipankki Oy saattoi siten vedota vilpittömään mieleensä.\n        Kysymys oli siitä, oliko pankki menetellyt moitittavasti vastaanottaessaan Oy A-Mekatroniikka Ab:n suorituksen yhtiön velkojen lyhennykseksi eli olisiko pankin tullut erityisin toimenpitein selvittää varojen alkuperä. Mikäli pankilla oli ollut tällainen velvollisuus, se poisti pankilta vilpittömän mielen.\n        Todistajana kuultu rahoituspäällikkö Rinne oli ollut Oy A-Mekatroniikka Ab:n asiakasvastuuhenkilö Postipankki Oy:ssä. Rinteen mukaan yhtiön toimitusjohtaja oli soittanut pankkiin ja kertonut yhtiön tilille tulleesta maksusuorituksesta sekä ilmoittanut tulevansa pankkiin lyhentämään kyseisillä varoilla yhtiön velkaa. Toimitusjohtaja oli tullut pankkiin tekemään tilisiirron 19.3.1992. Rinne oli ollut kiinnostunut, mistä varat olivat yhtiölle tulleet ja tiedustellut tuolloin asiaa toimitusjohtajalta. Tämä oli vastannut suorituksen olevan kone- ja laitekaupoista.\n        Oy A-Mekatroniikka Ab:n asiakassuhde pankkiin oli alkanut vuonna 1990. Yhtiölle oli kesällä 1990 myönnetty pankista yli kahden miljoonan markan määräinen valuuttaluotto, jonka hoitamisessa yhtiöllä oli ollut siinä määrin vaikeuksia, että pankki oli irtisanonut luoton helmikuussa 1992. Tätä luottoa yhtiö oli edellä kerrotuin tavoin lyhentänyt tililleen tulleilla NSC:n varoilla.\n        Todistaja Rinteen mukaan pankin tiedot Oy A-Mekatroniikka Ab:n toiminnasta olivat perustuneet yhtiön toimitusjohtajan antamiin selvityksiin, joiden mukaan suunnitelmien toteutuessa yhtiölle oli odotettavissa useiden miljoonien markkojen arvoisia kauppoja. Toimitusjohtaja oli loppuvuodesta 1991 toimittanut pankille seuraavaa vuotta koskeneen tulosbudjetin. Siinä yhtiölle oli budjetoitu liikevaihtoa vuositasolla yli 39 miljoonaa markkaa. Pankki oli tiennyt myös yhtiön ja SKBT Penzadieselmashin välisestä vuoden 1991 lopulla tehdystä 400 000 Yhdysvaltain dollarin arvoisesta kaupasta.\n        Vähän ennen kanteessa tarkoitettua 400 000 Yhdysvaltain dollarin suoritusta oli Oy A-Mekatroniikka Ab:n tilille tullut NSC:ltä 40 000 Yhdysvaltain dollarin suoritus. Tällöin välillä jo uskonsa yhtiön mahdollisuuksiin menettänyt Rinne oli tyytyväisenä päätellyt, että yhtiön eteen tehty työ alkoi tuottaa tulosta.\n        Todistaja Rinteen mielestä Oy A-Mekatroniikka Ab:n tilille tullut 400 000 Yhdysvaltain dollarin suoritus ei ollut ristiriidassa edellä kerrottujen pankin tiedossa olleiden seikkojen kanssa. Venäjälle suuntautuvassa liiketoiminnassa maksujärjestelyt saattoivat tapahtua etukäteen. Lisäksi käytettyjen koneiden ja laitteiden arvo saattoi Venäjällä olla aivan toinen kuin Suomessa.\n        Käräjäoikeuden mukaan pankin toimintaa asiassa oli arvioitava tapahtuma-aikana voimassa olleiden määräysten ja pankkikäytännön mukaan. Pankin selvitysvelvollisuutta ei voitu johtaa suoraan rahanpesun estämiseksi laadituista erinäisistä ohjeista, koska asiassa ei ollut väitetty, että NSC:ltä tulleet varat olisivat olleet rikollisin keinoin hankittuja ja että niiden siirron tarkoituksena olisi ollut niiden rikollisen alkuperän häivyttäminen laillisin keinoin. Lähinnä oli kyse siitä, mikä oli ollut hyvän pankkitavan sisältö asianomaiseen aikaan. Pankin ja asiakkaan suhde edellytti tietynasteista luottamusta. Hyvään pankkitapaan ei siten ilman erityisiä syitä kuulunut sen selvittäminen, mihin asiakkaan tilille tullut tilimaksu perustui ja kuuluivatko varat varmasti asiakkaalle.\n        Oy A-Mekatroniikka Ab:n tilille tullut kanteessa tarkoitettu maksusuoritus oli ollut yhtiön taloudelliseen tilaan ja sen liiketoiminnan aikaisempaan tasoon nähden huomattavan suuri. Tästä syystä yhtiön toimitusjohtajalta oli tiedusteltu, mistä varat olivat peräisin. Toimitusjohtaja oli vastannut varojen olevan kone- ja laitekaupoista. Vastaus ei ollut ollut yhtiön aikaisemmin pankille antamien tietojen perusteella epäuskottava. Varojen vastaanottaminen pankin saatavien suoritukseksi oli tapahtunut harkinnan jälkeen yhtiön toimitusjohtajan pankille antamien tietojen perusteella.\n        Puheena oleva maksu oli tullut Oy A-Mekatroniikka Ab:lle tunnetun Chase Manhattan Bankin kautta. Maksut Venäjänkaupassa tapahtuivat usein länsimaisten yritysten välityksellä. Todistaja Rinteen kertomista syistä maksu ei myöskään ollut ollut sillä tavoin epäsuhteessa yhtiön toiminnasta ja tulevaisuuden odotuksista annettujen tietojen kanssa, että pankin olisi pitänyt yhtiön toimitusjohtajan antamasta vastauksesta huolimatta epäillä rikollista menettelyä ja ryhtyä muullakin tavoin selvittämään varojen alkuperää.\n        Pankki ei ollut tiennyt varat vastaanottaessaan siitä, että ne olivat tulleet Oy A-Mekatroniikka Ab:n tilille erehdyksessä. Edellä kerrotun perusteella käräjäoikeus katsoi jääneen näyttämättä, että pankin olisi pitänyt tietää tuosta seikasta sanottuna ajankohtana. Pankki oli siten ollut vilpittömässä mielessä. Kun se ei ollut toiminut asianomaisessa tilanteessa huolimattomasti, se ei voinut olla myöskään vahingonkorvausvastuussa NSC:lle.\n        Näillä perusteilla käräjäoikeus hylkäsi kanteen.\n        \n          Asian on ratkaissut käräjätuomari Häkkinen.\n        \n      \n      \n        Turun hovioikeuden tuomio 26.8.1996\n        NSC valitti hovioikeuteen. Hovioikeus ei muuttanut käräjäoikeuden tuomiota.\n        \n          Asian ovat ratkaisseet hovioikeuden jäsenet Onninen, Suvanto ja Laapas. Esittelijä Marjukka Hulkkonen.\n        \n      \n    \n    \n      MUUTOKSENHAKU KORKEIMMASSA OIKEUDESSA\n      NSC:lle myönnettiin valituslupa. Valituksessaan yhtiö toisti kanteensa. Postipankki Oy vastasi valitukseen.\n    \n    \n      KORKEIMMAN OIKEUDEN RATKAISU 23.4.1998\n      \n        Perustelut\n        Northern Shipping Company on 11.3.1992 Chase Manhattan Bank -nimisen pankin kautta erehdyksessä maksanut Oy A-Mekatroniikka Ab:n Postipankki Oy:ssä olleelle tilille 400 000 Yhdysvaltain dollaria. Oy A-Mekatroniikka Ab on 23.3.1992 maksanut sanotuilla varoilla Postipankki Oy:lle siltä olleita velkojaan. Edellä selostetut maksut on tehty tilisiirtoina eli maksamalla niin sanottuna pankkirahana. Kirjoitetussa laissa ei ole säännöksiä siitä, voiko Postipankki Oy saada tällaisessa tilanteessa suojaa varojen oikean omistajan Northern Shipping Companyn palautusvaadetta vastaan.\n        Koska pankkiraha on oikeudellisesti tilinomistajan saamista tilinpitäjäpankilta, pankkirahalla maksaminen voidaan ymmärtää maksuksi saamisen siirrolla. Mikäli tälle oikeudelliselle luonnehdinnalle annettaisiin ratkaiseva merkitys, se ilmeisesti johtaisi siihen, että Northern Shipping Company voisi velkakirjalain 27 §:stä ilmenevän periaatteen mukaan kohdistaa Postipankki Oy:öön varojen palautusvaatimuksen, jota pankki ei voisi torjua pelkästään vilpittömään mieleensä vetoamalla.\n        Muun muassa pankkijärjestelmän kehittyneisyyden ja pankeilta vaadittavan vakavaraisuuden vuoksi pankkirahan ja rahalain tarkoittamien laillisten maksuvälineiden väliset erot ovat pienentyneet. Pankkirahaa pidettäneen nykyään yleisesti rahan veroisena maksuvälineenä. Pankkirahalla tapahtunut maksu on eräissä lainkohdissa, kuten asuinhuoneiston vuokrauksesta annetun lain 35 §:n 1 momentissa, liikehuoneiston vuokrauksesta annetun lain 28 §:n 1 momentissa ja maanvuokralain 8 §:n 2 momentissa rinnastettu rahalla maksamiseen. Samat vaihdannan tarpeet, joiden johdosta on perusteltua suojata rahalain mukaisilla maksuvälineillä maksun saanutta suhteessa rahojen oikeaan omistajaan velkakirjalain 14 §:ssä säädetyin edellytyksin, vaikuttavat myös pankkirahalla maksun saaneen kohdalla. Sen vuoksi ja kun ei ole selviä vastasyitä, Korkein oikeus katsoo, että pankkirahalla suorituksen saanut saa suojaa varojen oikean omistajan palautusvaateelta velkakirjalain 14 §:stä ilmenevän periaatteen mukaisesti vilpittömän mielensä perusteella. Postipankki Oy on siten suojattu Northern Shipping Companyn palautusvaateelta edellyttäen, että pankki oli maksun 23.3.1992 saadessaan vilpittömässä mielessä eli että pankki ei tuolloin tiennyt eikä sen olisi pitänytkään tietää, että Oy A-Mekatroniikka Ab ei ollut oikeutettu varoista määräämään.\n        Pankille on vasta 3.4.1992 ilmoitettu, etteivät varat kuuluneet Oy A-Mekatroniikka Ab:lle. Kysymys on siten siitä, olisiko pankin jo aikaisemmin pitänyt havaita mainitun yhtiön määräysvallan puute. Vaikka se seikka, että kyseiset varat ovat olleet Oy A-Mekatroniikka Ab:n tilillä, on jo sinänsä luonut jonkinasteisen olettaman siitä, että varojen määräysvalta on kuulunut yhtiölle tilinomistajana, olettama ei kuitenkaan ole yksistään ollut riittävä luodakseen perustellun vilpittömän mielen. Postipankki Oy:llä on puheena olevassa tilanteessa - etenkin, kun kysymys on ollut suurehkosta summasta - lisäksi ollut jonkinasteinen selonottovelvollisuus. Käräjäoikeudessa todistajana kuultu rahoituspäällikkö Vesa Rinne olikin tiedustellut Oy A-Mekatroniikka Ab:n toimitusjohtajalta Kari Aholalta varojen alkuperää, jolloin Ahola oli ilmoittanut, että ne olivat suoritusta kone- ja laitekaupoista. Rinne oli esittänyt vielä jonkin tarkentavan kysymyksen, jonka johdosta Ahola ei kuitenkaan ollut ryhtynyt lähemmin selvittämään, mistä liiketoimista oli kysymys. Siihen nähden, mitä Ahola oli Rinteelle aikaisemmin kertonut puheena olevan yhtiön toimintasuunnitelmista ja tavoiteltavien liiketointen laajuudesta, kysymys ei kuitenkaan ole ollut niin poikkeuksellisesta suorituksesta, että pankin olisi tullut vaatia yksityiskohtainen selvitys maksun perusteena olleista liiketoimista. Luottamusta Oy A-Mekatroniikka Ab:n saaman suorituksen oikeellisuuteen on lisännyt se, että tilillepanon ja pankin saaman suorituksen välillä kuluneiden 12 päivän aikana pankille ei ollut ilmoitettu maksuerehdyksestä. Sen vuoksi Korkein oikeus katsoo, että Postipankki Oy on olosuhteisiin nähden kohtuullisessa määrin täyttänyt selonottovelvollisuutensa ja siis ollut maksun saadessaan vilpittömässä mielessä.\n        Näillä ja Northern Shipping Companyn vahingonkorvauskanteen hylkäämisen osalta alempien oikeuksien mainitsemilla perusteilla Korkein oikeus on ratkaissut asian tuomiolauselmasta ilmenevällä tavalla.\n      \n      \n        Tuomiolauselma\n        Hovioikeuden tuomion lopputulosta ei muuteta.\n      \n      \n        Asian ovat ratkaisseet oikeusneuvokset Portin (eri mieltä), Paasikoski (eri mieltä), Raulos, Hidén (eri mieltä) ja Kitunen. Esittelijä Jyrki Rinnemaa (mietintö).\n      \n      \n        Esittelijän mietintö ja eri mieltä olevien jäsenten lausunnot\n        Virkaa toimittava nuorempi oikeussihteeri Rinnemaa: Korkein oikeus lausunee ratkaisunaan seuraavaa.\n        Northern Shipping Company on 11.3.1992 Chase Manhattan Bank -nimisen pankin kautta erehdyksessä maksanut Oy A-Mekatroniikka Ab:n Postipankki Oy:ssä olleelle tilille 400 000 Yhdysvaltain dollaria. Oy A-Mekatroniikka Ab on 23.3.1992 maksanut sanotuilla varoilla Postipankki Oy:lle siltä olleita velkojaan. Suoritukset ovat tapahtuneet tilisiirtoina eli maksamalla niin sanotulla pankkirahalla. Oy A-Mekatroniikka Ab on sittemmin lainvoimaisesti velvoitettu palauttamaan sanottu määrä perusteettomana etuna Northern Shipping Companylle. Tässä jutussa on kysymys siitä, voiko varat kerrotuin tavoin saanut Postipankki Oy saada suojaa varojen oikean omistajan palautusvaatimusta vastaan.\n        Pankkirahalla tapahtuneen tilimaksun saajan suojasta ei ole säännöksiä kirjoitetussa laissa eikä siitä ole myöskään vakiintunutta oikeuskäytäntöä. Soveltuvin osin on kuitenkin mahdollista noudattaa velkakirjalaista ilmeneviä periaatteita.\n        Koska pankkiraha on oikeudellisesti tilinomistajan saamista tilinpitäjäpankilta, pankkirahalla maksaminen on mahdollista ymmärtää maksuksi saamisen siirrolla. Mikäli tällaiselle oikeudelliselle luonnehdinnalle annettaisiin ratkaiseva merkitys, se ilmeisesti johtaisi siihen, että Northern Shipping Company voisi velkakirjalain 27 §:stä ilmenevän periaatteen mukaan kohdistaa Postipankki Oy:öön varojen palautusvaatimuksen, jota pankki maksun saajana ei voisi torjua pelkästään vilpittömään mieleensä vetoamalla.\n        Muun muassa pankkijärjestelmän kehittyneisyyden vuoksi pankkirahan ja rahalain tarkoittamien laillisten maksuvälineiden väliset erot ovat kuitenkin pienentyneet. Pankkirahaa pidetäänkin nykyään yleisesti rahan veroisena maksuvälineenä. Pankkirahalla tapahtunut maksu on eräissä lainkohdissa, kuten asuinhuoneiston vuokrauksesta annetun lain 35 §:n 1 momentissa, liikehuoneistojen vuokrauksesta annetun lain 28 §:n 1 momentissa ja maanvuokralain 8 §:n 2 momentissa rinnastettu rahalla maksamiseen.\n        Samat vaihdannan tarpeet, joiden johdosta on perusteltua suojata rahalain mukaisilla maksuvälineillä maksun saanutta suhteessa rahojen oikeaan omistajaan velkakirjalain 14 §:ssä säädetyin edellytyksin, vaikuttavat myös pankkirahalla maksun saaneen kohdalla. Sen vuoksi ja kun ei ole selviä vastasyitä, Korkein oikeus katsonee, että pankkirahalla suorituksen saanut saa suojaa varojen oikean omistajan palautusvaateelta velkakirjalain 14 §:stä ilmenevän periaatteen mukaisesti vilpittömän mielensä perusteella. Postipankki Oy on siten suojattu Northern Shipping Companyn palautusvaateelta edellyttäen, että pankki ei maksun 23.3.1992 saadessaan ole tiennyt eikä sen olisi pitänytkään tietää, ettei Oy A-Mekatroniikka Ab ollut oikeutettu varoista määräämään.\n        Pankille on vasta 3.4.1992 ilmoitettu, etteivät varat kuuluneet Oy A-Mekatroniikka Ab:lle. Kysymys on siten siitä, olisiko pankin jo varat vastaanottaessaan pitänyt havaita yhtiön määräysvallan puute.\n        Vaikka se seikka, että kyseiset varat ovat olleet Oy A-Mekatroniikka Ab:n tilillä, on jo sinänsä luonut jonkinasteisen olettaman siitä, että niiden määräysvalta on kuulunut yhtiölle tilinomistajana, se ei kuitenkaan yksistään ole riittänyt luomaan perusteltua vilpitöntä mieltä. Postipankki Oy:llä on puheena olevassa tilanteessa - varojen määräkin huomioon ottaen - lisäksi ollut jonkinasteinen selonottovelvollisuus.\n        Kuten käräjäoikeuden tuomiosta ilmenee, pankki on varat vastaanottaessaan ollut tietoinen siitä, että Oy A-Mekatroniikka Ab:n taloudellinen tila oli ollut huono aina sen perustamisesta vuonna 1989 lähtien. Pankin yhtiölle myöntämät luotot, muun ohessa 2,2 miljoonan Suomen markan määräinen valuuttaluotto, olivat olleet hoitamatta. Mainittua valuuttaluoton pääomaa ei ollut osaksikaan suoritettu. Yhtiö oli ainoastaan 9.5.1991 pankin tieten muualta lainatuilla varoilla suorittanut luoton myöhästyneitä korkoja.\n        Samoin pankki on tiennyt, ettei yhtiöllä ollut alkuvuoteen 1992 mennessä ollut todellista tuloksellista liiketoimintaa tai ainakaan sellaiseen liittyvää rahaliikennettä pankissa juuri lainkaan. Yhtiö ei ollut esittänyt pankille tilinpäätöstietojaan. Toisaalta yhtiö oli vuoden 1991 loppupuolella esittänyt pankille venäläisen Penzadieselmash -nimisen yhtiön kanssa solmimansa 400 000 Yhdysvaltain dollarin arvoisen kauppasopimuksen venäjänkielisen kappaleen sekä tulevaa vuotta 1992 koskeneen tulosbudjettinsa, jonka sisältöä on selostettu käräjäoikeuden tuomiossa.\n        Näistä asiakirjoista ja yhtiön toimitusjohtajan omista odotuksista ja suullisista selvityksistä huolimatta pankissa yhtiön vastuuhenkilönä toiminut rahoituspäällikkö Rinne on käräjäoikeuden tuomiosta ilmenevin tavoin todistajana kuultaessa kertonut, että hän oli ehtinyt jo alkuvuoteen 1992 mennessä menettää uskonsa yhtiön mahdollisuuksiin. Tämä osoittaa, että pankin tiedossa olleiden seikkojen perusteella suuria suorituksia yhtiölle ei ollut myöskään ollut odotettavissa. Yhtiön esittämistä selvityksistä huolimatta pankki olikin 11.2.1992 irtisanonut mainitun valuuttaluoton maksulaiminlyöntien vuoksi.\n        Yhtiön toimitusjohtajan tarjoutuessa lyhentämään yhtiön tilille tulleella 400 000 Yhdysvaltain dollarin suorituksella yhtiön velkaa pankille pankki on todistaja Rinteen kertomuksesta päätellen tahtonut tarkemmin selvittää suorituksen alkuperän jopa siitä huolimatta, että suoritus oli tullut yhtiön tilille arvostetusta ulkomaisesta pankista ja sen tarkoittamat varat lisäksi olleet yhtiön tilillä jo jonkin aikaa. Rinne ei kertomansa mukaan ollut kytkenyt suoritusta edellä mainittuun venäjänkieliseen sopimukseen. Pankki ei siten yhtiön tilille noin kuukautta aikaisemmin tulleesta 40 000 Yhdysvaltain dollarin suorituksesta huolimatta ole ollut vakuuttunut yhtiön oikeudesta noinkin suureen suoritukseen.\n        Todistaja Rinteen tiedustellessa 19.3.1992 pankkiin tilisiirtoa tekemään saapuneelta yhtiön toimitusjohtajalta sitä, mistä varat olivat peräisin, toimitusjohtaja on vastannut: \"Kone- ja laitekaupoista.\" Rinne on kertomansa mukaan pyytänyt toimitusjohtajalta tarkempaa selvitystä sitä kuitenkaan saamatta.\n        Korkein oikeus katsonee, ettei Rinteen toimitusjohtajalta varojen alkuperästä saama ylimalkainen selitys ole ollut riittävä selvitys hälventämään sitä epäluuloa, jota pankki on mainitun tilisiirron tapahtumisaikaan vallinneissa olosuhteissa tuntenut varojen alkuperän suhteen. Ottaen huomioon pankin asema maksunsaajana ja sillä käytössään olleet mahdollisuudet selvittää varojen alkuperä tarkemmin pankin menettely ei osoita siltä sellaista varovaisuutta, jota tässä tapauksessa voidaan perustellusti maksuliikenteen ammattilaiselta edellyttää.\n        Tämän vuoksi pankin ei voida katsoa olleen vilpittömässä mielessä sen ottaessa vastaan Oy A-Mekatroniikka Ab:n sille siirtämät 400 000 Yhdysvaltain dollaria, joiden oikea omistaja on Northern Shipping Company. Esitetyillä perusteilla Korkein oikeus kumonnee hovioikeuden ja käräjäoikeuden tuomiot. Postipankki Oy velvoitettaneen suorittamaan Northern Shipping Companylle 400 000 Yhdysvaltain dollaria 16 prosentin korkoineen 12.4.1992 lukien sekä korvaukseksi oikeudenkäyntikuluista asiassa 185 000 markkaa, jolle korvaukselle on maksettava viivästyskorkoa korkolain 4 §:n 3 momentissa tarkoitetun korkokannan mukaan siitä lukien, kun kuukausi on kulunut Korkeimman oikeuden tuomion antopäivästä.\n        Oikeusneuvos Hidén: Hyväksyn mietinnön.\n        Oikeusneuvos Paasikoski: Olen samaa mieltä kuin oikeusneuvos Hidén.\n        Oikeusneuvos Portin: Northern Shipping Company oli 11.3.1992 eri pankkiyhteyksien kautta suorittanut 400 000 Yhdysvaltain dollaria Oy A-Mekatroniikka Ab:n tilille Postipankki Oy:ssä. Northern Shipping Company oli maksamassa sanotun määrän eräälle toiselle yhtiölle, mutta erehdyksessä maksu ohjattiin sanotulle tilille. Erehdys on johtunut siitä, että Northern Shipping Company edellisenä syksynä oli suorittanut 40 000 Yhdysvaltain dollarin määrän Oy A-Mekatroniikka Ab:lle yhtiön puheena olevalle tilille. Northern Shipping Company on huomannut erehdyksen ja 12.3.1992 ilmoittanut siitä Oy A-Mekatroniikka Ab:lle, mutta vasta 3.4.1992 Postipankki Oy:lle. Sitä ennen eli 23.3.1992 Oy A-Mekatroniikka Ab oli sanotuilla varoilla maksanut Postipankki Oy:lle siltä olleita velkojaan. Pankki oli tuolloin tietoinen osakeyhtiön taloudellisista vaikeuksista, muun muassa pankki oli irtisanonut osakeyhtiölle myöntämänsä 2,2 miljoonan Suomen markan valuuttaluoton, koska luottoa ei ollut hoidettu lainaehtojen mukaisesti. Pankin rahoituspäällikkö Vesa Rinne on todistajana kertonut ennen lainojen maksua tiedustelleensa Oy A-Mekatroniikka Ab:n johtajalta rahojen alkuperää ja saaneensa pyöreän vastauksen.\n        Henkilö, jonka pankkitilille maksu on tullut virheellisen maksuosoitteen johdosta, on velvollinen palauttamaan varat maksun suorittajalle. Näin siinäkin tapauksessa, että hän vilpittömässä mielessä olisi käyttänyt noita varoja. Sitä vastoin henkilö, jolle varat erehdyksessä saanut on suorittanut maksun rahoista, joita hän ei olisi saanut käyttää, ei ole velvollinen palauttamaan saamiaan varoja, ellei hän tiedä eikä hänellä ole ollut perusteltua syytä otaksua, että maksu tapahtui varoilla, joita maksaja ei saa käyttää. Yleisen maksuliikkeen turvallisuuden vuoksi on asetettava kynnys korkealle sen seikan määräämiseksi, milloin maksunsaajan epäilyyn on perusteltu syy.\n        Pankin oikeus puuttua asiakkaansa tilillä oleviin varoihin, sen jälkeen kun maksu on kirjattu asiakkaan tilille, on poikkeuksellinen. Jos pankki estää asiakasta käyttämästä tilillään olevia varoja, se voi joutua korvaamaan siitä johtuvan vahingon (ks. KKO 1994:37).\n        Oy A-Mekatroniikka Ab on pankin tieten pyrkinyt kaupantekoon Venäjän markkinoilla ja osakeyhtiö oli saanut Postipankki Oy:ltä 2,2 miljoonan Suomen markan valuuttalainan käyttöomaisuusinvestointeja varten. Yhtiö oli runsaat kaksi kuukautta aikaisemmin saanut tililleen maksun Northern Shipping Companylta. Nyt kysymyksessä oleva tilillepano oli määrältään tosin ollut huomattava, mutta se oli samaa suuruusluokkaa kuin edellä mainittu laina. Tilillepanosta oli kulunut kaksitoista päivää eikä pankille ollut ilmoitettu maksuerehdyksestä. Näissä olosuhteissa Postipankki Oy:llä ei ole ollut perusteltua syytä estää Oy A-Mekatroniikka Ab:tä käyttämästä sen tilillä olleita varoja. Näin ollen pankki ei ole toiminut huolimattomasti sen salliessa Oy A-Mekatroniikka Ab:n määrätä tilistään. Liioin ei ole perustetta asettaa pankki palautusvelvollisuuden osalta periaatteessa toiseen asemaan kuin muut maksunsaajat.\n        Näin ollen Postipankki Oy ei ole velvollinen korvaamaan tai palauttamaan Northern Shipping Companylle Oy A-Mekatroniikka Ab:lta saamaansa maksua.\n        Näillä perusteilla olen Korkeimman oikeuden tuomiolauselmasta ilmenevällä kannalla.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1998:45"
  ],
  "description": [
    "http://data.finlex.fi/voc/kko/swe/3c857449",
    "http://data.finlex.fi/voc/kko/fin/9858e7bc",
    "http://data.finlex.fi/voc/kko/fin/4e002201",
    "http://data.finlex.fi/voc/kko/swe/eb45bd27",
    "http://data.finlex.fi/voc/kko/fin/3ed018f8",
    "http://data.finlex.fi/voc/kko/swe/3b900f64"
  ],
  "judgmentNumber": [
    "45"
  ],
  "date": [
    "1998-03-04"
  ],
  "issued": [
    "1998-04-23"
  ],
  "creator": [
    "http://data.finlex.fi/common/KKO"
  ],
  "year": [
    "1998"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}