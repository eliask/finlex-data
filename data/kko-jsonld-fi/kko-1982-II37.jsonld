{
  "@id": "sfecli:kko/1982/II37",
  "languageVersion": [
    {
      "@id": "sfecli:kko/1982/II37/fin",
      "title_fi": [
        "KKO:1982-II-37"
      ],
      "abstract_fi": [
        "\n    Ulkomailla suoritettavasta rakennustyöstä 5.7.1977 tehdyn työsopimuksen mukaan työntekijän matkan työkohteeseen piti alkaa arviolta 1.8.1977. Lähtöpäivä oli kuitenkin viivästynyt 21.6.1978 saakka rakennuskohteessa tarvittavien koneiden ja laitteiden maahantuonnissa ilmenneiden vaikeuksien ja osittain rakennustyön tilaajan suunnitelmien muutosten johdosta. Työntekijälle oli TSL 27 §:n 1 mom:n nojalla maksettava palkka myös ajalta 1.8.1977 - 21.6.1978, kun työsuorituksen estyminen oli johtunut työnantajalle ennalta arvattavasta ja siten osaltaan myös työnantajasta riippuvasta syystä ja kun työntekijä oli työsopimuksen nojalla ollut tuon ajan työnantajan käytettävissä.\n    Ään\n  "
      ],
      "hasFormat": {
        "@id": "sfecli:kko/1982/II37/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      A oli rakennusyhtiöille B:lle, C:lle, D:lle ja E:lle tiedoksi toimitetun haasteen nojalla Helsingin RO:ssa kertonut, että hän oli 5.7.1977 solminut mainittujen yhtiöiden muodostaman työyhteenliittymän X:n kanssa työsopimuksen. Siinä A oli sitoutunut työskentelemään työyhteenliittymän Teheranin kaupungissa Iranissa sijaitsevan keskusraudoittamon työnjohtajana. Työsuhteen oli sovittu alkavan lähtöpäivästä Iraniin 1.8.1977. Työsuhteen tuli kestää kolme vuotta. Sopijapuolilla oli oikeus vain erittäin painavista syistä irtisanoa työsopimus kolmen kuukauden koeaikana ja muutoin työsopimuslain 43 §:ssä tarkoitetuilla perusteilla. Työyhteenliittymä oli sitoutunut järjestämään A:n morsiamen matkan työkohteeseen ja hankkimaan sieltä A:lle ja hänen morsiamelleen yhteisen asunnon. Kokonaispalkaksi oli sovittu 6 200 markkaa kuukaudessa. Erikseen piti lisäksi sopia vapaan asunnon ja A:n käytettävissä olevan auton korvauksesta.\n      Edellä kerrotun työsopimuksen johdosta A oli irtisanonut aikaisemmat työ- ja vuokrasuhteensa Suomessa sekä myynyt irtaimen omaisuutensa. Omaisuuden myynti oli kiireen vuoksi tapahtunut alihintaan. A oli myös kesällä 1977 luopunut työsopimuksen vuoksi hakemasta erästä virkaa, johon hänellä olisi ollut hyvä mahdollisuus tulla valituksi. Sovittu lähtöpäivä oli siirtynyt niin että A oli päässyt lähtemään Iraniin vasta 21.6.1978. Siihen saakka A oli ollut työyhteenliittymän käytettävissä sopimuksen mukaisesti saamatta kuitenkaan työyhteenliittymästä riippuvasta syystä tehdä sovittua työtä. Työsuhteen alettua työyhteenliittymä oli rikkonut työsopimuksen siten, ettei se ollut järjestänyt A:n morsiamen matkaa Iraniin. A oli näillä perusteilla 11.8.1978 purkanut työsopimuksen.\n      Sen vuoksi a oli vaatinut, että B myötäpuolineen velvoitettaisiin suorittamaan hänelle palkkaa 1.8.1977 ja 22.6.1978 väliseltä sekä 22.8.1978 ja 31.7.1980 väliseltä ajalta laskettuna 6 200 markan kuukausipalkan mukaan yhteensä 210 800 markkaa, arvioituna asuntoedun korvauksena sanotulta ajalta 17 000 markkaa, työsuhteen alkamisen viivästymisestä aiheutuneista muuttokustannuksista 500 markka, matkakuluista 240 markkaa, puhelinkuluista 200 markkaa, varustautumisrahasta, jonka työyhteenliittymä oli pidättänyt A:lta ja hänen morsiameltaan 3 000 markkaa, A:n morsiamen rokotuksesta ynnä muista kuluista 200 markkaa, lomakorvauksena 5 456 markkaa, lomaltapaluurahan ennakkoa 909 markkaa sekä muusta vahingosta ja haitasta, joka aiheutui auton ja muun irtaimen omaisuuden myymisestä alihintaan, vakituisen asunnon menettämisestä, sopimuksen ennenaikaisen lakkaamisen johdosta aiheutuneesta työttömyydestä ja henkisestä kärsimyksestä, 37 200 markkaa eli yhteensä 275 505 markkaa, joista oli vähennettävä A:n 21.6.1978 mennessä saama työttömyyskorvaus 6 800 markkaa.\n      B:n myötäpuolineen vastustettua kannetta RO p. 14.9.1979 oli lausunut selvitetyksi, että B:n myötäpuolineen rakennusvientiä varten muodostaman, rekisteriin merkitsemättömän työyhteenliittymän X:n ja A:n välillä oli 5.7.1977 tehty työsopimus A:n työskentelystä työnjohtajana työyhteenliittymän Teheranin kaupungissa Iranissa rakentaman rakennuskohteen keskusraudoittamossa. Sopimusehtojen mukaan työsuhde alkaisi työntekijän lähtöpäivästä ja kestäisi ilman eri sopimusta kolme vuotta sanotusta päivästä. Lisäksi oli sovittu työsopimukseen liittyvästä kolmen kuukauden koeajasta, jona aikana työnantajalla oli oikeus määrätä työsuhde päättymään ilman irtisanomisaikaa ja palauttaa työntekijä hänen kotimaahansa.\n      Myös oli jutussa käynyt ilmi, että A oli lähtenyt työhön Iraniin vasta 21.6.1978. Hän oli irtisanonut työsopimuksensa Iranissa 11.8.1978, minkä jälkeen hänelle oli maksettu palkka saman 21 päivään.\n      Asianosaiset olivat jutussa eri mieltä siitä, mitä päivää oli pidettävä työsopimuksessa tarkoitettuna työntekijän lähtöpäivänä, josta sopimusehtojen mukaan työsuhde oli alkanut. Asianosaisten sopimuskappaleissa, jotka kummatkin olivat molempien sopijapuolten allekirjoittamat, oli tästä erilaiset merkinnät. Eroavuus merkinnöissä oli johtunut siitä, että sopimusehdoista sovittaessa oli niin työyhteenliittymää edustaneella insinöörillä kuin myös A:lla ollut käytettävissään ennalta valmiiksi laaditut sopimuskappaleet. Kumpikin oli sitten tehnyt omaan kappaleeseensa merkinnät avoimiksi jätettyihin kohtiin neuvottelun kulun mukaisesti. Sopimuskappaleita ei ollut ainakaan kaikilta kohdin ennen allekirjoittamista puolin ja toisin tarkistettu.\n      A:n täyttämässä sopimuskappaleessa ei ollut merkitty päivämäärää siihen kohtaan, jossa sanottiin: \"Sopimuksen mukainen työsuhde alkaa työntekijän lähtöpäivänä, joka on suunnilleen / 19 \". Sitä vastoin hän oli merkinnyt päivämäärän 1.8.1977 lähtöpäivää osoittavaan kohtaan, jonka jälkeen jäljessä kirjoitus \"(Merkitään kun tiedossa)\". Yhtymän edustaja puolestaan oli kirjoittanut arvioitua lähtöpäivää koskevaan kohtaan päiväyksen 1.8.1977, mutta jättänyt täyttämättä lopullista lähtöpäivää koskevan kohdan, joka oli täytetty vasta A:n työnteon alettua Iranissa.\n      Jutussa oli myös näytetty, että yhtymän edustaja oli sopimusta tehtäessä ilmoittanut A:lle, ettei hänen matkansa tarkka lähtöaika, josta työsuhde luettaisiin alkavaksi, ollut vielä tiedossa. Yhtymän puolesta oli lisäksi 28.7.1977 päivätyllä kirjeellä ilmoitettu A:lle, että alustavasti ilmoitettu lähtöaika tulisi siirtymään, ja myös 26.9.1977 päivätyllä kirjeellä, ettei lähtöpäivä silloinkaan ollut arvioitavissa.\n      Esitetty selvitys, jota tuki myös työsopimuskaavakkeen rakenne ja sen sanamuoto osoitti, että työ oli sovittu alkavaksi vasta A:n Iraniin lähtemisestä, joka oli tapahtunut 21.6.1978. Yksistään sen, että A oli ilmeisesti erehdyksessä merkinnyt alustavaksi kaavaillun lähtöpäivän omaan sopimuskappaleeseensa työnteon alkamisajankohdaksi, ei voitu katsoa aiheuttaneen yhtymälle työsopimuslain 27 §:n 1 momentin säännöksen perusteella palkanmaksuvelvollisuutta ennen työn tekemisen alkamista. RO katsoi, ettei jutussa ollut esitetty muutakaan perustetta, joka velvoittaisi yhtymän suorittamaan A:lle hänen vaatimiaan palkkaa, asuntoedun korvausta, vuosilomakorvausta ja lomaltapaluurahaa työnteon 21.6.1978 alkamista edeltäneeltä ajalta.\n      Jutussa oli käynyt ilmi, että asianosaiset olivat työsopimusta allekirjoittaessa olleet käsityksessä, että A:n työnteko Iranissa alkaisi todennäköisesti elokuun 1977 alun tienoilla. Ilmeisenä oli pidettävä, ettei sopimuksen allekirjoittamishetkellä lomautettuna ollut A ollut sen vuoksi etsinyt itselleen muuta työtä lähtöpäivän siirtymisen varalta. Kun A oli, luottaen työsuhteen alkamisesta annettuun ilmoitukseen, ryhtynyt heti toimiin pitempiaikaista ulkomailla oleskeluaan varten muun muassa irtainta omaisuutta myymällä, hänen oli katsottava tästä syystä kärsineen vahinko. Tuo vahinko oli osaltaan johtunut työnantajan A:lle antamista työsuhteen alkamista koskevista virheellisiksi osoittautuneista seikoista, joista yhtymän oli katsottava olevan vastuussa. Vahingonkorvauksen suuruutta harkittaessa oli otettava huomioon, että yhtymä oli vasta marraskuussa 1977 ilmoittanut A:lle työsuhteen alkamisen vielä siirtyvän huomattavan ajan ja että A:n siten oli katsottava olleen ainakin tuohon ajankohtaan saakka sidottu tekemäänsä työsopimukseen. Kun A ei ollut esittänyt luotettavaa selvitystä kärsimänsä vahingon määrästä RO katsoi kohtuullisen korvauksen määräksi 5 000 markkaa.\n      Mitä sitten tuli A:n vaatimiin korvauksiin työsopimuksen ennenaikaisen päättymisen johdosta, RO totesi, että A oli irtisanoessaan työsopimuksen 11.8.1978 katsonut yhtymän menetelleen vastoin työsopimuksen ehtoja laiminlyömällä järjestää hänen kanssaan ns. avoliitossa eläneen naishenkilön matkustamisen A:n työpaikalle Iraniin ja oleskelun siellä. Tältä osin jutussa oli selvinnyt, että työsopimusta neuvoteltaessa A:n ja työyhtymän edustajan välillä oli käyty keskustelua tällaisesta järjestelystä ja sen sisällyttämisestä työsopimukseen. Niin yhtymän kuin A:nkin haltuun jääneisiin sopimuskappaleisiin tehdyt merkinnät osoittavat, että kysymys sanotun seuralaisen Iraniin matkustamisesta ja siellä oleskelemisesta oli jäänyt myöhemmin erikseen sovittavaksi. Neuvottelun kulusta esitetyn selvityksen perusteella RO katsoi, että 5.7.1977 allekirjoitetun työsopimuksen ehdoksi ei ollut sovittu, että yhtymä olisi sitoutunut järjestämään A:n seuralaisen matkustamiseen Iraniin, vaan tuolloin sopimus oli jäänyt yksinään A:ta itseään koskevaksi.\n      Kun A ei ollut näyttänyt, että po. sopimusehdosta olisi myöhemminkään yhtymää sitovasti sovittu, RO katsoi, ettei A:lla ollut ollut työsopimuksen purkamiseen sellaista työnantajan tahallista tai huolimattomasta menettelystä johtuvaa perustetta, joka työsopimuslain 51 §:n 2 momentin mukaan, huomioon ottaen että yhtymällä oli näissä oloissa ollut oikeus sopimusehtojen mukaan periä takaisin A:lle varustelurahaa maksamaansa 1 500 markkaa, velvoittaisi yhtymän suorittamaan hänelle vahingonkorvausta työsuhteen ennenaikaisen lakkaamisen johdosta.\n      Edellä esittämillään perusteilla RO oli, hyläten kanteen muutoin, velvoittanut B:n, C:n, D:n ja E:n yhteisvastuullisesti suorittamaan A:lle vahingonkorvauksena 5 000 markkaa. Kun kanne oli pääosiltaan hylätty, B myötäpuolineen velvoitettiin osallistumaan A:n juttukulujen korvaamiseen välttämättömiksi katsotuilla 1 000 markalla.\n      Helsingin HO, jonka tutkittavaksi A oli saattanut jutun t. 21.5.1980 oli katsonut selvitetyksi, että työsopimusta 5.7.1977 tehtäessä oli lähtöpäiväksi Iraniin arvioitu 1.8.1977. A oli viimeksi mainitusta päivästä lukien ollut työsopimuksen mukaisesti työnantajan käytettävissä todelliseen lähtöpäivään 21.6.1978 saakka. Työn alkamisen viivästyminen Iranissa oli aiheutunut siitä, ettei rakennuskohteessa tarvittavia koneita ja laitteita ollut voitu ajoissa toimittaa tuontilisenssien saamisessa ilmenneiden vaikeuksien takia. Viivästyminen oli siten aiheutunut työsopimuslain 27 §:n 2 momentissa tarkoitetussa asianosaisista riippumattomasta syystä. A:lla oli niin ollen oikeus saada sovittu palkka enintään kahdelta viikolta. Sen vuoksi HO oli jättänyt asian RO:n päätöksen varaan muutoin paitsi että B myötäpuolineen velvoitettiin suorittamaan A:lle, paitsi RO:n jo tuomitsemaa 5 000 markan vahingonkorvausta, kahden viikon palkkana 1.8.1977 lukien sovitun 6 200 markan kuukausipalkan mukaan laskettuna 3 100 markkaa ja että B:n myötäpuolineen A:lle maksettava oikeudenkäyntikulujen korvaus korotettiin 2 000 markaksi.\n      Pyytäen valituslupaa A haki muutosta HO:n tuomioon. Lupa myönnettiin. B, C, D ja E yhteisesti anoivat niiltä hakemuksen johdosta pyydetyn vastauksen.\n    \n    \n      \n      KKO t. tutki jutun. A oli HO:n toteamin tavoin ollut 1.8.1977 lähtien työsopimuksen mukaisesti työnantajan käytettävissä todelliseen lähtöpäivään 21.6.1978 saakka ja niin ollen työsopimussuhteessa X-yhtymään. Lähtöpäivän viivästyminen, joka työnantajan 28.7 ja 26.9.1977 A:lle lähettämien kirjeiden mukaan oli vaikuttanut työsopimuksen ehtoihin vain lähtöpäivän siirtymisenä, oli pääasiallisesti aiheutunut siitä, että rakennuskohteessa tarvittavien koneiden ja laitteiden tuontilisenssien saamisessa oli ilmennyt vaikeuksia ja osittain myös siitä, että rakennustyön tilaajan suunnitelmissa oli tapahtunut muutoksia. Kun kysymys oli ollut vieraassa maassa tapahtuvasta rakennustoiminnasta, jonka luonteeseen olennaisesti kuuluivat tuontilisenssien hankinta ja sopijapuolen suunnitelmien mahdolliset muutokset, eivät ilmoitetut työn alkamisen viivästymisen syyt olleet olleet yhtymälle ennalta arvaamaton seikka. A:n työn suorituksen este ei siten ollut ollut sellainen työnantajasta riippumaton este, jota tarkoitettiin työsopimuslain 27 §:n 2 momentissa.\n      Ei ollut selvitetty, että A:n ja yhtymän kesken olisi sovittu palkanmaksuvelvollisuudesta tai palkan määrästä työnteon alkamisen viivästymisen ajalta. Yhtymä ei myöskään ollut näyttänyt, että se olisi ilmoittanut A:lle lähtöpäivän viivästymisestä siten, että A:lla olisi ollut mahdollisuus viivästymisaikana ryhtyä muulla työllä ansaitsemaan. Työsopimuksen mukainen A:lle Iranissa maksettava palkanomainen korvaus oli määritelty huomioon ottanen normaalista suomalaisesta työajasta poikkeava työaika, joten tuota palkkaa ei voitu pitää perusteena Suomessa työn suorituksen estymisen ajalta maksettavalle palkalle. Sanotun työsopimuksen mukaan oli A:n TEL-maksujen perusteena oleva palkka 2 850 markkaa, jota siten voitiin pitää A:lle Suomessa maksettavana keskimääräisenä kuukausipalkkana.\n      Edellä mainituilla perusteilla KKO muutti HO:n tuomiota siten, että B myötäpuolineen työsopimuslain 27 §:n 1 momentin nojalla velvoitettiin yhteisvastuullisesti suorittamaan A:lle HO:n tuomitseman palkan sijasta palkkana ajalta 1.8.1977 -21.6.1978 2 850 markan mukaan kuukaudelta 30 495 markkaa, mistä määrästä oli vähennettävä A:n vähennettäväksi myöntämät 6 800 markkaa. Tuomittuja vahingonkorvausta ja oikeudenkäyntikuluja koskevilta osilta sekä sikäli kuin A:n vaatimukset oli enemmälti hylätty HO:n tuomio jäi pysyväksi.\n      \n        Eri mieltä olevien jäsenten lausunnot\n        Ylimääräinen oikeusneuvos Pentti Surakka: tutkiessani jutun katson, ettei A ole esittänyt syytä muuttaa HO:n tuomiota, johon B ja sen myötäpuolet ovat tyytyneet. Asian laadun vuoksi yhtiöt saavat itse kärsiä niillä vastauksen antamisesta olleet kulut.\n        Oikeusneuvos Pirkko Surakka: olen KKO:n tuomiolauselmasta ilmenevällä kannalla muutoin paitsi että pidän A:lle yhtymästä riippuvasta syystä tapahtuneen työn suorituksen estymisen ajalta maksettavan palkan perusteena työsopimuksen edellyttämää 6 200 markan kuukausipalkka Iranissa. Kun siitä vähennettävä, mitä A:lta on säästynyt työsuorituksen puuttumisen johdosta ulkomailla arvioin yhtymän A:lle maksettavan palkan määräksi 4 000 markkaa kuukaudelta. Näin ollen velvoitan B:n myötäpuolineen yhteisvastuullisesti suorittamaan A:lle HO:n tuomitseman palkan sijasta palkkana ajalta 1.8.1977 - 21.6.1978 42 800 markkaa, mistä määrästä määrään vähennettäväksi A:n vähennettäväksi myöntämät 6 800 markkaa.\n        Oikeusneuvos Jalanko oli samaa mieltä kuin ylimääräinen oikeusneuvos Pentti Surakka.\n      \n      \n        Ratkaisuun osallistuneet: oikeusneuvos Saarni-Rytkölä ja ylimääräinen oikeusneuvos Roos\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1982-04-06"
  ],
  "judgmentNumber": [
    "II37"
  ],
  "date": [
    "1981-02-19"
  ],
  "subject": [
    "http://data.finlex.fi/common/Rikosasia"
  ],
  "referenceToLegislation": [
    "http://data.finlex.fi/eli/sd/1994/763/luku/7/pykala/27"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1982:II37"
  ],
  "year": [
    "1982"
  ],
  "description": [
    "http://data.finlex.fi/voc/kko/swe/3f875c9c",
    "http://data.finlex.fi/voc/kko/fin/f28a6de1",
    "http://data.finlex.fi/voc/kko/swe/a6424e9f"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "referenceToLegislation": {
      "@id": "http://data.finlex.fi/schema/sfcl/referenceToLegislation",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}