{
  "@id": "sfecli:kko/1987/102",
  "languageVersion": [
    {
      "@id": "sfecli:kko/1987/102/fin",
      "title_fi": [
        "KKO:1987:102"
      ],
      "abstract_fi": [
        "\n    Oikeudenkäymiskaaren 11 luvun 11 §:n 1 momentin säännöksen siitä, miten haastetaan liikkeenharjoittaja, jonka voidaan olettaa piileskelevän, katsottiin koskevan myös haastettavan liiketoimintaan liittymättömiä asioita.\n    Ään.\n  "
      ],
      "hasFormat": {
        "@id": "sfecli:kko/1987/102/fin/txt",
        "content_fi": [
          "\n    \n      ALEMPIEN OIKEUKSIEN RATKAISUT\n      \n        Tampereen raastuvanoikeuden päätös 1.10.1985\n        Raastuvanoikeus on lausunut selvitetyksi, että A ja B oli tuomittu Turun hovioikeuden 15.10.1982 antamalla tuomiolla asumuseroon sekä saman hovioikeuden 26.10.1984 antamalla tuomiolla avioeroon. Tampereen raastuvanoikeuden määräämä pesänjakaja oli 9.1.1985 saattanut loppuun puolisoiden omaisuuden osituksen. Osituksen moittimiseksi A oli ottanut B:tä vastaan haasteen, joka oli Tampereen raastuvanoikeudesta annettu 22.3.1985 ja jossa asia oli määrätty käsiteltäväksi 11.6.1985 pidettävässä raastuvanoikeuden istunnossa.\n        Haasteen tiedoksiantoa varten A:n asiamies oli lähettänyt haasteasiakirjat Helsingin raastuvanoikeuden asianomaiselle haastemiehelle, joka oikeudessa todistajana kuultuna on kertonut yrittäneensä turhaan useita kertoja haastamista varten tavoittaa B:tä hänen silloisesta kotiosoitteestaan. Kun se ei ollut onnistunut, haastemies oli jättänyt B:lle tämän kotiosoitteeseen useita raastuvanoikeuden lomakkeelle laadittuja ilmoituksia, joihin oli merkitty haastemiehen osasto, vastaanottoaika ja nimi ja joissa oli pyydetty ottamaan yhteyttä. Haastemies on edelleen kertonut havainneensa, että joku oli noutanut sanottuun osoitteeseen jätetyn postin. Lisäksi talonmies oli hänelle kertonut, että B oli käynyt asunnossaan tiedoksiantoyritysten aikana.\n        Asiassa on lisäksi selvitetty, että B oli yhdessä erään toisen henkilön kanssa omistanut avoimen yhtiön, jolla oli ollut kiinteä toimipaikka Helsingissä. Liike oli ollut auki kello 8-16 ja siellä oli pääasiassa ollut paikalla toinen henkilö, kun taas B yleensä oli ollut myyntimatkoilla eri puolilla maata.\n        Haastemies on kertonut soittaneensa useita kertoja sanottuun liikkeeseen tavoittaakseen B:tä. Kun hän ei ollut tässä onnistunut, hän oli jättänyt puhelimeen vastanneelle henkilölle B:lle tarkoitetun yhteydenottopyynnön. Haastemies on lisäksi kertonut muutaman kerran käyneensä sanotussa liikkeessä B:tä kuitenkaan tavoittamatta.\n        Raastuvanoikeus on katsonut selvitetyksi, että haastemies oli haastamista varten etsinyt B:tä, jolla oli vakinainen asuinpaikka Suomessa, häntä kuitenkaan tapaamatta ja saamatta tietoa, missä hän tai asiamies, jolla oli oikeus hänen puolestaan vastaanottaa haaste, oleskeli, ja että ilmenneiden seikkojen perusteella haastemies oli voinut olettaa B:n piileskelevän. Haastemies olikin 7.5.1985 jättänyt jäljennöksen haasteasiakirjoista Helsingin poliisilaitoksen Pasilan toimitaloon ja samana päivänä lähettänyt tästä postin välityksellä ilmoituksen B:lle hänen kotiosoitteellaan. Asian käsittely oli tällä perusteella aloitettu raastuvanoikeudessa 11.6.1985 B:n ollessa poissa käsittelystä ja asia oli lykätty 20.8.1985 pidettyyn istuntoon.\n        Kun vastaajaksi haastettavan B:n oli näytetty harjoittavan liikettä, jolla oli ollut hänen poissa ollessaan hoitaja, eikä jäljennöstä haasteasiakirjoista ollut annettu B:n poissa ollessa liikettä hoitaneelle henkilölle, raastuvanoikeus on B:n väitteen johdosta oikeudenkäymiskaaren 11 luvun 11 §:n 1 momentin ja 16 luvun 3 §:n 2 momentin nojalla jättänyt A:n kanteen tutkittavaksi ottamatta sekä velvoittanut A:n suorittamaan B:lle oikeudenkäyntikulujen korvauksena 4.000 markkaa.\n      \n      \n        Turun hovioikeuden päätös 23.5.1986\n        Hovioikeus, jonka tutkittavaksi A oli saattanut jutun, on jättänyt asian raastuvanoikeuden päätöksen varaan ja velvoittanut A:n suorittamaan B:lle korvaukseksi tällä jutun vuoksi hovioikeudessa olleista kuluista 1.200 markkaa.\n      \n    \n    \n      MUUTOKSENHAKU KORKEIMMASSA OIKEUDESSA\n      Valituslupa on myönnetty 22.8.1986. A on valituksessaan katsonut, että säännös, jonka mukaan liikkeenharjoittaja, kun hänen voidaan olettaa piileskelevän, saadaan haastaa antamalla jäljennös haasteasiakirjoista sille, joka hänen poissa ollessaan hoitaa liikettä, tarkoittaa ainoastaan liiketoimintaa koskevia haasteita. Kun tässä jutussa oli kysymys puolisoiden avioeron johdosta suoritetusta osituksesta ja siis heidän yksityiselämäänsä liittyvästä asiasta eikä B:n harjoittamaa liiketoimintaa koskevasta riidasta, B:n haastaminen raastuvanoikeuden päätöksessä kerrotulla tavalla oli tapahtunut oikein. Sen vuoksi A on vaatinut hovioikeuden ja raastuvanoikeuden päätösten kumoamista ja jutun palauttamista raastuvanoikeuteen.\n      B on antanut häneltä pyydetyn vastauksen muutoksenhakemukseen.\n    \n    \n      KORKEIMMAN OIKEUDEN RATKAISU\n      \n        Perustelut\n        Liikkeenharjoittaja, jonka voidaan ilmenneiden seikkojen perusteella olettaa piileskelevän, haastetaan oikeudenkäymiskaaren 11 luvun 11 §:n 1 momentin mukaan siten, että jäljennös haasteasiakirjoista annetaan sille, joka hänen poissa ollessaan hoitaa hänen liikettään. Tässä säännöksessä ei haastettavan liikettä koskevia asioita ja hänen muita asioitaan ole asetettu toisiinsa nähden eri asemaan, joten lainkohdan tarkoittamassa tilanteessa liikkeenharjoittaja haastetaan mainitulla tavalla myös muissa kuin hänen liikettään koskevissa asioissa.\n        B:tä on haastamista varten etsitty, mutta häntä ei ole tavattu eikä ole saatu tietoa, missä hän tai asiamies, jolla on ollut oikeus hänen puolestaan vastaanottaa haaste, on oleskellut, ja esitetyn selvityksen perusteella on voitu olettaa haastettavan piileskelleen. Kun B:llä on ollut Helsingissä kiinteä liikepaikka, jossa hänen poissa ollessaan on ollut liikettä hoitava henkilö, olisi B:n haastaminen tullut toimittaa antamalla jäljennös haasteasiakirjoista hänen liikkeensä hoitajalle.\n      \n      \n        Päätöslauselma\n        Hovioikeuden päätöksen lopputulosta ei muuteta. A velvoitetaan korvaamaan B:n vastauskulut Korkeimmassa oikeudessa 1.100 markalla.\n        \n          Ratkaisuun osallistuneet: oikeusneuvokset Jalanko, Nikkarinen, Riihelä, Lehtonen (eri mieltä) ja Tulenheimo-Takki\n        \n      \n      \n        Eri mieltä olevan jäsenen lausunto\n        Oikeusneuvos Lehtonen: Katson oikeudenkäymiskaaren 11 luvun 11 §:n 1 momentista ilmenevän, että siinä säädetty menettely, jonka mukaan haastettaessa vastaajaa, joka harjoittaa liikettä, jäljennös haasteasiakirjoista on annettava sille, joka haastettavan poissa ollessa hoitaa hänen liikettään, on tarkoitettu helpottamaan liiketoimintaa koskevien haasteiden tiedoksiantamista. Menettelyä ei sen vuoksi voida soveltaa muita asioita koskevien haasteiden tiedoksiantamiseen.\n        Jutussa on selvitetty, että haastemies on haastamista varten etsinyt vastaajaa B:tä, jolla silloin on ollut vakinainen asuinpaikka Helsingissä, häntä kuitenkaan tapaamatta ja saamatta tietoa, missä vastaaja tai asiamies, jolla oli oikeus hänen puolestaan vastaanottaa haaste, oleskeli. Ilmenneiden seikkojen perusteella on voitu olettaa vastaajan piileskelevän. Kun myöskään ketään vastaajan kotiväkeen kuuluvaa ei ollut tavattu eikä haasteella vireille pantava asia ole koskenut vastaajan liikettä, haaste on saatu edellä mainitun pykälän 1 ja 2 momentin mukaan toimittaa, kuten on näytetty tapahtuneenkin, antamalla haasteasiakirjojen jäljennös Helsingin poliisilaitoksen asianomaiseen toimitaloon ja lähettämällä tästä postin välityksellä ilmoitus vastaajalle hänen osoitteellaan. Sen vuoksi harkitsen oikeaksi, kumoten hovioikeuden ja raastuvanoikeuden päätökset muilta kuin todistajanpalkkioita koskevilta osin, hylätä vastaajan haasteväitteen lakiin perustumattomana ja palauttaa jutun Tampereen raastuvanoikeuteen, jonka tulee ilmoituksesta ottaa se uudelleen käsiteltäväkseen ja antaa siinä lainmukainen ratkaisu.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1987-10-23"
  ],
  "judgmentNumber": [
    "102"
  ],
  "date": [
    "1986-10-15"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1987:102"
  ],
  "year": [
    "1987"
  ],
  "description": [
    "http://data.finlex.fi/voc/kko/fin/8c98fafd",
    "http://data.finlex.fi/voc/kko/swe/62cad270"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}