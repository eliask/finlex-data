{
  "@id": "sfecli:kko/1985/II39",
  "languageVersion": [
    {
      "@id": "sfecli:kko/1985/II39/fin",
      "title_fi": [
        "KKO:1985-II-39"
      ],
      "abstract_fi": [
        "\n    Kunnan rakennuslautakunta oli myöntänyt rakennusluvan määräalan omistajalle A:lle, joka oli rakennuslupapäätöksen perusteella rakentanut määräalalle rakennuksen. Kun rakennuslupapäätöstä koskevassa julkipanossa oli mainittu A:n rakennuslupahakemuksen koskevan A:n omistamaa toista tilaa eikä määräalaa, rakennuslupa-asia oli siitä tehdyn kantelun jälkeen palautettu tämän virheen johdosta rakennuslautakunnalle uuden julkipanon toimittamista varten. Asian oltua uudelleen rakennuslautakunnan käsiteltävänä oli rakennuslupapäätös valituksen johdosta kumottu. A:lle ei ollut myönnetty rakentamiseen poikkeuslupaa ja hänet oli velvoitettu purkamaan rakennus. Kun rakennuslupapäätöksen kumoaminen ja rakennuksen purkaminen rakennustyön suorittamisen jälkeen oli johtunut rakennuslautakunnan syyksi luettavasta menettelystä, kunta oli velvollinen suorittamaan A:lle julkipanossa tapahtuneen virheen johdosta vahingonkorvausta.\n  "
      ],
      "hasFormat": {
        "@id": "sfecli:kko/1985/II39/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Kangasniemen kihlakunnanoikeudessa\n        A on Kangasniemen kunnalle 10.9.1979 toimitetun haasteen nojalla lausunut, että hän oli yhdessä vaimonsa B:n kanssa ostanut 25.10.1974 vahvistetulla kauppakirjalla Kangasniemen kunnan Vuojalahden kylässä sijaitsevasta Metsälän tilasta RN:o 3:11 noin 0,6 hehtaarin suuruisen määräalan, joka rajoittui A:n ja B:n samassa kylässä ennestään omistamaan Kivipaatelan tilaan RN:o 3:6. Lohkomistoimituksessa, joka oli lopetettu 26.3.1975, määräalasta muodostettavalle tilalle oli annettu nimeksi Pekanmaa ja jakomerkiksi 3:11a. Kunnan rakennuslautakunta oli 9.9.1975 antamallaan päätöksellä myöntänyt A:lle luvan loma-asunnon rakentamiseen Metsälän tilasta ostetulle määräalalle. Rakennusluvan myöntämisen jälkeen A oli aloittanut loma-asunnon rakentamisen ja rakennus oli valmistunut kesäkuussa 1976. Eräiden määräalan rajanaapureiden kanneltua rakennuslautakunnan päätöksestä Mikkelin lääninoikeus oli 4.3.1977 antamallaan päätöksellä palauttanut asian rakennusluvan julkipanossa tapahtuneen virheellisyyden vuoksi rakennuslautakunnalle uuden lainmukaisen julkipanon toimittamista varten. Rakennuslautakunnan toimittamassa julkipanossa oli ollut sellainen virhe, että rakennuslautakunnan kokouksessa käsitellyn A:n rakennuslupahakemuksen oli ilmoitettu koskevan eri tilaa, kuin mistä oli ollut kysymys, eli Kivipaatelan tilaa. A:lle annetussa rakennuslupapäätöksessä oli sitä vastoin ollut oikeaa tilaa koskeva merkintä. Rakennuslautakunta oli toimittanut uuden julkipanon ennen 12.4.1977 pitämäänsä kokousta, jolloin tehdystä rakennusluvan myöntämistä koskevasta päätöksestä oli valitettu Mikkelin lääninoikeuteen. Lääninoikeus oli 20.9.1977 kumonnut lupapäätöksen sillä perusteella, ettei rakennuslupaa olisi tullut myöntää ennen kuin alueelle oli vahvistettu rantakaava tai lääninhallitus oli myöntänyt poikkeusluvan rakentamiseen. A:n haettua muutosta lääninoikeuden päätökseen Korkein hallinto-oikeus oli 24.1.1978 antamallaan päätöksellä pysyttänyt lääninoikeuden päätöksen lopputuloksen sillä perusteella, että rantakaavan laatiminen oli alueen rakentamisen ja muun käytön suunnittelemiseksi rakennuslain 123 a §:n mukaan ollut tarpeen jo 9.9.1975 rakennuslautakunnan myöntäessä rakennusluvan. A:n haettua poikkeuslupaa saada käyttää määräalaa lomarakennuksen rakennuspaikkana rantakaavaa laatimatta Mikkelin lääninhallitus oli 26.6.1978 hylännyt hakemuksen. A:n haettua muutosta lääninhallituksen päätökseen Korkein hallinto-oikeus oli 26.9.1978 antamallaan päätöksellä pysyttänyt lääninhallituksen päätöksen lopputuloksen. Tämän jälkeen rakennuslautakunta oli 12.6.1979 määrännyt A:n purkamaan rakennuksen uhalla, että purkaminen muutoin tultaisiin suorittamaan kunnan toimesta hänen kustannuksellaan, mistä päätöksestä A:n tekemän valituksen Mikkelin lääninhallitus oli 12.10.1979 hylännyt. A:n haettua muutosta lääninoikeuden päätökseen Korkein hallinto-oikeus oli 29.5.1980 antamallaan päätöksellä pysyttäessään lääninoikeuden päätöksen määrännyt rakennuksen purettavaksi 30.9.1980 mennessä. Edellä mainituilla perusteilla A on katsonut, että rakennuslautakunta oli menetellyt virheellisesti myöntäessään rakennusluvan, vaikkei lupaa, ottaen huomioon rakennuslain säännökset ja sisäasiainministeriön ohjeet rakennusten lukumäärästä ranta-alueella, olisi tullut myöntää, koska alue oli ollut jo ennestään täyteen rakennettu. Lisäksi rakennuslautakunta oli 5.9.1975 huolimattomuudesta toimittanut A:n rakennuslupahakemusta koskevan päätöksen julkipanon täysin virheellisesti. Sen vuoksi ja kun molemmat virheellisyydet olivat aiheutuneet siitä, ettei ollut noudatettu tehtävän suorittamiselle sen laatu ja tarkoitus huomioon ottaen kohtuudella asetettavia vaatimuksia, A on vaatinut, että kunta velvoitettaisiin suorittamaan hänelle korvaukseksi virheellisestä menettelystä aiheutuneesta vahingosta rakennuksen arvona 52.285 markkaa, rakennuksen purkukustannukset sekä valitus- ja poikkeuslupa-asioiden ja muiden tarpeellisten toimenpiteiden hoitamisesta asiantuntijalle maksetut kulut ja palkkiot yhteensä 5.602,10 markkaa laillisine korkoineen. Lisäksi A on vaatinut oikeudenkäyntikulujensa korvaamista.\n        A on 10.5.1980 kunnalle toimitetun lisähaasteen nojalla vaatinut kunnan velvoittamista suorittamaan hänelle korvaukseksi aikaisemmin rakennuksen arvona vaaditun määrän asemasta 90.000 markkaa sekä rakennuksen purkukustannusten määränä 3.500 markkaa, molemmat erät laillisine korkoineen.\n      \n      \n        Kunnan vastaus\n        Kunta on muun muassa lausunut, ettei 26.3.1975 toimitettua lohkomista ollut merkitty maarekisteriin, minkä vuoksi rakennuslupa oli myönnetty ehdolla, ettei rakennettava huvila muodostanut myöhemminkään ostetun maa-alueen kanssa erillistä rakennuspaikkaa. Ehdolla oli tarkoitettu sitä, että A:n ja B:n aikaisemmin omistama Kivipaatelan tila ja heidän ostamansa määräala eivät saaneet muodostaa kahta erillistä rakennuspaikkaa. Näin ollen A:lla ja B:llä ei ollut ollut oikeutta rakentaa määräalalle ennen kuin kiinteistönmuodostusta koskeva ehto oli täyttynyt eli Kivipaatelan tila ja sanottu määräala oli muodostettu yhdeksi rekisteriyksiköksi. A oli yhdessä vaimonsa kanssa 29.1.1976 tehnyt hakemuksen alueiden yhdistämiseksi eli siis vasta sen jälkeen, kun rakennuslupa-asiassa oli jo tehty kantelu. Lisäksi A oli jättänyt noudattamatta rakennuslupapäätöksessä olleita katselmusehtoja. A ja B olivat 27.5.1977 myyneet Kivipaatelan tilan, millä toimenpiteellä A oli menettänyt mahdollisuuden poikkeusluvan saamiseen. Vuonna 1975 ei paikallisille rakennusviranomaisille ollut ollut vielä selvää, että kysymyksessä olevalla alueella vallitsi niin sanottu rantakaavallinen rakennuskielto. Julkipanossa ollut vähäinen virhe oli aiheutunut siitä, että A oli rakennuslautakunnalle antamassaan lisäselvityksessä korostanut Kivipaatelan tilan ja määräalan yhteenkuuluvuutta. Näin ollen rakennuslautakunta, joka tuolloin oli ollut ylityöllistetty, oli noudattanut rakennusluvan myöntäessään ja julkipanon toimittaessaan toimen tai tehtävän suorittamiselle sen laatu ja laajuus huomioon ottaen kohtuudella asetettavia vaatimuksia. Rakennuksen arvo oli enintään 37.650 markkaa. Purkukustannuksista esitetty korvausvaatimus oli perusteeton, koska purettaessa jäävän rakennusmateriaalin arvo vastasi purkukustannuksia. Kunta ei ollut velvollinen korvaamaan ennen oikeudenkäyntiä rakennuslupa-asian hoitamisesta aiheutuneita kustannuksia. Näillä perusteilla ja muutoinkin kunta on pyytänyt, että kanne hylättäisiin tai että tuomittavaa korvausta ainakin soviteltaisiin vahingonkorvauslain 6 luvun 1 §:n nojalla. Lisäksi kunta on vaatinut oikeudenkäyntikulujensa korvaamista.\n      \n      \n        Kihlakunnanoikeuden päätös 20.8.1980\n        Kihlakunnanoikeus on lausunut selvitetyksi, että A:n ja B:n puolisoiden ostettua 25.10.1974 vahvistetulla kauppakirjalla mainitusta Metsälän tilasta RN:o 3:11 noin 0,6 hehtaarin alueen, joka rajoittui A:n ja B:n omistamaan Kivipaatelan tilaan RN:o 3:6, tarkoituksin rakentaa alueelle loma-asunto ja A:n haettua rakennuslautakunnalta rakennuslupaa sanotulle lohkomistoimituksessa Pekanmaa -nimen saaneelle määräalalle, rakennuslautakunta oli julkipanolla 5.9.1975 ilmoittanut päätöksestä A:n lupahakemukseen koskien Kivipaatelan tilaa RN:o 3:6 ja sitten 9.9.1975 hyväksynyt puheena olevan kesähuvilan rakentamisen Pekanmaan tilalle RN:o 3:11.\n        Päätöksen saatua lainvoiman A oli rakentanut huvilan kysymyksessä olevalle alueelle. Rakennus oli valmistunut kesäksi 1976.\n        Eräiden naapureiden kanneltua rakennuslupapäätöksestä Mikkelin lääninoikeus oli 4.3.1977 antamallaan päätöksellä rakennusluvan julkipanossa tapahtuneen virheen vuoksi palauttanut asian rakennuslautakunnalle. Oikaistun julkipanon jälkeen rakennuslautakunta oli 12.4.1977 uudelleen hyväksynyt hakemuksen.\n        Sitten kun viimeksi mainitusta päätöksestä oli valitettu, lääninoikeus oli 20.9.1977 kumonnut rakennuslupapäätöksen sillä perusteella, ettei lupaa ollut voitu antaa ennen rantakaavan vahvistamista tai poikkeusluvan myöntämistä. Korkein hallinto-oikeus oli pysyttänyt päätöksen 24.1.1978 antamallaan päätöksellä todeten, että rantakaavan laatiminen oli ollut tarpeen jo rakennuslautakunnan päätöstä annettaessa. Koska A ei sittemmin ollut saanut myöskään poikkeuslupaa rakentamiselle, rakennuslautakunta oli 12.6.1979 määrännyt rakennuksen purettavaksi ja päätös oli pysytetty myöhemmin Korkeimmassa hallinto-oikeudessa.\n        Kunta oli vahingonkorvauslain 3 luvun 2 §:n nojalla velvollinen korvaamaan rakennuslautakunnan 5.9.1975 antamassa julkipanossa olleesta virheestä A:lle aiheutuneen vahingon.\n        Korvausten osalta kihlakunnanoikeus on katsonut, että A:lle oli aiheutunut vahinkoa rakennuksen arvona arviolta 40.000 markkaa ja tarpeellisista asian hoitamiskuluista 5.602 markkaa, mutta rakennuksen purkukustannuksista tehdyt vaatimukset on katsottu ennenaikaisiksi.\n        Sen vuoksi kihlakunnanoikeus on, hyläten kanteen enemmälti, velvoittanut kunnan maksamaan A:lle mainitut 45.602 markkaa 5 prosentin korkoineen 10.9.1979 lukien ja korvaamaan A:n oikeudenkäyntikulut 5.000 markalla.\n      \n      \n        Itä-Suomen hovioikeuden tuomio 3.5.1984\n        Hovioikeus, jonka tutkittavaksi A ja kunta olivat saattaneet jutun, on katsonut, että kunta oli vastuussa rakennuslautakunnan 5.9.1975 toimittamassa julkipanossa olleesta virheestä A:lle aiheutuneen vahingon korvaamisesta, koskei julkipanon toimittamisessa ollut noudatettu toimen suorittamiselle sen laatu ja tarkoitus huomioon ottaen kohtuudella asetettavia vaatimuksia. Sitä vastoin kunta ei ollut vastuussa rakennuslautakunnan 9.9.1975 antamalla rakennuslupapäätöksellä, vaikkei lupaa olisi tullut myöntää edellä mainitussa Korkeimman hallinto-oikeuden 24.1.1978 antamassa päätöksessä mainituista syistä, A:lle väitetyksi aiheutuneesta vahingosta, koska rakennuslautakunnan oli tältä osin katsottava noudattaneen toimen suorittamiselle sen laatu ja tarkoitus huomioon ottaen kohtuudella asetettavia vaatimuksia. Kihlakunnanoikeuden rakennuksen arvon osalta tuomitsemaa korvausta oli pidettävä, ottaen huomioon rakennuksesta saatavien rakennustarvikkeiden arvo, oikeudenkäymiskaaren 17 luvun 6 §:n nojalla arvioiden kohtuullisena. Rakennuksen purkukustannuksista esitetty korvausvaatimus ei ollut ennenaikainen, koska A oli määrätty purkamaan kysymyksessä oleva loma-asunto 31.8.1979 mennessä rakennuslautakunnan 12.6.1979 antamalla päätöksellä, josta päätöksestä A:n tekemän valituksen lääninoikeus oli 12.10.1979 hylännyt määräten kuitenkin purkamiselle asetetun määräajan pidennettäväksi 31.12.1979 saakka. Tämän lääninoikeuden päätöksen Korkein hallinto-oikeus oli puolestaan 29.5.1980 antamallaan päätöksellä pysyttänyt pidentäen kuitenkin rakennuksen purkamiselle asetetun määräajan 30.9.1980 saakka. A:lle rakennuksen purkukustannuksina aiheutuva vahinko on arvioitu sanotun lainkohdan nojalla 3.500 markaksi. Näillä ja kihlakunnanoikeuden mainitsemilla perusteilla hovioikeus on katsonut, ettei ollut syytä muuttaa kihlakunnanoikeuden päätöstä muulla tavoin kuin että kunnan oli korvattava A:lle rakennuksen purkukustannuksista 3.500 markkaa. Näin ollen hovioikeus on velvoittanut kunnan suorittamaan A:lle rakennuksen arvona ja tarpeellisista asian hoitokuluista tuomitut korvaukset mukaan luettuina 49.102 markkaa viiden prosentin korkoineen 10.9.1979 lukien ja korvaukseksi oikeudenkäyntikuluista hovioikeudessa 700 markkaa.\n      \n    \n    \n      VAATIMUKSET, VALITUSLUVAN MYÖNTÄMINEN JA VÄLITOIMI\n      Kunta on pyytänyt valituslupaa sekä vaatinut hovioikeuden tuomion kumoamista ja kanteen hylkäämistä kokonaisuudessaan. Valituslupa on myönnetty 3.9.1984. A on antanut häneltä pyydetyn vastauksen.\n    \n    \n      KORKEIMMAN OIKEUDEN RATKAISU\n      \n        Perustelut\n        Rakennuslautakunnan myöntäessä 9.9.1975 A:lle rakennusluvan kesähuvilan rakentamiseksi A:n ja B:n Kangasniemen kunnan Vuojalahden kylässä olevasta Metsälän tilasta RN:o 3:11 ostamalle määräalalle on 5.9.1975 päivätyssä rakennuslautakunnan kokousta koskevassa rakennuslain 140 §:ssä tarkoitetussa julkipanossa mainittu A:n rakennuslupahakemuksen koskevan A:n ja B:n omistamaa mainitun määräalan vieressä sijaitsevaa Kivipaatelan tilaa RN:o 3:6. Rakennusluvan myöntämistä koskevasta päätöksestä ei ollut valitettu. Julkipanossa ollut virhe on siitä tehdyn kantelun jälkeen johtanut siihen, että rakennuslupa-asia on palautettu rakennuslautakunnalle uuden julkipanon toimittamista varten. A on kuitenkin saanut rakennuslupapäätöksen nojalla siinä rakentamiselle asetetut ehdot huomioon ottaen rakentaa määräalalle rakennuslupahakemuksessa tarkoitetun rakennuksen. Rakennuslupapäätös on sitten alempien oikeuksien ratkaisuissa mainituin tavoin kumottu eikä A:lle ole myönnetty poikkeuslupaa rakentamiseen. A on joutunut Korkeimman hallinto-oikeuden 29.5.1980 annetun päätöksen nojalla purkamaan rakennuksen.\n        Rakennuslupapäätöksen kumoaminen ja rakennuksen purkaminen rakennustyön suorittamisen jälkeen ovat johtuneet rakennuslautakunnan syyksi luettavasta menettelystä. Tämän vuoksi ja koska julkipanon toimittamisessa ei ole noudatettu toimen suorittamiselle sen laatu ja tarkoitus huomioon ottaen kohtuudella asetettavia vaatimuksia, kunta on vahingonkorvauslain 3 luvun 2 §:n nojalla vastuussa A:lle julkipanossa olleesta virheestä aiheutuneen vahingon korvaamisesta.\n        Kunnan on suoritettava A:lle korvaukseksi hovioikeuden tuomiossa mainitut määrät eli kustannuksista, jotka A:lle on rakentamisesta aiheutunut, 40.000 markkaa, huvilarakennuksen purkamiskustannuksista 3.500 markkaa sekä tarpeellisista asian hoitamiskuluista 5.602 markkaa korkoineen.\n      \n      \n        Tuomiolauselma\n        Hovioikeuden tuomion lopputulosta ei muuteta. Kangasniemen kunta velvoitetaan suorittamaan A:lle korvaukseksi hänellä vastauksen antamisesta täällä olleista kuluista 1.300 markkaa.\n        \n          Ratkaisuun osallistuneet: oikeusneuvokset Jalanko, Heinonen, Portin, Nybergh ja Hiltunen\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1985:II39"
  ],
  "description": [
    "http://data.finlex.fi/voc/kko/fin/017458f6",
    "http://data.finlex.fi/voc/kko/swe/f0563270"
  ],
  "judgmentNumber": [
    "II39"
  ],
  "date": [
    "1984-10-30"
  ],
  "issued": [
    "1985-03-11"
  ],
  "creator": [
    "http://data.finlex.fi/common/KKO"
  ],
  "year": [
    "1985"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}