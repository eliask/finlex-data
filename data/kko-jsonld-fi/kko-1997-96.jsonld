{
  "@id": "sfecli:kko/1997/96",
  "languageVersion": [
    {
      "@id": "sfecli:kko/1997/96/fin",
      "title_fi": [
        "KKO:1997:96"
      ],
      "abstract_fi": [
        "\n    Velkajärjestelyä hakenut X ja hänen asuinkumppaninsa Y, joka ei ollut hakenut velkajärjestelyä, omistivat yhdessä asuntonaan käyttämänsä huoneiston hallintaan oikeuttavat osakkeet. Osakkeet olivat vakuutena X:n ja Y:n niiden hankkimista varten yhdessä ottamasta luotosta. Kun muuta ei ollut väitetty, X:n osuus osakkeista katsottiin olevan puolet. Siten X:n velkajärjestelyssä hänen vakuusvelkanaan pidettiin, kun osakkeisiin kohdistuvat panttivelat ylittivät X:n osakkeista omistaman osuuden arvon, puolta osakkeiden arvosta, kun siitä oli ensin vähennetty rahaksimuuttokulut.\n    Ään.\n  "
      ],
      "hasFormat": {
        "@id": "sfecli:kko/1997/96/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Velkajärjestelyn aloittaminen ja maksuohjelmaehdotus\n        X haki 4.11.1994 yksityishenkilön velkajärjestelystä annetun lain mukaista velkajärjestelyä. Käräjäoikeuden hylättyä X:n velkajärjestelyhakemuksen hovioikeus 22.6.1995, kumoten käräjäoikeuden päätöksen, määräsi velkajärjestelyn aloitettavaksi ja palautti asian tästä aiheutuvia toimenpiteitä varten käräjäoikeuteen. Käräjäoikeus määräsi 4.7.1995 selvittäjän.\n        Selvittäjä lausui 6.11.1995 käräjäoikeuteen saapuneessa maksuohjelmaehdotuksessaan, että X omisti puolet As Oy Satoseijan osakkeista numerot 59091 - 61000. Asunnon arvioitu myyntihinta oli 200 000 ja realisointikulut noin 10 000 markkaa, joten X:n vakuusvelan määrä oli 95 000 markkaa. Ehdotuksen mukaan vakuusvelkaa oli suoritettava 4 prosentin korolla 1.12.1995 - 30.11.2008 kunkin kuukauden 1. päivä 782 markkaa. Tavallisten velkojen vähimmäiskertymä oli 60 x 2 260 markkaa eli 135 600 markkaa, joka oli suoritettava ilman korkoa 1.12.1995 - 30.11.2000. Maksuohjelmaehdotuksen mukaan X saattoi säilyttää omistusasuntonsa.\n        Merita Pankki Oy vastusti edellä selostetun sisältöistä maksuohjelmaehdotusta. Pankki lausui, että ottaen huomioon, että asuntolainan vakuutena oli X:n ja tämän asuinkumppanin omistaman asunto-osakkeen osakkeet kokonaisuudessaan ja että asunto-osakkeen arvo oli 200 000 markkaa, koron alentamiselle ei ollut perustetta, koska asunnon arvo kattoi velan korkoehtojen mukaan laskettavan, jäljellä olevalta luottoajalta kertyvien korkojen yhteismäärän nykyarvon (VJL 89 § 3 momentti).\n        Pankin lausuman johdosta selvittäjä totesi, että X omisti puolet kotinaan käyttämästään asunto-osakkeesta, joten hänen vakuusvelkaosuutensa oli puolet asunnon arvosta eikä sen koko arvo. Toisen puolen omisti velallisen asuinkumppani, joka maksoi osuutensa asuntolainasta alkuperäisten lainaehtojen mukaisesti.\n      \n      \n        Tampereen käräjäoikeuden päätös 21.12.1995\n        Käräjäoikeus lausui päätöksensä perusteluissa, että velkajärjestelylain 89 §:n 3 momentin mukaan ennen tämän lain voimaantuloa syntyneen vakuusvelan osalta ei voitu alentaa maksuohjelman vahvistamisen jälkeiseen velan luottoaikaan kohdistuvia luottokustannuksia siltä osin, kuin vakuuden arvo olisi velkajärjestelyn alkaessa riittänyt kattamaan velan pääoman sekä mainittujen luottokustannusten kokonaismäärän nykyarvon.\n        Oikeuskirjallisuudessa (Koskelo - Lehtimäki: Yksityishenkilön velkajärjestely 1993 s. 179) oli todettu, että edellä mainitulla säännöksellä on merkitystä ylivakuustilanteissa eli silloin, kun kyseisen velkojan vakuusoikeus olisi velkajärjestelyn alkaessa riittänyt -ottaen huomioon vakuuden arvo ja velkojan etuoikeusasema - turvaamaan hänen saatavansa maksamattoman määrän kokonaan ja velkojen hyväksi olisi ollut käsillä myös ylimääräistä vakuusarvoa. Velkajärjestelyssä tämä yliturvaavan vakuusoikeuden sisältämä \"ylijäämäarvo\" tai \"vakuusmarginaali\" tulee vanhan vakuusvelkojan hyväksi siten, että se suojaa häntä jäljelle jäävältä maksuajalta suoritettavan koron alentamista vastaan. Siltä osin kuin tämä vakuusmarginaali kattaa velan korkoehtojen mukaan laskettavan, jäljellä olevalta luottoajalta kertyvien korkojen yhteismäärän nykyarvon, ei korkoa voida alentaa.\n        X:n velkajärjestelyhakemuksen asiakirjojen joukossa oli kauppakirja, jonka mukaan X ja tämän asuinkumppani olivat ostaneet As Oy Satoseijan osakkeet numerot 59091 -61000. Kauppakirjassa ostajien omistusoikeusosuutta ei ollut mitenkään määritelty.\n        Eräistä yhteisomistussuhteista annetun lain 2 §:ssä oli todettu, että kunkin yhteisomistajan on katsottava omistavan määräosuuden yhteisestä esineestä. Osuudet ovat, jollei muuta ilmene, saman suuruiset.\n        Mainittujen As Oy Satoseijan osakkeiden arvoksi oli velkajärjestelyhakemuksessa merkitty 200 000 - 220 000 markkaa. Selvittäjä oli arvioinut osakkeet 200 000 markan arvoisiksi ja vähentänyt tästä realisointikulut 10 000 markkaa.\n        Edellä mainitun oikeusohjeen mukaan X:n oli katsottava omistavan puolet As Oy Satoseijan osakkeista, joten hänen vakuusvelkansa määränä oli pidettävä 95 000 markkaa.\n        Velkajärjestelyhakemuksen mukaan X:llä oli pankille Avelkaa yhteensä 157 500 markkaa. Edellä olevien tietojen perusteella pankin saatavan osalta asiassa ei ollut kysymys velkajärjestelylain 89 §:n 3 momentin mukaisesta ylivakuustilanteesta, koska pankin vakuusoikeus ei olisi velkajärjestelyn alkaessa riittänyt turvaamaan pankin saatavan maksamatonta määrää kokonaan eikä pankin hyväksi olisi täten tullut ylimääräistä vakuusarvoa.\n        Näillä ja muilta osilta lausumillaan perusteilla käräjäoikeus vahvisti maksuohjelmaehdotuksen siten, että maksuohjelma alkoi 22.12.1995 ja päättyi tavallisten velkojen osalta 21.12.2000 ja vakuusvelkojen osalta 21.12.2008.\n        \n          Asian on ratkaissut käräjätuomari Lehtimäki.\n        \n      \n      \n        Turun hovioikeuden tuomio 16.4.1996\n        Pankki valitti hovioikeuteen. Hovioikeus lausui, että X oli nostanut vakuusvelat 21.2.1992 ja 7.10.1991. Vakuusvelat olivat näin ollen syntyneet ennen yksityishenkilön velkajärjestelystä annetun lain voimaantuloa 8.2.1993. Vakuutena veloista olivat noin 200 000 markan arvoiset asunto-osakkeet, joiden myyntikulut oli arvioitu 10 000 markaksi.\n        Yksityishenkilön velkajärjestelystä annetun lain 89 §:n 3 momentin mukaan maksuohjelman vahvistamisen jälkeiseen velan luottoaikaan kohdistuvia luottokustannuksia ei voida ennen lain voimaantuloa syntyneiden vakuusvelkojen osalta alentaa siltä osin kuin vakuuden arvo olisi velkajärjestelyn alkaessa riittänyt kattamaan velan pääoman sekä mainittujen luottokustannusten kokonaismäärän nykyarvon. Tästä huolimatta vahvistetussa maksuohjelmassa oli alennettu luottokustannusten määrää, mitä pankki oli vastustanut. Yhteisomistussuhteesta huolimatta vakuuden arvo oli otettava huomioon täysimääräisenä, koska vakuutena olivat osakkeet eikä pelkästään X:n omistama osuus niistä. Käräjäoikeuden ei näin ollen olisi tullut yksityishenkilön velkajärjestelystä annetun lain 38 §:n 1 momentti huomioon ottaen vahvistaa lain säännöksistä poikkeavaa maksuohjelmaa.\n        Tämän vuoksi hovioikeus kumosi käräjäoikeuden maksuohjelman vahvistamista koskevan päätöksen ja palautti asian uuden maksuohjelman laatimista varten käräjäoikeuteen.\n        \n          Asian ovat ratkaisseet hovioikeuden jäsenet Larkiomaa, Hukkanen ja Ikola. Esittelijä Kimmo Suorsa.\n        \n      \n    \n    \n      MUUTOKSENHAKU KORKEIMMASSA OIKEUDESSA\n      X:lle myönnettiin valituslupa. Valituksessaan X vaati, että hovioikeuden tuomio kumotaan ja asia jätetään käräjäoikeuden päätöksen varaan.\n    \n    \n      KORKEIMMAN OIKEUDEN RATKAISU 18.6.1997\n      \n        Perustelut\n        X ja hänen asuinkumppaninsa, joka ei ole hakenut yksityishenkilön velkajärjestelyä, omistavat yhdessä asuntonaan käyttämänsä huoneiston hallintaan oikeuttavat As Oy Satoseijan osakkeet nrot 59091 - 61000. Osakkeet ovat velkajärjestelyhakemuksen mukaan vakuutena X:n ja hänen asuinkumppaninsa yhteensä 176 912 markan veloista A 1 - A 3. Velassa A 1, jonka jäljellä oleva pääoma velkajärjestelyhakemuksen mukaan on 142 500 markkaa, on velallisena myös X:n asuinkumppani.\n        Osakkeiden arvoksi on velkajärjestelyhakemukseen merkitty 200 000 - 220 000 markkaa. Selvittäjä on arvioinut osakkeet 200 000 markan arvoisiksi, ja vähentänyt tästä realisointikulut 10 000 markkaa.\n        Yksityishenkilön velkajärjestelystä annetun lain (velkajärjestelylaki) 89 §:n 3 momentin tarkoituksena on estää velkajärjestelyn piiriin kuuluvien mutta ennen lain voimaantuloa syntyneiden vakuusvelkojen jäljellä olevaan luottoaikaan kohdistuvien luottokustannusten maksuvelvollisuuden alentaminen velkajärjestelylain 25 §:n 1 momentin 3 kohdan nojalla niissä tapauksissa, joissa vakuuden arvo olisi velkajärjestelyn alkaessa riittänyt kattamaan velan pääoman ja maksuohjelman vahvistamisen jälkeisen velan luottoaikaan kohdistuvien luottokustannusten nykyarvon.\n        Asiassa on kysymys siitä, onko velkaa, josta edellä mainitut osakkeet ovat vakuutena, X:n velkajärjestelyssä pidettävä kokonaisuudessaan vai vain osaksi X:n vakuusvelkana sovellettaessa velkajärjestelylain 89 §:n 3 momentin säännöstä.\n        Velkajärjestelylain 3 §:n 1 momentin 3 kohdan mukaan velkajärjestelyn piiriin kuuluvalla velalla tarkoitetaan kaikkia velallisen velkoja, jotka ovat syntyneet ennen velkajärjestelyn alkamista, mukaan luettuna vakuusvelat. Vakuusvelalla tarkoitetaan saman pykälän 1 momentin 5 kohdan mukaan puolestaan sellaista velkajärjestelyn piiriin kuuluvaa velkaa, jonka vakuudeksi velkojalla on kolmansiin nähden tehokas esinevakuusoikeus velalliselle kuuluvaan tai velallisen hallinnassa olevaan omaisuuteen, siltä osin kuin vakuuden arvo velkajärjestelyn alkaessa olisi riittänyt kattamaan velkojan saatavan määrän rahaksimuuttokustannusten ja paremmalla etuoikeudella suoritettavien saatavien vähentämisen jälkeen.\n        X:n velkajärjestelyn piiriin kuuluvana vakuusvelkana voidaan näin ollen pitää vain velkaa, jonka vakuudeksi velkojalla on esinevakuusoikeus X:lle kuuluvaan tai hänen hallinnassaan olevaan omaisuuteen. Kun panttina olevista osakkeista vain tietty osuus kuuluu X:lle, ei velkoja, joista osakkeet ovat panttina, voida kokonaisuudessaan pitää X:n vakuusvelkoina, jollei X:n osuuden arvo ole yhtä suuri kuin asuntoon kohdistuvat panttivelat. X on tässä velkajärjestelyasiassa ilmoittanut osuutensa osakkeista olevan puolet. Näin ollen ja kun muuta ei ole edes väitetty, X:n osuus osakkeista on eräistä yhteisomistussuhteista annetun lain 2 §:n 1 momentin nojalla katsottava olevan puolet. Hänen vakuusvelkanaan on siten pidettävä, kun osakkeisiin kohdistuvat panttivelat ylittävät hänen osakkeista omistamansa osuuden arvon, puolta osakkeiden arvosta, kun siitä on ensin vähennetty rahaksimuuttokulut.\n      \n      \n        Päätöslauselma\n        Hovioikeuden tuomio kumotaan ja asia jätetään käräjäoikeuden päätöksen varaan.\n        \n          Asian ovat ratkaisseet oikeusneuvokset Nikkarinen, Krook, Möller, Tulokas (eri mieltä) ja Krogerus. Esittelijä Pekka Haapaniemi.\n        \n      \n      \n        Eri mieltä olevan jäsenen lausunto\n        Oikeusneuvos Tulokas: Velkajärjestelylain 89 §:n 3 momentin mukaan ennen lain voimaantuloa syntyneen vakuusvelan osalta ei voida alentaa maksuohjelman vahvistamisen jälkeiseen velan luottoaikaan kohdistuvia luottokustannuksia siltä osin kuin vakuuden arvo olisi velkajärjestelyn alkaessa riittänyt kattamaan velan pääoman sekä mainittujen luottokustannusten kokonaismäärän nykyarvon. Perustuslakivaliokunnan lausunnosta (n:o 23, 1992 vp. s. 4) ilmenee, että lain säätämistä tavallisessa lainsäädäntöjärjestyksessä on pidetty mahdollisena muun ohessa sillä edellytyksellä, ettei vakuusvelkojan asemaa lailla heikennetty sikäli kuin kysymys oli ennen lain voimaantuloa syntyneistä vakuusveloista.\n        Asiassa on selvitetty, että X ja hänen avopuolisonsa ovat 21.2.1992 eli ennen velkajärjestelylain voimaantuloa allekirjoittamallaan velkakirjalla saaneet Suomen Yhdyspankki Oy:ltä 150 000 markan luoton, jonka maksamisen vakuudeksi he ovat samana päivänä pantanneet pankille yhdessä omistamansa Asunto Oy Satoseijan osakkeet nrot 59091 - 61000. Vakuuden arvo kattoi velkajärjestelyn alkaessa velan jäljellä olevan pääoman ja vastaisten luottokustannusten kokonaismäärän nykyarvon.\n        Velkajärjestelylain säätämiseen johtaneessa hallituksen esityksessä (HE 183/1992 vp. ss. 88) ja perustuslakivaliokunnan lausunnossa käytetään käsiteltäessä lainsäädäntöjärjestystä termiä vakuusvelka yleisessä merkityksessä kuvaamaan sellaista velkaa, jonka maksamisen vakuutena on esinevakuusoikeus. Asiaa tarkastellaan velkojan näkökulmasta ja lähtökohtana on, että velkojan on aina saatava vakuuden arvoa vastaava suoritus. Ei siten ole perusteltua sovellettaessa lain 89 §:n 3 momenttia nyt kysymyksessä olevan kaltaisiin yhteisomistus- ja yhteisvelkasuhteisiin tulkita vakuudeksi vain velkajärjestelyä hakeneen velallisen omistusosuutta vakuudesta samalla kun hänen velakseen luetaan yhteinen velka kokonaan, jolloin syntyy keinotekoinen alivakuustilanne. Näin menetellen päädytään soveltamaan velkajärjestelyn keinoja velkaan, jolla on turvaava vakuus. Lopputulos mahdollistaa lain kiertämisen ja on ristiriidassa viime kädessä hallitusmuodon omaisuudensuojasäännöksen kanssa.\n        Mainituilla perusteilla päädyn samaan lopputulokseen kuin hovioikeus.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1997-06-18"
  ],
  "judgmentNumber": [
    "96"
  ],
  "date": [
    "1997-03-24"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1997:96"
  ],
  "year": [
    "1997"
  ],
  "description": [
    "http://data.finlex.fi/voc/kko/swe/cbd7038f",
    "http://data.finlex.fi/voc/kko/fin/14eb80a5",
    "http://data.finlex.fi/voc/kko/swe/0958145b",
    "http://data.finlex.fi/voc/kko/fin/f2a6117a"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}