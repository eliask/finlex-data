{
  "@id": "sfecli:kko/1985/II89",
  "languageVersion": [
    {
      "@id": "sfecli:kko/1985/II89/fin",
      "title_fi": [
        "KKO:1985-II-89"
      ],
      "abstract_fi": [
        "\n    Syyttäjä oli vaatinut syytetylle rangaistusta murhapoltosta. Kihlakunnanoikeuden tuomittua tästä rikoksesta hovioikeus tuomitsi syytetyn tulipalon tuottamuksellisesta aiheuttamisesta. Syytettä ei katsottu hylätyksi syyttömästi vangitulle tai tuomitulle valtion varoista maksettavasta korvauksesta annetun lain 1 §:ssä tarkoitetulla tavalla.\n    Ään.\n  "
      ],
      "hasFormat": {
        "@id": "sfecli:kko/1985/II89/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Kokemäen kihlakunnanoikeudessa\n        M on valtiolle 12.9.1983 tiedoksi toimituttamansa haasteen nojalla kihlakunnanoikeudessa lausunut, että virallinen syyttäjä oli 20.4.1982 kihlakunnanoikeudessa vaatinut hänelle rikoslain 34 luvun 1 §:n 1 momentin nojalla rangaistusta 21.3.1982 Kokemäellä tapahtuneesta murhapoltosta. M oli pidätetty asian johdosta 22.3.1982 ja vangittu 24.3.1982. Kihlakunnanoikeus oli M:n vastustuksesta huolimatta välipäätöksellään 20.4.1982 määrännyt hänet mielentilatutkimukseen ja pidettäväksi syytteen johdosta edelleen vangittuna. Mielentilatutkimuksen, jossa M:n todettiin teon tehdessään olleen täyttä ymmärrystä vailla, tultua suoritetuksi oli kihlakunnanoikeus 4.1.1983 julistamallaan päätöksellä tuominnut M:n rikoslain 34 luvun 1 §:n 1 momentin, 3 luvun 4 §:n 1 momentin ja 6 luvun 3 §:n 3 kohdan nojalla täyttä ymmärrystä vailla olevana tehdystä murhapoltosta 1 vuodeksi 8 kuukaudeksi vankeuteen, josta oli rikoslain 3 luvun 11 §:n nojalla vähennetty yhdeksän kuukautta 13 päivää, sekä passittanut hänet Turun lääninvankilaan heti vapaaksi päästettäväksi. M oli vapautunut vankilasta 5.1.1983. M:n valitettua kihlakunnanoikeuden päätöksestä oli Turun hovioikeus 20.7.1983 antamallaan päätöksellä rikoslain 34 luvun 7 §:n 3 luvun 4 §:n 1 momentin ja 6 luvun 3 §:n 3 kohdan nojalla tuominnut M:n kihlakunnanoikeuden syyksi lukeman rikoksen ja siitä tuomitseman rangaistuksen asemesta täyttä ymmärrystä vailla olevana tehdystä tulipalon tuottamuksellisesta aiheuttamisesta 4 kuukaudeksi vankeuteen ja katsonut hänen 9 kuukauden 14 päivän vapaudenmenetyksensä tuomitun rangaistuksen täydeksi suoritukseksi. Sen vuoksi ja kun M oli vangittu teosta, josta vangitsemisen edellytyksiä ei ollut ollut, ja hän oli ollut vapautensa menettäneenä 5 kuukautta 14 päivää kauemmin kuin hovioikeuden päätöksellä oli määrätty sekä koska hän tulipalon syttymisen aikaan oli ollut vakinaisessa työsuhteessa ansaiten 2.343 markkaa kuukaudessa, M on vaatinut, että valtio syyttömästi vangitulle tai tuomitulle valtion varoista maksettavasta korvauksesta annetun lain nojalla velvoitettaisiin suorittamaan hänelle korvaukseksi menetetystä työansiosta 5 kuukaudelta 14 päivältä yhteensä 12.886 markkaa ja vangittuna olemisen aiheuttamasta henkisestä kärsimyksestä 400 markkaa päivältä yhteensä 65.600 markkaa, molemmat määrät korkoineen mainitusta hovioikeuden päätöksen antamispäivästä lukien.\n      \n      \n        Kihlakunnanoikeuden päätös 24.1.1984\n        Valtion vastustettua kannetta kihlakunnanoikeus on katsonut selvitetyksi, että M oli kanteessa kerrotun jutun ja siinä suoritetun mielentilatutkimuksen vuoksi ollut vapautensa menettäneenä 5 kuukautta 14 päivää yli sen, mitä hovioikeuden päätös olisi edellyttänyt. Toisaalta M oli, vaikka hänet oli vastoin tahtoaan määrätty mielentilatutkimukseen, tuon tutkimuksen johdosta tuomittu mielentilansa perusteella lievempään rangaistukseen kuin muutoin olisi tapahtunut. M:ää oli hänen omankin kertomuksensa perusteella syytetty rikoksesta, josta vähin rangaistus oli kaksi vuotta vankeutta. Pakolliset vangitsemisen edellytykset olivat tällöin rikoslain voimaanpanemisesta annetun asetuksen 20 §:n mukaan olemassa. Kun M oli myös, kuten tutkimuksen lopputuloksesta ilmeni, aiheellisesti määrätty mielentilatutkimukseen, oli ollut perusteltua syytä pitää M edelleen vangittuna kunnes päätös jutussa oli julistettu. Kun M ei ollut näyttänyt sen vapauden menetyksen, joka ylitti hovioikeuden tuomitseman rangaistuksen ajan, aiheuttaneen hänelle tulojen menetystä ja kun M:n oli itsensä katsottava antaneen aiheen siihen, että häntä oli pidetty vangittuna päätöksen julistamiseen saakka, M:n vaatiman korvauksen maksamista ei voitu pitää kohtuullisena. Sen vuoksi kihlakunnanoikeus on syyttömästi vangitulle tai tuomitulle valtion varoista maksettavasta korvauksesta annetun lain 2 §:n nojalla hylännyt kanteen.\n      \n      \n        Turun hovioikeuden tuomio 14.9.1984\n        Hovioikeus, jonka tutkittavaksi M oli saattanut jutun katsoen olevansa oikeutettu korvaukseen syyttömästi vangitulle tai tuomitulle valtion varoista maksettavasta korvauksesta annetun lain 3 §:n nojalla, on jättänyt asian kihlakunnanoikeuden päätöksen varaan.\n      \n    \n    \n      VALITUSLUVAN MYÖNTÄMINEN\n      Korkein oikeus on 3.12.1984 myöntänyt M:lle valitusluvan. Valtio on antanut siltä pyydetyn vastauksen.\n    \n    \n      KORKEIMMAN OIKEUDEN RATKAISU\n      \n        Perustelut\n        Syyttömästi vangitulle tai tuomitulle valtion varoista maksettavasta korvauksesta annetun lain 1 §:n mukaan on rikoksesta epäiltynä vangitulla oikeus saada korvausta valtion varoista, jos esitutkinta lopetetaan syytettä nostamatta, syyte jätetään sikseen tai hylätään taikka jos laillisia vangitsemisen edellytyksiä ei ole ollut. Lain 3 §:n mukaan, sellaisena kuin se oli ennen sanotun lain muuttamisesta 28.12.1984 annettua, 1.1.1985 voimaan tullutta lakia, korvausta voidaan tuomita, jos vapausrangaistukseen tuomittu on kokonaan tai osaksi suorittanut rangaistuksen ja rangaistustuomio puretaan tai kantelun johdosta poistetaan ja syyte asian uudessa käsittelyssä hylätään tai syytetty tuomitaan vähempään rangaistukseen kuin hän jo on suorittanut.\n        Lailliset edellytykset M:n vangitsemiseen ja vangittuna pitämiseen ovat olleet olemassa. Häntä vastaan ajetun syytteen ei myöskään ole katsottava tulleen hylätyksi sen johdosta, että hänet on tuomittu rangaistukseen tulipalon tuottamuksellisesta aiheuttamisesta. Puheena olevan lain 3 §, sellaisena kuin se oli ennen kerrottua lain muutosta, tarkoittaa tilannetta, jossa rangaistustuomio puretaan tai poistetaan, eikä sellaisesta nyt ole kysymys. M ei siten ole esittänyt perustetta, jonka mukaan hänellä olisi oikeus saada valtiolta korvausta.\n      \n      \n        Tuomiolauselma\n        Hovioikeuden tuomion lopputulosta ei muuteta. Asian laadun vuoksi valtion on pidettävä sillä vastauksen antamisesta täällä olleet kulut vahinkonaan.\n      \n      \n        Eri mieltä olevien jäsenten lausunnot\n        Oikeusneuvos Mörä: M on kertonut poliisikuulustelussa syytteeseen murhapoltosta johtaneesta menettelystään, että hän oli ryypiskeltyään useita päiviä nauttinut kysymyksessä olevassa asunnossa anastettua väkiviinaa asunnon haltijan ja eräiden muiden henkilöiden kanssa. Jouduttuaan sanaharkkaan erään seurueeseen kuuluneen kanssa hän oli ottanut väkiviinaa sisältäneen astian ja poistunut rakennuksen ullakolle ja kaatanut viinan ullakon lattialle. Kun hän asunnon eteisen oven lukkiutumisen takia ei ollut tämän jälkeen päässyt sen kautta takaisin asuntoon, oli hän palannut ullakolle mennäkseen asuntoon sieltä. Hänellä oli ollut tällöin kädessään palava savukkeensytytin. Siitä tuli oli ilmeisesti tarttunut johonkin, ehkä väkiviinan kostuttamaan vaateriekaleeseen, ja levinnyt ullakolla olleisiin tavaroihin ja ullakon seinään. M on kiistänyt, että hän oli tahallaan sytyttänyt ullakon tuleen. Sen sijaan hänen tarkoituksenaan oli voinut olla väkiviinan hävittäminen polttamalla. Hän oli kuitenkin heti noutamallaan matolla tukahduttanut palon. Lisäksi hän oli valellut palopaikan vedellä ja hälyttänyt palokunnan.\n        Jutun ensimmäisessä käsittelyssä kihlakunnanoikeudessa, joka tällöin oli päättänyt pyytää asiantuntijan lausunnon M:n mielentilasta, M ei ole puuttunut poliisikuulustelukertomuksessa selostettuihin yksityiskohtiin. Mielentilatutkimuksen jälkeen tapahtuneessa jutun jatkokäsittelyssä 4.1.1983 M on kertonut sytyttäneensä savukkeensytyttimen nähdäkseen ullakolla ja ilmeisesti kompastuneensa ullakon lattialla olleisiin tavaroihin, jolloin tuli oli tarttunut väkiviinaan ja seinäpahveihin.\n        Poliisikuulustelussa kertomansa perusteella M:ää on todennäköisin perustein epäilty syylliseksi murhapolttoon. M on siten voitu laillisesti pidättää ja vangita sekä oikeudenkäynnin aikana määrätä pidettäväksi edelleen vangittuna siten kuin hänen kanteessaan on selostettu.\n        Hovioikeus on hylännyt M:ää vastaan murhapoltosta ajetun syytteen ja katsonut hänen aiheuttaneen kysymyksessä olevan tulipalon tuottamuksellisesti. Viimeksi sanotun rikoksen laadun huomioon ottaen M:ää vastaan ajetun syytteen on katsottava tulleen syyttömästi vangitulle tai tuomitulle valtion varoista maksettavasta korvauksesta annetun lain 1 §:ssä tarkoitetulla tavalla hylätyksi. Sen sijaan kysymys ei ole sanotun lain 3 §:ssä, sellaisena kuin se oli ennen tämän lain muuttamisesta 28.12.1984 annettua, 1.1.1985 voimaan tullutta lakia, tarkoitetusta tilanteesta.\n        M:n vapaudenmenetyksestä suurin osa on johtunut hänen mielentilansa tutkimisesta. Sen perusteella laaditun lausunnon mukaan hän oli ollut rikoksensa tehdessään täyttä ymmärrystä vailla. Tutkimuksessa ilmi tulleilla seikoilla on ollut merkitystä harkittaessa, onko M aiheuttanut kysymyksessä olevan tulipalon tahallaan vai tuottamuksellisesti. M on tuomittu hovioikeuden hänen syykseen lukemasta rikoksesta täyttä ymmärrystä vailla olevana ja siten lievempään rangaistukseen kuin jos häntä olisi pidetty täysin vastuunalaisena teostaan. Asianhaarat ovat sen vuoksi sellaiset, ettei M:n vaatiman korvauksen maksamista voida pitää syyttömästi vangitulle tai tuomitulle valtion varoista maksettavasta korvauksesta annetun lain 2 §:n mukaan kohtuullisena. Näillä perusteilla päädyn samaan lopputulokseen kuin enemmistö.\n        Oikeusneuvos Heinonen: Olen samaa mieltä kuin oikeusneuvos Mörä.\n      \n      \n        Ratkaisuun osallistuneet: oikeusneuvokset Ailio, Riihelä ja Ketola\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1985:II89"
  ],
  "judgmentNumber": [
    "II89"
  ],
  "date": [
    "1985-01-18"
  ],
  "issued": [
    "1985-06-03"
  ],
  "creator": [
    "http://data.finlex.fi/common/KKO"
  ],
  "year": [
    "1985"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}