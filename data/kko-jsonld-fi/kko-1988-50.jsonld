{
  "@id": "sfecli:kko/1988/50",
  "languageVersion": [
    {
      "@id": "sfecli:kko/1988/50/fin",
      "title_fi": [
        "KKO:1988:50"
      ],
      "abstract_fi": [
        "\n    Työnantaja oli purkanut työsopimuksen, koska työntekijä oli ollut poissa työstä ja oli selvityksenä työkyvyttömyydestään esittänyt lääkärinlausunnon vain työkyvyttömyysajoista mutta ei työnantajan vaatimaa selvitystä esteen syynä olevasta taudista. Työkyvyttömyyden syy ilmeni vasta myöhemmästä selvityksestä. Työnantajan katsottiin purkaneen työsopimuksen laillisetta syyttä.\n    Ään.\n  "
      ],
      "hasFormat": {
        "@id": "sfecli:kko/1988/50/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Helsingin raastuvanoikeudessa\n        A on kertonut, että hän oli toiminut Oy. Yleisradio Ab:n palveluksessa eri tehtävissä työsopimuslain 1 §:n mukaisessa työsuhteessa 1.2.1965 alkaen, viimeksi käyttöteknikkona Lapuan yleisradioasemalla. A oli tullut työkyvyttömäksi mielenterveydellisistä syistä 31.1.1980 alkaen ja toimittanut yhtiölle 31.1.1980 päivätyn Seinäjoen mielenterveystoimiston lääkärin antaman todistuksen työkyvyttömyydestään 31.1.-31.3.1980. Todistukseen ei ollut kuitenkaan merkitty taudinmääritystä (diagnoosia), koska A oli halunnut pitää sairautensa laadun salassa työtovereiltaan ja kotipaikkakuntansa ihmisiltä. Yhtiö ei ollut kuitenkaan hyväksynyt toimitettua lääkärintodistusta selvitykseksi työkyvyttömyydestä, vaan oli vaatinut diagnoosilla varustetun lääkärintodistuksen esittämistä. Kun A ei ollut sellaista todistusta toimittanut ja kun hänen yhtiölle toimittamassaan uudessakaan 28.3.1980 päivätyssä työkyvyttömyysaikaa 1.4.-31.5.1980 koskevassa lääkärintodistuksessa ei ollut ollut diagnoosia, yhtiö oli 3.4.1980 päivätyllä kirjeellä antanut A:lle varoituksen ja kehottanut häntä viimeistään 14.4.1980 esittämään diagnoosilla varustetun lääkärintodistuksen uhalla, että yhtiö muussa tapauksessa ryhtyisi työsopimuslain 43 §:ssä tarkoitettuihin toimiin. Tämän jälkeen A oli antanut mielenterveystoimiston lääkärille luvan diagnoosin ilmoittamiseen. Lääkäri ei ollut kuitenkaan lähettänyt lääkärintodistusta A:n esimiehelle vaan ainoastaan yhtiön lääkärille. Lääkärintodistus, joka oli päivätty 9.4.1980, oli saapunut yhtiön lääkärille ennen asetettua määräaikaa. Yhtiö oli kuitenkin, katsoen että A oli varoituksesta huolimatta laiminlyönyt esittää yhtiölle lääkärintodistuksen työkyvyttömyydestään ja tahallaan jättänyt työvelvoitteensa täyttämättä, 16.4.1980 purkanut A:n työsopimuksen. Yhtiö oli maksanut A:lle palkan 15.4.1980 saakka, mutta ilman A:n suostumusta 18.4.1980 perinyt hänen pankkitililtään takaisin palkan ajalta 1.-15.4.1980. Koska A lääkärin todistaman sairauden johdosta oli ollut työkyvytön 31.1.1980 alkaen ja yhtiö siten oli purkanut A:n työsopimuksen työsopimuslain säännösten vastaisesti, A on vaatinut yhtiön velvoittamista suorittamaan hänelle irtisanomisajan palkkana neljän kuukauden palkkaa vastaavat 17.656 markkaa 16 prosentin korkoineen vaatimuksen esittämispäivästä 30.3.1984 lukien, ajalta 1.-15.4.1980 luvattomasti takaisin perittynä palkkana 2.207 markkaa 6 prosentin korkoineen takaisinperintäpäivästä 18.4.1980 ja maksamatta jätettynä lomakorvauksena 8.436 markkaa 6 prosentin korkoineen niin ikään 18.4.1980 lukien sekä korvaamaan hänen oikeudenkäyntikulunsa.\n      \n      \n        Yhtiön vastaus\n        Yhtiö on kiistänyt kanteen perusteeltaan ja vaatinut korvausta oikeudenkäyntikuluistaan.\n      \n      \n        Raastuvanoikeuden päätös 7.9.1984\n        Raastuvanoikeus on lausunut selvitetyksi, että A oli toiminut yhtiön palveluksessa työsopimuslain 1 §:n mukaisessa työsuhteessa eri tehtävissä 1.2.1965 alkaen, viimeksi käyttöteknikkona Lapuan yleisradioasemalla. A oli yhtiön työsuhdeohjesäännöksen nimenomaisesta määräyksestä sekä hänelle annetuista useista suullisista pyynnöistä ja 3.4.1980 annetusta varoituksesta huolimatta laiminlyönyt esittää esimiehelleen työkyvyttömyyden perusteen ilmaisevan lääkärintodistuksen 31.1.1980 alkaneen sairauslomansa johdosta. Raastuvanoikeus on katsonut, että yhtiöllä purkaessaan 16.4.1980 A:n työsuhteen oli ollut siihen työsopimuslain edellyttämä tärkeä syy. Tämän vuoksi raastuvanoikeus on hylännyt kanteen.\n        Helsingin hovioikeuden tuomio 19.3.1986\n        Hovioikeus, jonka tutkittavaksi A oli saattanut jutun, on katsonut selvitetyksi, että A ei ollut antanut lupaa ilmoittaa 9.4.1980 päivätyn lääkärintodistuksen diagnoosia yhtiölle, vaan ainoastaan yhtiön lääkärille. A oli aikana 31.1.-15.4.1980 ollut estynyt tekemästä työtään sairauden vuoksi, jota hän ei ollut aiheuttanut tahallisesti tai törkeällä huolimattomuudella. A:lla oli siten oikeus saada palkkansa mainitulta ajalta. Yhtiö oli maksanut A:lle palkkaa vain 31.3.1980 asti, joten palkka ajalta 1.4.-15.4.1980 2.207 markkaa oli jäänyt hänelle suorittamatta. A:lle oli maksettu sairausvakuutuslain mukaista päivärahaa ajalta 9.2.-15.4.1980 2.839 markkaa 65 penniä. Koska A oli esittänyt selvityksen sairaudestaan vasta oikeudenkäynnin aikana, hänellä oli oikeus saada korkoa saatavalleen vasta haasteen tiedoksiantopäivästä lukien. Tämän vuoksi hovioikeus on siten muuttanut raastuvanoikeuden päätöstä, että se on velvoittanut yhtiön suorittamaan A:lle sairausajan palkkana ajalta 1.4.-15.4.1980 2.207 markkaa, lomakorvauksena 8.436 markkaa ja odotusajan palkkana 1.324 markkaa, kaikki määrät 5 prosentin korkoineen haasteen tiedoksiantopäivästä 28.11.1983 lukien. Mainituista määristä saatiin vähentää A:lle ajalta 9.2.15.4.1980 suoritetut sairausvakuutuslain mukaiset päivärahat 2.839 markkaa 65 penniä.\n      \n    \n    \n      MUUTOKSENHAKU KORKEIMMASSA OIKEUDESSA\n      Valituslupa on myönnetty 20.8.1986. Yhtiö on antanut siltä pyydetyn vastauksen.\n      A on valituksessaan toistanut vaatimuksensa yhtiön velvoittamisesta suorittamaan hänelle kanteessa vaadittu irtisanomisajan palkka. Lisäksi A on vaatinut viivästyskorkoa kuusi prosenttia 2.207 markan ja 8.436 markan palkkasaataville 18.4.1980 lukien.\n    \n    \n      KORKEIMMAN OIKEUDEN RATKAISU\n      \n        Perustelut\n        A on ollut poissa työstään Oy. Yleisradio Ab:llä 31.1.1980 alkaen. Hän on antanut yhtiön edustajalle 31.1.1980 ja 28.3.1980 päivätyt lääkärintodistukset, joihin oli merkitty, että hän oli sairauden vuoksi työkyvytön 31.1.31.3.1980 ja 1.4.-31.5.1980, mutta ei taudinmääritystä. Yhtiö on 3.4.1980 kehottanut A:ta toimittamaan täydellisen lääkärintodistuksen esimiehelleen työsopimuksen purkamisen uhalla. Tämän jälkeen Seinäjoen mielenterveystoimisto on A:n suostumuksin 9.4.1980 lähettänyt yhtiön työpaikkalääkärille lääkärintodistuksen, jossa taudinmääritys oli ilmoitettu. Yhtiö on 16.4.1980 työsopimuslain 43 §:n 2 momentin 6 kohdan nojalla purkanut A:n työsopimuksen, koskei A ollut 31.1.1980 alkaneen sairauslomansa johdosta lukuisista kehotuksista ja kirjallisesta varoituksesta huolimatta esittänyt esimiehelleen lääkärintodistusta terveydentilastaan ja kun yhtiö katsoi hänen näin tahallaan jättäneen työvelvoitteensa täyttämättä ja varoituksesta huolimatta jatkaneen laiminlyöntiään.\n        A:n yhtiölle antamista edellä mainituista lääkärintodistuksista sekä hänen terveydentilastaan jutussa esitetystä muusta selvityksestä ilmenee, että hän on ollut työkyvytön 31.1.1980 alkaen ja että hän edelleen oli työkyvytön 16.4.1980 yhtiön purkaessa hänen työsopimuksensa. Siten A ei ole tahallaan jättänyt työvelvoitettaan täyttämättä eikä yhtiöllä ole ollut ilmoittamaansa perustetta hänen työsopimuksensa purkamiseen. Näin ollen yhtiön on maksettava A:lle myös 15.4.1980 jälkeiseltä ajalta palkkaa hänen vaatimansa 17.656 markkaa, jota yhtiö ei ole määrältään kiistänyt. A:lla on oikeus vaatimaansa 6 prosentin korkoon 18.4.1980 lukien jo työsuhteen päättyessä erääntyneille palkka- ja lomakorvaussaatavilleen. Myös irtisanomisajan palkka 17.656 markkaa erääntyi maksettavaksi työsuhteen päättyessä 16.4.1980 ja se oli siten viivästynyt korkolain tullessa voimaan 1.1.1983 eikä siihen näin ollen lain 13 §:n 1 momentin mukaan ole sovellettava tuota lakia vaan kauppakaaren 9 luvun 8 §:n säännöstä, jonka mukaan A:lla on oikeus vain 6 prosentin korkoon irtisanomisajan palkan erääntymispäivästä lukien.\n      \n      \n        Tuomiolauselma\n        Hovioikeuden tuomiota muutetaan siten, että Oy. Yleisradio Ab:n on maksettava A:lle - palkkaa myös 17.656 markkaa 6 prosentin korkoineen 16.4.1980 lukien, - hovioikeuden tuomitsemaa palkkaa 2.207 markkaa 6 prosentin korkoineen 18.4.1980 lukien, - hovioikeuden tuomitsemaa lomakorvausta 8.436 markkaa 6 prosentin korkoineen 18.4.1980 lukien ja - hovioikeuden tuomitsemaa odotusajan palkkaa 1.324 markkaa 5 prosentin korkoineen 28.11.1983 lukien.\n        Maksuista on tehtävä hovioikeuden määräämä 2.839,65 markan vähennys.\n        \n          Ratkaisuun osallistuneet: oikeusneuvokset Salervo (eri mieltä), Ailio (eri mieltä), Takala (eri mieltä), Ådahl, Nikkarinen, Nybergh, Lehtonen (eri mieltä), Hiltunen (eri mieltä), Haarmann, Roos ja Tulenheimo-Takki (eri mieltä)\n        \n      \n      \n        Eri mieltä olevien jäsenten lausunnot\n        Oikeusneuvos Tulenheimo-Takki: Oy. Yleisradio Ab. ei ole ollut, ottaen erityisesti huomioon väitetyn työkyvyttömyysajan pituus, velvollinen hyväksymään taudinmääritystä vailla olevaa lääkärintodistusta selvitykseksi A:n kyvyttömyydestä tehdä työsopimuksensa mukaisia työtehtäviä. Yhtiön toistuvista kehotuksista ja antamasta varoituksesta huolimatta A ei ollut suostunut esittämään esimiehelleen asianmukaista selvitystä sairaudestaan. Toimittamalla asianmukaisen lääkärintodistuksen asetetussa määräajassa yhtiön työpaikkalääkärille A ei ole täyttänyt yhtiön vaatimusta todistuksen esittämisestä työnantajalle. Kun yhtiö siten ei ollut saanut vaatimaansa selvitystä A:n väitetystä sairaudesta, sillä on työsopimuksen purkaessaan ollut perusteltu syy päätellä, ettei A sairauden vuoksi ollut ollut kykenemätön suorittamaan työtehtäviään, vaan että hän oli tahallaan jättänyt työvelvoitteensa täyttämättä. Purkaessaan näissä olosuhteissa A:n työsopimuksen mainitsemallaan perusteella yhtiö ei ole menetellyt työsopimuslain vastaisesti. A:lla on kauppakaaren 9 luvun 8 §:n mukaisesti oikeus saada sairausajan palkalle ja lomakorvaukselle 6 prosenttia korkoa.\n        Tämän vuoksi katson, ettei ole syytä muuttaa hovioikeuden tuomion lopputulosta muulla tavoin kuin että Oy. Yleisradio Ab:n on maksettava A:lle hovioikeudessa tuomituille sairausajan palkalle 2.207 markalle ja lomakorvaukselle 8.436 markalle vuotuista korkoa 6 prosenttia haastepäivästä 6.9.1983 lukien. Asian laadun vuoksi määrään, että yhtiön on pidettävä vahinkonaan sillä vastauksen antamisesta täällä olleet kulut.\n        Oikeusneuvos Hiltunen: A, joka on vuodesta 1965 ollut yhtiön palveluksessa, on syksyllä 1979 tuntemiensa sairausoireiden vuoksi pyytänyt yhtiöltä palkatonta lomaa. Hänen esimiehensä eivät olleet kuitenkaan siihen suostuneet. A on ollut poissa työstään 31.1.1980 lukien. Hän on esittänyt yhtiön edustajalle 31.1.1980 ja 28.3.1980 päivätyt lääkärintodistukset. Näistä Seinäjoen mielenterveystoimiston lääkärin antamista lääkärintodistuksista on ilmennyt, että A oli sairauden vuoksi työkyvytön 31.1.31.3.1980 ja 1.4.-31.5.1980. Sitävastoin niistä ei ole ilmennyt A:n poteman sairauden laatu, mutta kumpaisessakin oli merkintä \"dg ilmenee Sv-toimiston todistuksesta\". A:lle on 9.2.1980 alkaen maksettu sairausvakuutuslain mukaista päivärahaa. Lääkärintodistusten johdosta A:ta hoitanut lääkäri sekä yhtiön edustajat ja työpaikkalääkäri ovat olleet puhelimitse ja kirjeitse yhteydessä toistensa kanssa. Yhtiö on 3.4.1980 kehottanut A:ta toimittamaan täydellisen lääkärintodistuksen esimiehelleen sillä uhalla, että A:n työsuhde muuten saatettaisiin purkaa. A:n suostumuksella mielenterveystoimiston lääkäri on 9.4.1980 lähettänyt uuden lääkärintodistuksen suoraan yhtiön työpaikkalääkärille Helsinkiin. Siihen oli merkitty lääkintöhallituksen vahvistaman tautiluokituksen numero. Lääkärintodistuksen saapumisen aikoihin yhtiön työpaikkalääkäri on ollut lomalla ulkomailla. Tästä syystä hän vasta huhti-toukokuun vaihteessa 1980 on antanut A:n asiasta päättävälle yhtiön johdolle tiedon todistuksen saapumisesta. Kuitenkin jo sitä ennen yhtiö on 16.4.1980 työsopimuslain 43 §:n 2 momentin 6 kohdan nojalla purkanut A:n työsopimuksen, koskei A ollut 31.1.1980 alkaneen sairaslomansa johdosta esittänyt esimiehelleen asianmukaista lääkärintodistusta terveydentilastaan ja kun yhtiö katsoi hänen näin tahallaan jättäneen työvelvoitteensa täyttämättä ja varoituksesta huolimatta jatkaneen laiminlyöntiään.\n        A:n yhtiölle antamista lääkärintodistuksista ja muustakin jutussa esitetystä selvityksestä ilmenee, että hän on ollut työkyvytön 31.1.1980 alkaen ja että edelleen oli työkyvytön 16.4.1980 yhtiön purkaessa hänen työsopimuksensa. Tämän työkyvyttömyyden jatkumisesta on osoituksena sekin, että vakuutusoikeus on 9.9.1982 ja 28.3.1985 antamillaan päätöksillä saman sairauden perusteella myöntänyt hänelle 1.10.1980 lukien täyden työkyvyttömyyseläkkeen. A:n lääkärin toimittaessa 9.4.1980 päivätyn lääkärintodistuksen suoraan yhtiön Helsingissä toimivalle työpaikkalääkärille A on omalta osaltaan täyttänyt kohtuudella hänelle asetetun vaatimuksen lääkärintodistuksen toimittamisesta yhtiölle. Se seikka, ettei puheenaolevan lääkärintodistuksen saapumisesta työpaikkalääkärille ollut ilmoitettu yhtiön paikalliselle teknilliselle johdolle ennen A:n työsuhteen purkamista, ei voi koitua A:n vahingoksi. Näin ollen A ei ole tahallaan jättänyt työvelvoitettaan täyttämättä eikä yhtiöllä ole ollut ilmoittamaansa perustetta purkaa hänen työsopimustaan. Näillä perusteilla olen Korkeimman oikeuden tuomiolauselmasta ilmenevällä kannalla.\n        Oikeusneuvokset Lehtonen, Takala, Ailio ja Salervo olivat kukin vuorollaan samaa mieltä kuin oikeusneuvos Tulenheimo-Takki.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1988:50"
  ],
  "description": [
    "http://data.finlex.fi/voc/kko/fin/f28a6de1",
    "http://data.finlex.fi/voc/kko/swe/2a9df02d",
    "http://data.finlex.fi/voc/kko/swe/3f875c9c"
  ],
  "judgmentNumber": [
    "50"
  ],
  "date": [
    "1987-10-08"
  ],
  "issued": [
    "1988-05-09"
  ],
  "creator": [
    "http://data.finlex.fi/common/KKO"
  ],
  "year": [
    "1988"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}