{
  "@id": "sfecli:kko/1998/47",
  "languageVersion": [
    {
      "@id": "sfecli:kko/1998/47/fin",
      "title_fi": [
        "KKO:1998:47"
      ],
      "abstract_fi": [
        "\n    Asunto-osakeyhtiö oli antanut pantin sen koko osakekannan omistaneen emoyhtiön velasta. Panttaus ei palvellut asunto-osakeyhtiön ja sen osakkaiden etua asunto-osakeyhtiölain 76 §:n 3 momentissa tarkoitetulla tavalla. Kun myös pantinsaajan oli pitänyt tämä tietää, panttaus ei saman lain 62 §:n nojalla sitonut asunto-osakeyhtiötä.  Vrt. KKO:1986-II-136\n    Ään.\n  "
      ],
      "hasFormat": {
        "@id": "sfecli:kko/1998/47/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Helsingin käräjäoikeudessa\n        Asunto Oy Äyräpääntie 25 kertoi A:ta vastaan nostamassaan kanteessa, että Päijät-Hämeen Notariaatti Oy, edustajanaan toimitusjohtajansa B, oli 11.9.1992 luovuttanut A:lle pantiksi kolme Asunto Oy Äyräpääntie 25:n omistamaan kiinteistöön kiinnitettyä haltijavelkakirjaa, kukin pääomaltaan 100 000 markkaa.\n        Päijät-Hämeen Notariaatti Oy oli saanut A:lta 11.9.1992 päivättyä velkakirjaa vastaan 83 000 Saksan markan määräisen luoton, jonka vakuudeksi A:lle oli luovutettu edellä mainitut haltijavelkakirjat. Velkakirjan sanamuodon ja allekirjoitusten mukaan haltijavelkakirjat oli A:lle luovuttanut B PäijätHämeen Notariaatti Oy:n edustajana.\n        Kyseinen panttaus oli asunto-osakeyhtiön toimialan vastainen. Asunto-osakeyhtiön toimiala ja tarkoitus oli säännelty laissa, jonka mukaan yhtiön tarkoituksena oli omistaa ja hallita yhtä tai useampaa rakennusta, joissa olevien huoneistojen yhteenlasketusta lattiapinta-alasta enin osa oli varattu osakkeenomistajille asuinhuoneistoiksi. Asunto-osakeyhtiön toimialaan ei kuulunut vakuuden antaminen toisen yhtiön velasta. Tällainen oikeustoimi ei ollut yhtiötä sitova.\n        Haltijavelkakirjojen luovutushetkellä Asunto Oy Äyräpääntie 25:n osakekannan oli omistanut Päijät-Hämeen Notariaatti Oy. Asunto-osakeyhtiölain 76 §:n 3 momentin mukaan asunto-osakeyhtiö voi antaa vakuuden samaan konserniin kuuluvan toisen yhtiön velasta vain, jos toimenpide palveli yhtiön ja sen osakkeenomistajien etua. Vakuuden antamisesta ei tässä tapauksessa ollut ollut mitään etua Asunto Oy Äyräpääntie 25:lle.\n        Haltijavelkakirjoja ei sitä paitsi ollut luovuttanut Asunto Oy Äyräpääntie 25, vaan yhtiön osakkeenomistaja Päijät-Hämeen Notariaatti Oy. Panttaus oli siis myös muotovirheen perusteella mitätön. Osakeyhtiön omistaja saattoi tosin pantata omistamiaan osakkeita, mutta yhtiön omistamaa omaisuutta voi pantata ainoastaan yhtiö itse. Asunto Oy Äyräpääntie 25:ssä ei ollut tehty panttauksesta asianmukaisia päätöksiä.\n        Siinäkin tapauksessa, että katsottaisiin B:n tosiasiassa olleen määräävässä asemassa sekä Päijät-Hämeen Notariaatti Oy:ssä että Asunto Oy Äyräpääntie 25:ssä, oli B joka tapauksessa ylittänyt toimivaltansa asunto-osakeyhtiön hallituksen puheenjohtajana pantatessaan yhtiön omistamaan kiinteistöön kiinnitetyt haltijavelkakirjat A:lle vakuudeksi Päijät-Hämeen Notariaatti Oy:n velasta. Osakeyhtiölain 8 luvun 15 §:n mukaan oikeustoimi ei sitonut yhtiötä, jos yhtiön edustaja oikeustoimen tehdessään ylitti toimivaltansa ja se, johon oikeustoimi kohdistui, tiesi tai hänen olisi pitänyt tietää, että toimivalta ylitettiin. Koska asunto-osakeyhtiön toimivaltaa ja tarkoitusta koskevat säännökset sisältyivät lakiin ja koska panttauksesta ei myöskään ollut asianmukaista yhtiökokouksen päätöstä, ei haltijavelkakirjat haltuunsa saaneella A:lla ollut voinut olla epätietoisuutta siitä, että panttaus oli tehty toimivaltaa vailla. A ei siis tässä tapauksessa voinut vedota edes vilpittömän mielen suojaan.\n        Lisäksi B:n tekemä panttaus oli mitätön vielä sillä perusteella, että kyseinen toimenpide tarkoitti itse asiassa rikolliseen toimeen ryhtymistä. Koska yhtiön osakekanta oli ollut pantattuna Suur-Helsingin Osuuspankille, oli kyseessä ollut sellainen panttauskohteeseen liittyvä disponointi, jolla vahingoitettiin viimeksi mainittua pantinhaltijaa. Kyse oli ollut ainakin rikoslaissa tarkoitetusta vakuusoikeuden loukkauksesta. Tällainen toimenpide oli tehoton mainittua panttivelkojaa kohtaan.\n        Vielä Asunto Oy Äyräpääntie 25 vetosi varallisuusoikeudellisista oikeustoimista annettuun lakiin ja katsoi, että A:n menettely oli ollut kunnianvastaista ja arvotonta.\n        Näillä perusteilla Asunto Oy Äyräpääntie 25 vaati, että 11.9.1992 tehty panttaus, jolla Päijät-Hämeen Notariaatti Oy oli pantannut Asunto Oy Äyräpääntie 25:n omistamaan kiinteistöön kiinnitetyt, 4.2.1992 allekirjoitetut haltijavelkakirjat 1 - 3, kukin pääomaltaan 100 000 markkaa, julistetaan mitättömäksi ja että A velvoitetaan välittömästi ja lunastuksetta luovuttamaan haltijavelkakirjat Asunto Oy Äyräpääntie 25:lle.\n      \n      \n        Vastaus\n        A vastusti kannetta muun muassa seuraavilla perusteilla.\n        Asunto Oy Äyräpääntie 25 omisti vain yhden perheen omakotitalokiinteistön. B puolestaan oli omistanut yksin koko Päijät-Hämeen Notariaatti Oy:n osakekannan ja Päijät-Hämeen Notariaatti oli omistanut yksin koko Asunto Oy Äyräpääntie 25:n osakekannan. Kyse ei siis ollut \"tavallisesta\" asunto-osakeyhtiöstä, joiden oikeudellisia etuja asunto-osakeyhtiölaki oli säädetty turvaamaan.\n        Koska tässä tapauksessa omistajayhtiö oli ollut yksi ja sama asia kuin asunto-osakeyhtiö, vakuuden antaminen toisen yhtiön velasta oli nimenomaan palvellut yhtiön ja sen osakkeenomistajien etua asunto-osakeyhtiölain 76 §:n 3 momentissa tarkoitetulla tavalla. Rahat oli käytetty B:n ja Päijät-Hämeen Notariaatti Oy:n ja siten myös asunto-osakeyhtiön hyväksi.\n        Asunto-osakeyhtiön ylimääräisessä yhtiökokouksessa 4.2.1992 tehty päätös kiinnitysten hakemisesta oli tosiasiallisesti pitänyt sisällään myös suostumuksen pantata velkakirjat. Kokouksessa oli ollut läsnä koko silloinen hallitus, joten myös hallitus oli silloin suostunut panttaukseen. Lisäksi \"kaikki osakkaat\" eli Päijät-Hämeen Notariaatti Oy eli B olivat hyväksyneet panttauksen vastaavalla tavalla kuin Korkeimman oikeuden ratkaisussa KKO 1986 II 136. Päijät-Hämeen Notariaatti Oy oli muodostanut yksin asunto-osakeyhtiön, joten sillä oli ollut oikeus luovuttaa haltijavelkakirjat. Panttauksesta oli tehty kauppakaaren 10 luvun 1 §:n 1 momentin mukainen panttauskirja.\n        Velkakirjalain 13 §:stä ilmeni, että \"jos velkakirja on asetettu haltijalle on sillä, jolla kirja on, edellytettävä olevan velkojan oikeus\". A:lla ei ollut ollut mitään syytä epäillä vakuuksia vastaanottaessaan, että asiassa olisi jotain epäselvää, vaan hän oli ollut tuolloin vilpittömässä mielessä.\n      \n      \n        Käräjäoikeuden tuomio 8.11.1995\n        Päijät-Hämeen Notariaatti Oy, jonka ainoa omistaja oli tuolloin ollut B, oli ostanut 15.8.1990 päivätyllä kauppakirjalla Asunto Oy Äyräpääntie 25:n koko osakekannan. B oli Asunto Oy Äyräpääntie 25:n 4.2.1992 pidetyn yhtiökokouksen, jossa hän oli edustanut koko osakekantaa, päätöksellä valtuutettu hakemaan kiinnitys yhtiön omistamaan kiinteistöön numeroilla 1 -3 varustettujen kolmen haltijavelkakirjan, kukin määrältään 100 000 markkaa, sekä korkojen ja perimiskulujen maksamisen vakuudeksi.\n        Päijät-Hämeen Notariaatti Oy oli 11.9.1992 päivätyllä velkakirjalla saanut A:lta 83 000 Saksan markan määräisen rahalainan, jonka vakuudeksi lainan saaja oli luovuttanut lainan antajalle edellä mainitut haltijavelkakirjat, jotka velkakirjan mukaan oli palautettava lainan saajalle lainan takaisinmaksun yhteydessä. Velkakirjan oli allekirjoittanut Päijät-Hämeen Notariaatti Oy:n nimissä B. Velkakirjan mukaan velka oli erääntynyt maksettavaksi 11.11.1992.\n        Suur-Helsingin Osuuspankin tytäryhtiö Kivalteri Oy oli ostanut panttihuutokaupassa 4.5.1993 Asunto Oy Äyräpääntie 25:n koko osakekannan. A oli esittänyt Kivalteri Oy:lle velkakirjaan ja haltijavelkakirjoihin perustuvan 29.6.1993 päivätyn vaatimuksen.\n        Asunto Oy Äyräpääntie 25:n yhtiöjärjestyksen mukaan yhtiön toimialana oli omistaa ja hallita Espoon kaupungin Laajalahden kylässä olevaa Laaja-nimistä tilaa RN:o 1:61 sekä tontilla olevaa asuinrakennusta, jonka huoneistojen yhteenlasketusta lattiapinta-alasta enin osa on varattu osakkeenomistajille asuinhuoneistoiksi. Toimiala vastasi asunto-osakeyhtiölain 1 §:ssä säädettyä asunto-osakeyhtiön tarkoitusta.\n        Asunto-osakeyhtiölain 76 §:n 1 momentin säännöksen mukaan yhtiö ei saanut antaa rahalainaa yhtiön tai toisen samaan konserniin kuuluvan yhtiön osakkeenomistajalle, hallituksen tai hallintoneuvoston jäsenelle, isännöitsijälle, toimitusjohtajalle tai tilintarkastajalle taikka henkilölle, joka oli näihin saman lain 66 §:n 1 momentin 3 kohdassa tarkoitetussa sukulaisuus- tai lankoussuhteessa. Sama periaate koski vakuuden antamista velasta. Viimeksi mainitun pykälän 3 momentin mukaan kielto ei koskenut lainan antamista samaan konserniin kuuluvalle yhtiölle tai vakuuden antamista sen velasta, jos toimenpide palveli yhtiön ja sen osakkeenomistajien etua.\n        A:n 29.6.1993 päiväämässä, Kivalteri Oy:lle osoittamassa kirjeessä oli todettu velka annetuksi Päijät-Hämeen Notariaatti Oy:lle \"Venäjän kaupan hoitamiseksi.\"\n        Koska asiassa ei ollut muuta näytetty, käräjäoikeus katsoi tällä vastaajan laatimasta kirjeestä ilmenevällä lausumalla, jota ei ollut kiistetty, selvitetyksi, että velka oli otettu sanottuun tarkoitukseen. Koska kyseinen toiminta ei kuulunut Asunto Oy Äyräpääntie 25:n toimialaan eikä se myöskään ollut asunto-osakeyhtiölain 1 §:ssä säädetyn asunto-osakeyhtiön tarkoituksen mukainen, vakuuden antaminen Päijät-Hämeen Notariaatti Oy:n velasta ei ollut palvellut Asunto Oy Äyräpääntie 25:n etua. Velkakirjojen luovuttaminen toisen, samaankin konserniin kuuluvan yhtiön velan vakuudeksi oli siten ollut asunto-osakeyhtiölain 76 §:n 3 momentin säännöksen nojalla kielletty.\n        Oikeustointa tehtäessä oli menty asunto-osakeyhtiölain tarkoituksen ulkopuolelle. Lain säännösten katsottiin olevan kaikkien tiedossa, eikä sellainen oikeustoimi, joka oli tehty asunto-osakeyhtiölle vieraassa tarkoituksessa ja vastoin laissa säädettyä nimenomaista kieltoa, sitonut yhtiötä.\n        Tämän vuoksi A, riippumatta hänen vilpillisestä tai vilpittömästä mielestään, ei voinut saada parempaa oikeutta kuin jos Asunto Oy Äyräpääntie 25 olisi itse luovuttanut velkakirjat.\n        Näillä perusteilla käräjäoikeus julisti 11.9.1992 päivätystä velkakirjasta ilmenevän kolmen 4.2.1992 asetetun, numeroilla 1 - 3 varustetun haltijavelkakirjan, kukin pääomaltaan 100 000 markkaa, panttauksen kantajaa sitomattomaksi. A velvoitettiin luovuttamaan kanteessa tarkoitetut haltijavelkakirjat korvauksetta Asunto Oy Äyräpääntie 25:lle.\n        \n          Asian on ratkaissut käräjätuomari Kärävä.\n        \n      \n      \n        Helsingin hovioikeuden tuomio 15.5.1996\n        A valitti hovioikeuteen. Hovioikeus ei muuttanut käräjäoikeuden tuomiota.\n        \n          Asian ovat ratkaisseet hovioikeuden jäsenet Uoti, Lötjönen ja Hattari, joista viimeksi mainittu on myös esitellyt asian.\n        \n      \n    \n    \n      MUUTOKSENHAKU KORKEIMMASSA OIKEUDESSA\n      A:lle myönnettiin valituslupa. Valituksessaan A vaati kanteen hylkäämistä.\n      Asunto Oy Äyräpääntie 25 vastasi valitukseen.\n    \n    \n      KORKEIMMAN OIKEUDEN RATKAISU 24.4.1998\n      \n        Perustelut\n        Kanteessa on kysymys oikeustoimesta, jolla B on luovuttanut Asunto Oy Äyräpääntie 25:n kiinteistöön kiinnitetyt haltijavelkakirjat A:lle Päijät-Hämeen Notariaatti Oy:n A:lta saaman rahalainan vakuudeksi. Osapuolten tarkoitus huomioon ottaen kyse on ollut siitä, että B, jolla on Asunto Oy Äyräpääntie 25:n yhtiöjärjestyksen mukaan ollut oikeus yksin kirjoittaa tuon yhtiön toiminimi ja joka siten on ollut kelpoinen edustamaan yhtiötä, on Asunto Oy Äyräpääntie 25:n puolesta pantannut haltijavelkakirjat A:lle B:n myös edustaman Päijät-Hämeen Notariaatti Oy:n velan vakuudeksi. Sillä, että lainasta laadittuun 11.9.1992 päivättyyn velkakirjaan on erheellisesti merkitty vakuuden antajaksi lainan saaja, ei ole tältä kannalta merkitystä.\n        Päijät-Hämeen Notariaatti Oy on panttaushetkellä 11.9.1992 omistanut Asunto Oy Äyräpääntie 25:n koko osakekannan. Yhtiöt ovat siten muodostaneet tuolloin voimassa olleessa osakeyhtiölain 1 luvun 2 §:ssä (734/1978) tarkoitetun konsernin. Asunto-osakeyhtiölain (809/1991) 76 §:n 1 momentin, sellaisena kuin tämä lainkohta oli 17.5.1991 säädetyssä alkuperäisessä muodossaan, mukaan asunto-osakeyhtiö ei saa antaa vakuutta osakkeenomistajansa velasta. Saman 76 §:n 3 momentin mukaan 1 momentissa tarkoitettu kielto ei kuitenkaan koske vakuuden antamista samaan konserniin kuuluvan yhtiön velasta, jos toimenpide palvelee yhtiön ja sen osakkeenomistajien etua.\n        Alempien oikeuksien mainitsemilla perusteilla asiassa on jäänyt näyttämättä, että riidanalainen panttaus olisi palvellut Asunto Oy Äyräpääntie 25:n etua. Siten panttaus on tapahtunut vastoin asunto-osakeyhtiölain 76 §:ssä säädettyä kieltoa.\n        Asunto-osakeyhtiölain 76 §:ssä, kuten myös vakuudenantoa osakeyhtiössä rajoittavissa osakeyhtiölain 12 luvun 7 §:n säännöksissä, on kysymys toisaalta yhtiön osakkeenomistajien ja toisaalta yhtiön velkojien etujen suojaamisesta. Korkein oikeus on ratkaisussaan KKO 1986 II 136 katsonut, ettei panttaus ollut pätemätön yksin sillä perusteella, että vakuuden antaminen oli vastoin osakeyhtiölain 12 luvun 7 §:ssä säädettyä kieltoa. Asunto-osakeyhtiölain 76 §:n tulkinnassa on kuitenkin korostetusti otettava huomioon asunto-osakeyhtiön osakkaiden, jotka hankkivat osakkeita yleensä asumistarkoituksiin, erityinen suojan tarve. Tällainen suojan tarve on olemassa esimerkiksi silloin, kun yhtiön omaisuutta käytetään yhtiön osakkeet rakennusvaiheessa omistavan perustajaurakoitsijan luottojen vakuutena, mitä tilannetta silmällä pitäen asunto-osakeyhtiölain 76 §:n 3 momentin säännös on esitöidensä (HE 216/1990 vp s. 54) mukaan säädetty. Tämän vuoksi asunto-osakeyhtiölain 76 §:ssä säädetyn kiellon rikkomista on seuraamuksien osalta perusteltua arvioida ankarammin kuin osakeyhtiölain 12 luvun 7 §:ssä säädetyn kiellon rikkomista on ratkaisussa KKO 1986 II 136 arvioitu. Asunto-osakeyhtiölain 76 §:n mukaisen kiellon onkin katsottava rajoittavan yhtiön toimielinten asunto-osakeyhtiölain 62 §:ssä säädettyä toimivaltaa.\n        Antaessaan asunto-osakeyhtiön omaisuudesta pantin asunto-osakeyhtiölain 76 §:n vastaisesti B on ylittänyt asunto-osakeyhtiölain 62 §:ssä säädetyn toimivaltansa yhtiön edustajana. Sillä, että Asunto Oy Äyräpääntie 25:n ainoana osakkaana tuolloin olleen PäijätHämeen Notariaatti Oy:n, jonka lakimääräinen edustaja ja ainoa osakkeenomistaja B on ollut, on katsottava hyväksyneen panttauksen, ei ole toimivallan ylityksen korjaavaa vaikutusta, koska asunto-osakeyhtiölain 76 §:n säännöksessä on kysymys muidenkin kuin asunto-osakeyhtiön panttauksenhetkisten osakkaiden suojaamisesta. Myös A:n on pitänyt tietää, ettei riidanalainen panttaus palvellut asunto-osakeyhtiön ja sen osakkaiden etua. Asunto-osakeyhtiölain 62 §:n mukaan panttaus ei näin ollen sido asunto-osakeyhtiötä.\n      \n      \n        Tuomiolauselma\n        Hovioikeuden tuomion lopputulosta ei muuteta.\n      \n      \n        Asian ovat ratkaisseet oikeusneuvokset Lindholm, Paasikoski (eri mieltä), Taipale (eri mieltä), Raulos (eri mieltä) ja Pellinen. Esittelijä Pekka Pulkkinen.\n      \n      \n        Eri mieltä olevien jäsenten lausunnot\n        Oikeusneuvos Raulos: Yhdyn Korkeimman oikeuden perustelujen kahdessa ensimmäisessä kappaleessa todettuun. Sen lisäksi lausun seuraavaa.\n        Asunto-osakeyhtiölain 76 §:ssä mainitut kiellot ja rajoitukset ovat tarkoitusperiltään ja sisällöltäänkin samansuuntaisia kuin osakeyhtiölain 12 luvun 7 §:ssä mainitut rajoitukset. Ensiksi mainitun lainkohdan esitöissä (HE 216/1990 vp) ei ole otettu kantaa kiellon vastaisen oikeustoimen pätevyyteen. Korkein oikeus on ratkaisussaan 1986 II 136 katsonut, ettei panttaus ollut pätemätön yksin sillä perusteella, että vakuuden antaminen oli vastoin osakeyhtiölain 12 luvun 7 §:ssä säädettyä kieltoa. Kun en ole havainnut asiassa painavia toiseen suuntaan vaikuttavia seikkoja, katson, että nyt kysymyksessä olevan, laissa säädetyn panttauskiellon vastaisen haltijavelkakirjojen panttauksen pätevyyttä on arvioitava samalla lailla.\n        Vakuuden antaminen Päijät-Hämeen Notariaatti Oy:n velasta on tosin ollut Asunto Oy Äyräpääntie 25:n toimialan ja tarkoituksen vastaista. Kun asunto-osakeyhtiön ainoana osakkaana sen kaikki osakkeet omistaneen Päijät-Hämeen Notariaatti Oy:n, jonka lakimääräinen edustaja ja ainoa osakkeenomistaja B on ollut, on katsottava hyväksyneen kysymyksessä olevan panttauksen ja kun ei ole väitettykään, että panttaus olisi tehty sellaisissa olosuhteissa, että se olisi merkinnyt osakeyhtiön velkojia suojaamaan tarkoitettujen säännösten rikkomista, panttaus on asunto-osakeyhtiötä sitova.\n        Mainituilla perusteilla harkitsen oikeaksi kumota käräjäoikeuden ja hovioikeuden tuomiot sekä hylätä kanteen.\n        Oikeusneuvos Taipale: Hyväksyn Korkeimman oikeuden ratkaisusta ilmenevät perustelut niiden kahden ensimmäisen kappaleen osalta. Muuten lausun seuraavaa.\n        Asiassa on kysymys siitä, onko asunto-osakeyhtiölain 76 §:n säännöksen vastaisesti tapahtunut vakuuden luovuttaminen pätemätön, kun yhtiön osakekannan omistaja on antanut suostumuksensa menettelyyn. Mainitun 76 §:n säännöksen tarkoituksena, kuten myös osakeyhtiölain vastaavanlaisten vakuudenantoa vieraasta velasta rajoittavien säännösten, on toisaalta yhtiön osakkeenomistajien ja toisaalta yhtiön velkojien etujen suojaaminen. Kiellon tarkoitus on myös turvata asunto-osakeyhtiön tarkoitukseen liittyvä asumismuoto yhtiön rakennuksessa sijaitsevissa huoneistoissa, joiden hallinta liittyy osakkeiden omistukseen. Säännöstä tulkittaessa on otettava huomioon, että asunto-osakeyhtiö poikkeaa olennaisesti tavallisesta osakeyhtiöstä. Rahalainan antaminen ja vakuuden antaminen toisen velasta on yleensä asunto-osakeyhtiön toiminnan luonteeseen soveltumatonta. Lähtökohtaisesti tällaisten oikeustoimien tekeminen onkin lain 76 §:ssä mainittuja pieniä poikkeuksia lukuunottamatta kielletty.\n        Hallituksen esityksessä asunto-osakeyhtiölaiksi (HE 216/1990) perustellaan lain 76 §:n 3 momenttiin ehdotettua poikkeussäännöstä seuraavasti: \"Pykälän 3 momentin mukaan 1 momentissa tarkoitettu kielto ei koskisi asunto-osakeyhtiön kanssa samaan konserniin kuuluvaa yhtiötä. Tällaiselle osakeyhtiölle asunto-osakeyhtiö voisi siten antaa lainaa tai vakuuden sen velasta. Edellytyksenä lainan tai vakuuden antamiselle kuitenkin on, että toimenpiteen tulee palvella yhtiön ja sen osakkeenomistajan etua. Tarvetta 3 momentissa tarkoitettuun, lähinnä vakuuden antamiseen on silloin, kun yhtiö on vielä perustajaosakkaana olevan yrityksen hallussa. Asunto-osakeyhtiö on tällöin yleensä perustajayhtiön tytäryhtiö. Emoyhtiö voisi säännöksen nojalla käyttää tytäryhtiönsä varallisuutena olevaa kiinteistöä omien lainojensa vakuutena. Siinä vaiheessa kun asuntoosakeyhtiön osakkeita aletaan myydä asukkaille, on perustajaosakkaan kuitenkin huolehdittava siitä, että yhtiön antamia vakuuksia ei ole yhtiön ja sen osakkeenomistajien kannalta niin sanotun vieraan velan vakuutena.\" Edellä lausuttu osoittaa, että säännös on tarkoitettu asunto-osakeyhtiön perustamisvaiheeseen. Asuntoosakeyhtiön perustamiseen liittyvän rakennushankkeen valmistumisen jälkeen ei enää ole tarvetta tällaiseen vakuusjärjestelyyn, koska asunto-osakeyhtiön osakkeita voidaan käyttää rahoituksen vakuutena. Sellainen tilanne, jossa asunto-osakeyhtiön osakekannan omistaja käyttää rahoituksensa vakuutena sekä asunto-osakeyhtiön osakkeita että panttioikeutta yhtiön omaisuuteen, merkitsee saman omaisuuden arvon käyttämistä vakuutena kahteen kertaan.\n        Edellä mainituista syistä johtuen on perusteita tulkita asunto-osakeyhtiölain 76 §:n säännöstä siten, että kiellon vastainen toimenpide on pätemätön eikä yhtiö voi kaikkien osakkeenomistajien suostumuksellakaan antaa kiellettyä rahalainaa tai vakuutta.\n        Näillä perusteilla päädyn Korkeimman oikeuden tuomiolauselmasta ilmenevään lopputulokseen.\n        Oikeusneuvos Paasikoski: Olen samaa mieltä kuin oikeusneuvos Taipale.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1998-04-24"
  ],
  "judgmentNumber": [
    "47"
  ],
  "date": [
    "1997-10-21"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1998:47"
  ],
  "year": [
    "1998"
  ],
  "description": [
    "http://data.finlex.fi/voc/kko/fin/11556ce2",
    "http://data.finlex.fi/voc/kko/swe/b78b3121",
    "http://data.finlex.fi/voc/kko/fin/5f1278dc",
    "http://data.finlex.fi/voc/kko/swe/e2750b8b",
    "http://data.finlex.fi/voc/kko/swe/a9591291",
    "http://data.finlex.fi/voc/kko/fin/a9f9a20b",
    "http://data.finlex.fi/voc/kko/fin/d839d5a1"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}