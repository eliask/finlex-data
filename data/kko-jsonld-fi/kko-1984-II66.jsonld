{
  "@id": "sfecli:kko/1984/II66",
  "languageVersion": [
    {
      "@id": "sfecli:kko/1984/II66/fin",
      "title_fi": [
        "KKO:1984-II-66"
      ],
      "abstract_fi": [
        "\n    Työnantaja oli tehnyt sisällöltään ja tulkinnaltaan riidattomaan työehtosopimukseen perustuvan kuittauksen työntekijän palkasta. Työnantajaa vastaan yleisessä tuomioistuimessa tämän johdosta ajamassaan oikeudenkäynnissä työntekijä väitti, että työehtosopimuksen kohta, johon kuittaus perustui, oli työsopimuslain ja vahingonkorvauslain pakottavien säännösten vastainen ja sen vuoksi pätemätön. Tällä perusteella hän vaati työnantajan velvoittamista suorittamaan hänelle kuittauksen johdosta maksamatta jätetyn palkkamäärän. Tuomioistuimen toimivallan tutkimiseen liittyvänä kysymys kuittauksen perusteena olleen työehtosopimuksen kohdan pätevyydestä kuului sen yleisen tuomioistuimen ratkaistavaksi, jossa juttu oli vireillä.\n    Työehtosopimuksen määräystä, joka saattoi lisätä työntekijän vastuuta siitä, mikä se olisi ollut VahL 4 luvun 1 §:ssä säädettyjen perusteiden mukaan, ei pidetty sanotun lain 7 luvun 1 §:n perusteella mitättömänä.\n    Ään.\n    Ks. KKO:1995:86\n  "
      ],
      "hasFormat": {
        "@id": "sfecli:kko/1984/II66/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      A oli B Oy:lle 22.10.1980 tiedoksi toimituttamansa haasteen nojalla Piikkiön KO:ssa lausunut, että hän oli ollut yhtiön palveluksessa työsopimuslain 1 §:n mukaisessa työsuhteessa 7.11.1979 alkaen ja että hän oli itse irtisanonut työsuhteen päättyväksi 11.4.1980. Myöhemmin oli käynyt ilmi, ettei irtisanomispäivä ollut A:lle sopiva, ja hän oli ilmoittanut siitä yhtiölle ja jäänyt pois töistä jo 9.4.1980. Yhtiö oli 11.4.1980 suorittanut A:lle lopputilin, jolloin yhtiö oli kuitenkin lainvastaisesti pidättänyt A:lta neljän päivän palkan. Koska yhtiölle ei ollut aiheutunut A:n menettelystä vahinkoa ja kun työsuhteesta johtuvat saatavat olivat työsuhteen päättyessä jääneet suorittamatta, A oli vaatinut, että yhtiö velvoitettaisiin työsopimuslain ja vahingonkorvauslain säännösten nojalla suorittamaan hänelle maksamatta jääneenä palkkana neljältä päivältä yhteensä 450 markkaa 24 penniä ja odotusajan palkkaa kuudelta päivältä yhteensä 675 markkaa 36 penniä sekä korkoa maksamatta jääneelle palkalle 6 prosentin mukaan 11.4.1980 ja odotusajan palkalle 5 prosentin mukaan 18.4.1980 lukien.\n      B Oy:n vastustettua kannetta KO p. 18.11.1980 oli käsitellyt jutun ja lausunut, että A, joka oli ollut työsopimuslain tarkoittamassa työsuhteessa yhtiöön, oli irtisanonut työsuhteen päättyväksi 15.4.1980, mutta jäänyt pois töistä 9.4.1980 alkaen, minkä jälkeen yhtiö työnantajana oli 11.4.1980 suorittamassaan lopputilissä pidättänyt A:n palkasta neljän päivän palkan, sekä että Pahvin- ja Paperinjalostajain Yhdistys r.y:n ja Paperiliitto r.y:n väliseen työehtosopimukseen liittyvä Suomen Ammattiliittojen Keskusjärjestö SAK r.y:n ja Suomen Työnantajain Keskusliiton 6.6.1978 solmima yleissopimus irtisanomisen ja lomautuksen perusteista 1978 sisälsi määräyksiä irtisanomisajan laiminlyönnistä maksettavista korvauksista, joiden määräysten tulkinnasta nyt oli kysymys. Sen vuoksi ja kun yleinen tuomioistuin ei asiaa voinut ratkaista, KO oli työtuomioistuimesta annetun lain 1 §:n nojalla jättänyt kanteen tutkimatta ja velvoittanut A:n suorittamaan yhtiölle korvaukseksi oikeudenkäyntikuluista 600 markkaa.\n      Turun HO, jossa A oli hakenut muutosta KO:n päätökseen, p. 18.6.1981 oli todennut, että työsopimuslain 51 § sisälsi säännöksen työntekijän vahingonkorvausvelvollisuudesta työnantajalle ja että työehtosopimukseen otettu määräys, joka lisää työntekijän korvausvastuuta, oli vahingonkorvauslain 17 luvun 1 §:n, verrattuna saman lain 4 luvun 1 §:ään, nojalla mitätön. Työehtosopimus voi siten tulla sovellettavaksi vain, mikäli selvitetään, ettei sen määräys lisää työntekijän vahingonkorvauslain mukaista korvausvelvollisuutta. KO ei näin ollen olisi saanut mainitsemillaan perusteilla jättää juttua tutkittavaksi ottamatta. Sen vuoksi HO oli, kumoten KO:n päätöksen, palauttanut asian KO:een, jonka tuli palautuspäätöksen saatua lainvoiman ilmoituksesta ottaa asia käsiteltäväkseen ja menetellä siinä lain mukaan.\n    \n    \n      KORKEIN OIKEUS\n      B Oy pyysi valituslupaa ja haki muutosta HO:n päätökseen. Valituslupa myönnettiin. A antoi häneltä hakemuksen johdosta pyydetyn vastauksen, jossa hän vaati valituksen hylkäämistä ja vastauksen antamisesta aiheutuneiden kulujensa korvaamista.\n      KKO p. tutki valituksen ja lausui perusteluinaan:\n      A:n kanne perustuu työsopimuslakiin. Pidättäessään A:n palkasta neljän päivän palkkaa vastaavan määrän B Oy on menettelynsä tueksi vedonnut Pahvin- ja Paperinjalostajain Yhdistys r.y:n ja Paperiliitto r.y:n väliseen työehtosopimukseen, johon sekä yhtiö että A ovat sidottuja. Tähän sopimukseen liittyvässä irtisanomisen ja lomautuksen perusteita koskevassa yleissopimuksessa on seuraava määräys (3 § 2 ja 3 mom.): \"Jos työntekijä eroaa työstä irtisanomisaikaa noudattamatta, hän on velvollinen suorittamaan työnantajalle irtisanomisajan palkkaa vastaavan määrän. Työnantaja saa pidättää tämän määrän työntekijälle maksettavasta lopputilistä, noudattaen mitä työsopimuslain 26 §:ssä on säädetty työnantajan kuittausoikeudesta. Mikäli irtisanomisajan noudattamatta jättäminen puolin tai toisin koskee vain osaa irtisanomisajasta, suoritusvelvollisuus koskee vastaavaa osaa irtisanomisajan palkasta.\"\n      Yleisen tuomioistuimen toimivallan tutkimiseen liittyvänä seikkana on ensiksi ratkaistava kysymys siitä, onko sanottu työehtosopimuksen kohta työsopimuslain tai vahingonkorvauslain pakottavien säännösten vastainen ja sen johdosta pätemätön vai eikö. Tältä kohden KKO toteaa, että vahingonkorvauslain 11 luvun 1 §:n mukaan laki ei koske sopimukseen perustuvaa korvausvastuuta eikä näin ollen suoranaisesti työntekijän työssään työnantajalle aiheuttaman vahingon korvaamista. Työsopimuslain 51 §:n 3 momentin mukaan tällaisen vahingon korvaamiseen on kuitenkin sovellettava vahingonkorvauslain 4 luvun 1 §:ssä säädettyjä perusteita. Vahingonkorvauslain 7 luvun 1 §:n mukaan työsopimuksen tai muun sopimuksen ehto, jolla lisätään työntekijän sanotun lain mukaista korvausvastuuta, on mitätön. Viimeksi mainitun lain 1 luvun 1 §:n säännös huomioon ottaen tästä ei kuitenkaan johdu, että B Oy:n tekemän kuittauksen perusteena olevaan työntekijän vastuuseen olisi sovellettava saman lain 7 luvun 1 §:n säännöstä. Kysymyksessä olevalla työehtosopimuksen määräyksellä on näin ollen siinäkin tapauksessa, että tuossa määräyksessä tarkoitettua suoritusvelvollisuutta pidetään vahingonkorvauksen eikä pakotteen luonteisena, voitu sinänsä pätevästi lisätä työntekijän korvausvastuuta siitä, mitä se olisi vahingonkorvauslain 4 luvun 1 §:ssä säädettyjen perusteiden mukaan.\n      Toimivaltakysymykseen liittyvänä seikkana KKO lisäksi toteaa, että jutussa ei ole ollut erimielisyyttä työehtosopimuksen puheena olevan määräyksen sisällöstä, laajuudesta tai oikeasta tulkinnasta eikä myöskään työehtosopimuksen vastaisen menettelyn seurauksesta, joita koskevien kysymysten ratkaiseminen työtuomioistuimesta annetun lain 1 §:n 1 momentin mukaan kuuluu työtuomioistuimen eikä yleisen tuomioistuimen toimivaltaan. Kysymyksessä on siten sisällöltään ja laajuudeltaan riidaton työehtosopimuksen määräys, jonka KKO vastoin A:n kiistämistä on katsonut päteväksi.Muutakaan perustetta, jonka johdosta kanteen ja kuittausoikeuden tutkiminen ei kuuluisi yleisen tuomioistuimen toimivaltaan, ei jutussa ole ilmennyt. KO:n ei näin ollen olisi tullut jättää kannetta tutkimatta.\n      Edellä lausumillaan perusteilla KKO jätti HO:n päätöksen lopputuloksen, jonka mukaan juttu oli palautettu KO:een ilmoituksesta uudelleen käsiteltäväksi, pysyväksi.\n      \n        Eri mieltä olevien jäsenten lausunnot\n        Oikeusneuvos Takala: Pahvin- ja Paperinjalostajain Yhdistys r.y:n ja Paperiliitto r.y:n väliseen työehtosopimukseen, johon sekä B Oy että A ovat sidottuja, liittyvässä irtisanomisen ja lomautuksen perusteita koskevassa yleissopimuksessa on KKO:n päätöksen perusteluosassa toistettu määräys. Jutussa on kysymys siitä, onko tämä sopimuskohta, johon yhtiö on perustanut A:han kohdistamansa kuittausvaatimuksen, työsopimuslain tai vahingonkorvauslain pakottavien säännösten vastainen ja sen johdosta pätemätön. Tämän kysymyksen ratkaisemisesta riippuu, onko kanne hyväksyttävä vai eikö. Siten se muodostaa esikysymyksen yleisessä tuomioistuimessa ajettavan työpalkkasaatavan velkomista koskevan kanteen ratkaisemiselle ja on sellaisena, ratkaisun perustuessa mainittuihin lakeihin, yleisen tuomioistuimen tutkittava. KO:n ei siten olisi tullut mainitsemallaan perusteella jättää kannetta tutkimatta.\n        Jutun tässä vaiheessa en vielä ratkaisisi mainittua esikysymystä. Kuitenkin äänestyksen tuloksen johdosta velvollisena lausumaan jo kysymyksessä olevan työehtosopimusmääräyksen pätevyydestä katson sen perusteella, mitä asiassa on esitetty, ja ottaen huomioon, ettei määräys koske pelkästään vahingonkorvausta vaan myös sopimussakkoa irtisanomisajan noudattamatta jättämisen ehkäisemiseksi, että määräys on pätevä.\n        Mainitsemillani ja enemmistön muutoin lausumilla perusteilla olen päätöslauselman mukaisella kannalla.\n        Oikeusneuvos Leivonen: Pahvin- ja Paperinjalostajain Yhdistys r.y:n ja Paperiliitto r.y:n väliseen työehtosopimukseen, johon sekä B Oy että A ovat sidottuja, liittyvässä irtisanomisen ja lomautuksen perusteita koskevassa yleissopimuksessa on KKO:n päätöksen perusteluosassa kerrottu määräys. Jutussa on kysymys siitä, onko tämä sopimuskohta, johon yhtiö on perustanut A:han kohdistamansa kuittauksen, työsopimuslain tai vahingonkorvauslain pakottavien säännösten vastainen ja sen johdosta pätemätön. Työtuomioistuimesta annetun lain 1 §:n 1 momentin 1 kohdan mukaan tällaista kysymystä koskevan riita-asian käsitteleminen ja ratkaiseminen kuuluu työtuomioistuimen eikä yleisen tuomioistuimen toimivaltaan. Katson, että näin on asianlaita myös silloin, kun tämän kysymyksen ratkaisemisesta riippuu vastaajan esittämän kuittausvaatimuksen tai hänen tekemänsä kuittauksen hyväksyminen. Sen vuoksi harkitsen oikeaksi kumota HO:n päätöksen ja jättää asian KO:n päätöksen lopputuloksen varaan.\n        Äänestyksen tuloksen johdosta velvollisena lausumaan kysymyksessä olevan työehtosopimusmääräyksen pätevyydestä olen samaa mieltä kuin KKO:n enemmistö ja päädyn KKO:n päätöslauselmasta ilmenevään lopputulokseen.\n      \n      \n        Ratkaisuun osallistuneet: oikeusneuvokset Surakka ja Lehtonen sekä ylimääräinen oikeusneuvos Ketola\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1984:II66"
  ],
  "referenceToLegislation": [
    "http://data.finlex.fi/eli/sd/1974/412"
  ],
  "description": [
    "http://data.finlex.fi/voc/kko/fin/044d7126",
    "http://data.finlex.fi/voc/kko/fin/b714772d",
    "http://data.finlex.fi/voc/kko/swe/4abf5a55",
    "http://data.finlex.fi/voc/kko/swe/94888a75"
  ],
  "judgmentNumber": [
    "II66"
  ],
  "date": [
    "1982-04-19"
  ],
  "issued": [
    "1984-04-11"
  ],
  "creator": [
    "http://data.finlex.fi/common/KKO"
  ],
  "year": [
    "1984"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "referenceToLegislation": {
      "@id": "http://data.finlex.fi/schema/sfcl/referenceToLegislation",
      "@type": "@id"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}