{
  "@id": "sfecli:kko/1983/II25",
  "languageVersion": [
    {
      "@id": "sfecli:kko/1983/II25/fin",
      "title_fi": [
        "KKO:1983-II-25"
      ],
      "abstract_fi": [
        "\n    Osakeyhtiön ja kahden yksityishenkilön välillä oli tehty sopimus puutalon toimittamisesta pystytettynä sovitulle paikalle. Sopimusta tehtäessä oli käytetty yhtiön lomaketta \"Hankintasopimus talotoimituksesta\", jossa osapuolet oli nimetty \"Ostaja\" ja \"Myyjä\". Kokonaishinta oli eritelty siten, että suurin osa kohdistui rakenteisiin liikevaihtoveroineen pienemmän osan kohdistuessa kuljetukseen ja asennustöihin rakennuspaikalla. Kun ostajat eivät olleet sopineet talon pystytystä muusta hankinnasta erillisenä urakkana ja yhtiön sopimuslomakkeenkin mukaan sopimus on muodostanut kokonaisuuden sekä kun kuljetus ja asennus ovat muodostaneet vain vähäisen osan toimituksesta, ostajilla oli pystytyksessä sattuneen virheen vuoksi kuluttajansuojalain 5 luvun 12 §:n mukainen oikeus pidättyä suorittamasta kauppahintaa.\n  "
      ],
      "hasFormat": {
        "@id": "sfecli:kko/1983/II25/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      A Oy:n Aukusti B:tä ja Selina C:tä vastaan ajamasta kanteesta Tyrvään KO p. 25.11.1980 oli, jättäen kanteen, koska B oli jo Tyrvään tuomiokunnan maksamismääräystuomarin 18.2.1980 antamalla maksamismääräyksellä velvoitettu suorittamaan A Oy:lle vaadittu velkapääoma 88 020 markkaa, B:tä vastaan tuolta osin tutkimatta, lausunut selvitetyksi, että B ja C olivat 17.5.1979 tehneet A Oy:n kanssa hankintasopimuksen, jonka mukaan yhtiö sitoutui toimittamaan B:lle ja C:lle EX 120 tyyppisen omakotitalon heidän omistamalleen tontille Vammalan kaupungissa 108 800 markan hinnasta, josta määrästä oli suoritettava 10 prosenttia eli 9 870 markkaa sopimusta tehtäessä, 11 000 markkaa rahdin ja koneasennuksen osuutena kuukauden kuluessa toimituksesta sekä lainaerinä yhteensä 88 020 markkaa, kaikki erät 16 prosentin viivästyskorkoineen. Mainitusta määristä B ja C olivat maksaneet ennakkomaksun 9 780 markkaa sekä 11 000 markan erästä 2 100 markkaa 3.9.1979 ja loput eli 8 900 markkaa samoin 3.9.1979, mutta jättäneet muun osan hinnasta maksamatta. Edelleen KO oli lausunut selvitetyksi, että talo oli toimitettu ja pystytetty ostajien tontille 7.7.1979, jolloin kuitenkin taloa pystytettäessä oli satanut niin, että os eristysvilloista oli kastunut. A Oy:n asennusohjeiden mukaan taloa ei olisi saanut pystyttää sateella, jos elementtien kastumisvaara olisi ilmeinen. Ostajien ja myyjän toimesta 30.7.1979 suoritetussa talon vastaanottotarkastuksessa oli muun muassa todettu, että vesipeltejä oli oikomatta sekä että yläpohjat olivat osittain kastuneet, josta syystä myyjä oli sitoutunut toimittamaan yläpohjaan uuden höyrysulun, jonka ostajan kuitenkin tuli asentaa.\n      Vielä KO oli lausunut selvitetyksi, että A Oy oli laiminlyönyt suorittaa vesipeltien oikomisen ja uuden höyrysulun hankkimisen ja että lisäksi B:lle ja C:lle oli aiheutunut kustannuksia eristysvillojen kuivattamisesta ja taloon muuttamisen viivästymisestä arvion mukaan 700 markkaa.\n      Sen vuoksi KO oli, hyläten kanteen ja esitetyt vaatimukset enemmälti sekä maksamismääräysmenettelystä aiheutuneiden kulujen osalta sillä perusteella, että B:llä ja C:llä oli ollut hyväksyttävä syy vastustaa maksamismääräystä sekä kuitaten yhtiön 88 132,45 markan saatavaa 700 markalla, velvoittanut B:n ja C:n suorittamaan A Oy:lle, B:n korkoa 16 prosentin mukaan 88 020 markan määrälle 7.10.1979 lukien ja C:n yhteisvastuullisesti maksamismääräyksellä jo aikaisemmin suoritusvelvolliseksi määrätyn B:n kanssa 87 432,45 markkaa 16 prosentin korkoineen 7.10.1979 lukien.\n      B ja C velvoitettiin yhteisvastuullisesti suorittamaan A Oy:lle korvaukseksi oikeudenkäyntikuluista 3 800 markkaa.\n      Turun HO, jonka tutkittavaksi B ja C olivat saattaneet jutun uudistaen KO:ssa esittämänsä vaatimukset, että kauppahintaa alennettaisiin KO:n päätöksen mainittujen puutteiden sekä virheellisestä asennustyöstä aiheutuneen vahingon vuoksi yhteensä 6 510 markalla, ja vaatien että heidät vapautettaisiin suorittamasta viivästyskorkoa sekä oikeudenkäyntikulujen korvausta, t. 20.11.1981 oli käsitellyt jutun; ja koska A Oy ei ollut vaatinut korkoa C:n yhtiölle maksettavaksi tuomittuun määrään sisältyvälle 112 markan 45 pennin korkoerälle, KO:n tältä osin antama lausunto poistettiin. Tutkiessaan jutun muutoin siltä osin kuin KO oli sen tutkinut HO oli jättänyt asian KO:n päätöksen varaan muutoin paitsi että C oli velvoitettu suorittamaan A Oy:lle tälle hankintasopimuksen perusteella tuomitun määrän asemesta yhteisvastuullisesti maksamismääräyksellä jo aikaisemmin suoritusvelvolliseksi määrätyn B:n kanssa 87 320 markkaa KO:n määräämine korkoineen ja yksin edellä mainittua korkoerää vastaavat 112 markkaa 45 penniä.\n      Pyytäen valituslupaa B ja C hakivat muutosta HO:n tuomioon. Lupa myönnettiin ja A Oy antoi siltä pyydetyn vastauksen.\n    \n    \n      \n      KKO t. tutki jutun ja katsoi selvitetyksi, että B ja C olivat 17.5.1979 tehneet A Oy:n kanssa sopimuksen talon toimittamisesta. Sopimuksen kohteena oli ollut talotyyppi EX-120 rakennuspaikalle pystytettynä. Sopimusta tehtäessä oli käytetty yhtiön \"Hankintasopimus talotoimituksesta\" nimistä lomaketta, jossa sopimuspuolet oli nimetty \"Ostaja\" ja \"Myyjä\". Lomakkeeseen oli liitetty Puutaloteollisuus r.y:n yleiset toimitusehdot. Toimituksen kokonaishinta oli ollut 108 800 markkaa, joka oli eritelty siten, että 97 800 markkaa kohdistui rakenteisiin liikevaihtoveroineen, 2 100 markkaa kuljetukseen vakuutuksineen ja 8 900 markkaa asennustöihin rakennuspaikalla. Talon pystytys oli sopimuksen mukaisesti tapahtunut yhtiön toimesta koneasennuksena 7.7.1979. Pystytettäessä olivat rakennuksen yläpohjat sateen vuoksi osittain kastuneet. Lisäksi vesipeltejä oli jäänyt oikomatta. Näistä syistä, kun yhtiö ei ollut virheitä korjannut, oli ostajille aiheutunut KO:n toteamat vahingot.\n      Ostajat olivat sopimusta tehtäessä maksaneet 10 prosenttia rakennuselementtien hinnasta eli 9 780 markkaa sekä 3.9.1979 yhtiön kuljetusta, kuljetusvakuutusta ja asennusta koskeneet laskut. Loppuhinnan eli 88 020 markkaa ja yhtiön sille vaatiman 16 prosentin viivästyskoron 7.10.1979 lukien sekä tilikoron 112 markkaa 45 penniä ostajat olivat sen sijaan pidättäneet vetoamalla kuluttajansuojalain 5 luvun 12 §:ään.\n      Ostajat eivät olleet sopineet talon pystytystä muusta hankinnasta erillisenä urakkana. Yhtiön sopimuslomakkeenkin mukaan sopimus oli hinnan erittelystä ja erien maksamisesta riippumatta muodostanut kokonaisuuden, joka oli käsittänyt elementeistä koottavan talon toimittamisen pystytettynä sovitulle paikalle. kuljetus ja asennus olivat käsittäneet vain vähäisen osan toimituksesta. Tämän vuoksi KKO katsoi, että kuluttajansuojalain 5 luvun 12 § soveltui osapuolten väliseen sopimukseen.\n      Mainitun säännöksen mukaan ostajalla oli oikeus pidättyä kauppahinnan maksamisesta siksi, kunnes myyjä oli toimittanut virheettömän tavaran tai virhe oli muutoin oikaistu. Ostajan ei näin ollen tarvinnut maksaa viivästyskorkoa tuolta ajalta. B oli kuitenkin lainvoimaisella maksamismääräyksellä velvoitettu suorittamaan yhtiölle koko maksamaton kauppahinta 88 020 markkaa. Kun hän ei ollut vastustanut maksamismääräystä kauppahinnan osalta, KKO katsoi hänen sillä luopuneen oikeudestaan pidättyä pitemmälti kauppahinnan suorittamisesta. Näin ollen hän oli velvollinen suorittamaan sovitun viivästyskoron koko maksamattomalle kauppahinnalle maksamismääräyksen antopäivästä 18.2.1980 alkaen.\n      C puolestaan oli 16.10.1980 vastatessaan KO:ssa kanteeseen vaatinut kauppahintaa alennettavaksi puutteiden ja virheellisestä asennustyöstä johtuneen vahingon vuoksi arvioimallaan 6 510 markan määrällä myöntäen kanteen pääomaa koskevalta osalta muuten oikeaksi. KKO katsoi hänen näin menetellessään luopuneen oikeudestaan pidättyä pitemmälti oikeaksi myöntämänsä kauppahinnan osan eli 81 510 markan suorittamisesta ja olevan sen vuoksi velvollinen maksamaan sille 16 prosentin koron 16.10.1980 alkaen.\n      Näillä perusteilla KKO harkitsi oikeaksi siten muuttaa HO:n tuomiota, että maksettavaksi tuomittu 16 prosentin korko määrättiin laskettavaksi B:n osalta 88 020 markan määrälle 18.2.1980 sekä C:n osalta 81 510 markan määrälle 16.10.1980 ja 5 810 markan määrälle KO:n päätöksen julistamispäivästä 25.11.1980 alkaen ja että B:n ja C:n A Oy:lle maksettavaksi tuomittu oikeudenkäyntikulujen korvaus alennettiin 2 000 markaksi. Muilta osin HO:n tuomio jäi pysyväksi. Asian näin päättyessä yhtiö sai pitää vahinkonaan sille vastauksen antamisesta aiheutuneet kulut.\n      \n        Ratkaisuun osallistuneet: presidentti Olsson, oikeusneuvokset Takala, Mörä ja Lindholm sekä ylimääräinen oikeusneuvos Lager\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1983-02-28"
  ],
  "judgmentNumber": [
    "II25"
  ],
  "date": [
    "1982-05-13"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1983:II25"
  ],
  "year": [
    "1983"
  ],
  "description": [
    "http://data.finlex.fi/voc/kko/swe/7bc51e69",
    "http://data.finlex.fi/voc/kko/fin/b5d8d4ac"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}