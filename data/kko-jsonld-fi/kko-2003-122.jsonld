{
  "@id": "sfecli:kko/2003/122",
  "languageVersion": [
    {
      "@id": "sfecli:kko/2003/122/fin",
      "title_fi": [
        "KKO:2003:122"
      ],
      "abstract_fi": [
        "\n    Rakennuslain voimassa ollessa vahvistetussa rantakaavassa oli varattu tietä ja venevalkama-aluetta varten eräiden kiinteistöjen alueella yhteiskäyttöalue määrättyjen rakennuskortteleiden yhteiseen käyttöön. Rakennuskorttelissa olevan kiinteistön omistaja vaati rasitteena perustettavaksi oikeutta yhteiskäyttöalueen käyttämiseen. Rasite voitiin perustaa kaavamääräyksien mukaisesti ilman rasitettujen kiinteistöjen omistajien suostumusta.\n  "
      ],
      "hasFormat": {
        "@id": "sfecli:kko/2003/122/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        RANTAKAAVAMÄÄRÄYKSET\n        Kymen lääninhallitus oli 20.1.1988 vahvistanut Vehkalahden kunnan Tammion kylässä Ketholman saareen rantakaavan. Rantakaavassa oli varattu Pekka P:n kuolinpesän omistaman Itärannan tilan RN:o 1:118 ja Oiva L:n omistaman Tikkametsän tilan RN:o 1:288 välisen rajan kohdalla ja Kuorsalon ja Tammion kylien yhteisen vesialueen alueilla yhteiskäyttöön tarkoitettu venevalkama-alue (LV-2). Rantakaavan käyttötarkoitusmerkinnän mukaan venevalkama-alue oli tarkoitettu korttelien nrot 21 - 23 yhteiskäyttöön.\n        Venevalkama rajoittui korttelin nro 21 rakennuspaikkoihin nrot 2 ja 3 sekä korttelin nro 23 rakennuspaikkaan nro 3. Kaavaan oli lisäksi varattu rakennuspaikkojen yhteiseen käyttöön venevalkamalta korttelien nrot 21 ja 23 välistä muille korttelien nrot 21 - 23 rakennuspaikoille sekä Tammion saarelle johtava 4 metriä leveä jalankululle tarkoitettu tie.\n      \n      \n        ASIAN AIKAISEMPI KÄSITTELY\n      \n      \n        Rasitetoimitus\n        Tuuli P:n ja Asko U:n omistama Eteläpään tila RN:o 1:284 muodosti rantakaavan korttelin nro 23 rakennuspaikan nro 2. He pyysivät Kaakkois-Suomen maanmittaustoimistoon 10.5.2000 toimittamassaan hakemuksessa, että Ketholman saaren tieoikeudet sekä käyttöoikeudet venevalkamaa ja -laituria ja tavaroiden varastointia varten perustettaisiin rantakaavan mukaisesti. Kustannukset tuli jakaa toimituksen osakkaiden kesken.\n        Pekka P:n kuolinpesän osakkaat, joiden tila Itäranta RN:o 1:118 muodosti rantakaavan korttelissa nro 23 rakennuspaikan nro 3, ja Oiva L, jonka tila Tikkametsä RN:o 1:288 muodosti rantakaavan korttelissa nro 21 rakennuspaikat nrot2 ja 3 ja joiden kummankin tilojen maa-alueella rantakaavan mukainen venevalkama-alue sijaitsi, vastustivat oikeuksien perustamista venevalkamaa ja siitä lähtevää tietä varten, koska valkamasta ja tiestä aiheutuisi heidän rakennetuille lomatonteilleen huomattavaa haittaa ja koska Tuuli P ja Asko U saattoivat tarvittaessa rakentaa laiturin sille kohtaa omaa maa-aluettaan, joka rantakaavassa oli osoitettu maa- ja metsätalousalueeksi merkinnällä M-1.\n      \n      \n        Toimitusmiesten päätös 31.5.2001\n        Toimitusmiehet, kuultuaan myös Ketholman saaressa olevien haetun tien vaikutusalueella ja rantakaavan kortteleissa nrot 21 - 23 olevien kolmen muun tilan omistajia Tapani P:tä ja Seppo R:ää, totesivat, ettei oikeutta venevalkamaa ja laituria varten voida perustaa kiinteistönmuodostamislain 156 §:n 2 momentin nojalla ilman asianosaisten sopimusta ja koska sellaista sopimusta ei ollut, edellytyksiä näiden oikeuksien perustamiselle ei ollut. Näin ollen tarvetta tieoikeudelle rantakaavan mukaiselta venevalkamalta pyykille nro 2 ei myöskään ollut. Tämän vuoksi toimitusmiehet hylkäsivät hakemuksen näiltä osin.\n        Sen sijaan kiinteistönmuodostamislain 154 §:n 1 momentin 9 kohdan mukainen kulkuyhteys voitiin perustaa ilman sopimustakin ja koska Tuuli P:n ja Asko U:n tilalle oli tarpeen saada kulkuyhteys Tammion saaren suuntaan, toimitusmiehet päättivät suorittaa toimituksen kiinteistönmuodostamislain 154 a §:n mukaisena rasitetoimituksena ja perustivat haetun tieoikeuden muilta osin ja antoivat määräykset tien kuntoonpano- ja kunnossapito-osittelusta.\n      \n      \n        MUUTOKSENHAKU MAAOIKEUTENA TOIMIVASSA MIKKELIN KÄRÄJÄOIKEUDESSA\n        Tuuli P ja Asko U vaativat valituksessaan maaoikeudessa, että rantakaavan mukaisesti heidän tilansa hyväksi on perustettava rasitteena oikeudet venevalkamaa, laituria ja tavaroiden varastointia varten sekä tieoikeus valkama-alueelta pyykille nro 2.\n        Maaoikeudessa Pekka P:n kuolinpesän osakkaat ja Oiva L sekä Seppo R vastustivat valituksen hyväksymistä. Tapani P vaati, että hänen omistamiensa tilojen hyväksi on perustettava samat oikeudet yhteiskäyttöalueeseen kuin Tuuli P ja Asko U vaativat.\n      \n      \n        Maaoikeuden tuomio 4.6.2002\n        Maaoikeus totesi, että kysymyksessä oleva Ketholman saari kuului alueeseen, jolle silloinen Kymen lääninhallitus oli 20.1.1988 vahvistanut rantakaavan eli nykyisessä maankäyttö- ja rakennuslaissa tarkoitetun ranta-asemakaavan. Kaavassa toimituksessa kysymyksessä oleva yhteiskäyttöinen venevalkama-alue (LV-2) oli osoitettu asuinrakennusten korttelialueiden nrot 21 - 23 käyttöön. Rantakaavassa oli osoitettu kulku valkamalle ja rakennuspaikoille jalankulkuteitä pitkin. Tuuli P ja Asko U omistivat korttelin nro 23 eteläisimmän rakennuspaikan nro 2, joka sijaitsi tilan Eteläpää RN:o 1:284 alueella rajan 4 - 5 varressa. Tällä rakennuspaikalla oli kaavamääräyksen nojalla oikeus käyttää kysymyksessä olevaa LV-2 aluetta ja kulkea sinne kaavan mukaista jalankulkutietä.\n        Toimituksessa oli jätetty Tuuli P:n ja Asko U:n hakemat oikeudet perustamatta LV-2 alueelle, koska niitä ei voitu toimitusmiesten mukaan perustaa ilman osapuolten sopimusta. Maaoikeus totesi, että Ketholmaa koskevan Tammion rantakaavan selostuksen 15.10.1986 mukaan yhteiskäyttöalueiden toteuttaminen voi tapahtua maanomistajien sopimuksen lisäksi myös rantakaavatoimituksessa. Nykyisin voimassa olevan kiinteistönmuodostamislain mukaan maankäyttö- ja rakennuslain 71 §:n mukaiset yhteiskäyttöalueet voidaan perustaa ranta- asemakaava-alueelle kumotun rakennuslain 123 g §:n (626/1969) mukaisen rantakaavatoimituksen asemesta kiinteistönmuodostamislain 154 a §:n mukaisessa toimituksessa.\n        Sen johdosta maaoikeus määräsi toimituksen uuteen käsittelyyn, jossa haettujen ranta-asemakaavan mukaisen yhteiskäyttöalueen käyttämiseen tarkoitettujen venevalkamaoikeuksien perustaminen oli suoritettava kiinteistönmuodostamislain 154a §:n säännösten mukaisesti sekä käsiteltävä mahdolliset korvausasiat ja yhteiskäyttöalueen kuntoonpano- ja kunnossapitoasiat.\n        Asian ovat ratkaisseet maaoikeuden jäsenet käräjätuomari Markku Markkula ja maaoikeusinsinööri Seppo Karp sekä lautamiehet.\n      \n    \n    \n      MUUTOKSENHAKU KORKEIMMASSA OIKEUDESSA\n      Valituslupa myönnettiin.\n      Pekka P:n kuolinpesän osakkaat ja Oiva L vaativat valituksessaan, että maaoikeuden tuomio kumotaan venevalkamaa ja laituria koskevalta osalta ja asia jätetään ensisijaisesti toimitusmiesten päätöksen varaan. Toissijaisesti asia tulee palauttaa uuteen käsittelyyn rasitteiden tarpeellisuuden ja muiden perustamisedellytysten arvioimiseksi.\n      Tuuli P ja Asko U vastasivat valitukseen ja vaativat, että muutoksenhakemus hylätään.\n    \n    \n      KORKEIMMAN OIKEUDEN RATKAISU\n      \n        Perustelut\n        Tuuli P ja Asko U ovat Kaakkois-Suomen maanmittaustoimistoon toimittamassaan hakemuksessa pyytäneet, että Vehkalahden kunnan Tammion kylässä Ketholman saaren tieoikeudet sekä käyttöoikeudet venevalkamaa ja laituria ja tavaroiden varastointia varten perustetaan Ketholman saareen vahvistetun rantakaavan mukaisesti. Hakemustaan he ovat perustelleet sillä, että he tarvitsevat omistamaltaan, Ketholman saaressa sijaitsevalta rantakaavan mukaisessa korttelissa nro 23 sijaitsevalta Eteläpään tilalta RN:o 1:284 kulkuyhteyden mantereelle.\n        Kymen lääninhallituksen 20.1.1988 vahvistamassa rantakaavassa on varattu kaavaa vahvistettaessa voimassa olleen rakennuslain (370/1958) 123 a §:n 4 momentissa tarkoitettu yhteiskäyttöalue Ketholman kortteleiden nrot 21 - 23 käyttöön venevalkama-alueeksi Pekka P:n kuolinpesän omistaman Itärannan tilan RN:o 1:118 ja Oiva L:n omistaman Tikkametsän tilan RN:o 1:288 alueilla ja venevalkama-alueelle johtavaksi tieksi. Asiassa on kysymys siitä, voidaanko tämän kaavavarauksen johdosta rasitteena perustaa Tuuli P:n ja Asko U:n hakemat venevalkama- ja tieoikeudet, vaikka Pekka P:n kuolinpesä ja Oiva L rasitettujen kiinteistöjen omistajina eivät olleet rasitteen perustamiseen suostuneet.\n        Rantakaavaa vahvistettaessa voimassaolleen rakennuslain 123 f §:n 1 momentin mukaan rantaosakkaille voitiin perustaa 123 a §:n 4 momentissa mainittuihin teihin ja muihin yhteiskäyttöalueisiin oikeus käyttää niitä kaavan mukaiseen tarkoitukseen. Kaavan toteuttamisen järjestämiseksi pidettiin lain 123 g §:n 1 momentin mukaan rantakaavatoimitus. Rantaosakkaiksi oli katsottava ne kiinteistöt, joita yhteiskäyttöalue palvelee. Tuuli P ja Asko U omistavat tällaisen kiinteistön.\n        Yhteiskäyttöaluetta koskevan oikeuden sisältö samoin kuin sen kohdealue on määritelty rantakaavassa. Tämän vuoksi oikeutta rantakaavatoimituksessa perustettaessa oli tullut noudattaa vastaavia määräyksiä eikä oikeuden perustamisen edellytyksiä enää pitänyt erikseen tutkia toimituksessa. Yhteiskäyttöalueen maanomistajan suostumusta kaavan mukaisen yhteiskäyttöalueen perustamiseen ei siis tarvittu.\n        Rakennuslaki on kumottu 1.1.2000 voimaantulleella maankäyttö- ja rakennuslailla. Sen voimaantulosäännöksen 214 §:n 1 momentin mukaan rantakaava on voimassa maankäyttö- ja rakennuslain mukaisena ranta-asemakaavana. Siten rantakaavassa oleva varaus yhteiskäyttöalueeseen on voimassa maankäyttö- ja rakennuslain 75 §:n 1 momentissa tarkoitettuna yhteiskäyttöalueena. Samana päivänä voimaantulleen kiinteistönmuodostamislain 154 a §:n mukaan ranta-asemakaava-alueella olevan kiinteistön hyväksi perustetaan toisen rekisteriyksikön alueelle rasitteena oikeus maankäyttö- ja rakennuslain 75 §:ssä tarkoitettuun yhteiskäyttöalueen käyttämiseen niitä kiinteistöjä varten, joiden käyttöön alue on kaavassa tarkoitettu.\n        Maankäyttö- ja rakennuslain ja kiinteistönmuodostamislain 154 a §:n säätämisellä ei muutettu rantakaavan yhteiskäyttöalueeseen kohdistuvia oikeuksia. Uudet säännökset ovat merkinneet ainoastaan sitä, että yhteiskäyttöalueeseen kohdistuvat oikeudet perustetaan nykyään rasitetoimituksessa kiinteistönmuodostamislain 154 a §:n mukaisesti aikaisemman rantakaavatoimituksen sijasta. Kuten rakennuslain aikaisessa rantakaavatoimituksessa myös rasitetoimituksessa tulee noudattaa kaavan yhteiskäyttöaluetta koskevia määräyksiä, kun oikeuksia rasitteena perustetaan. Rasitetoimituksessa ei siis enää erikseen tutkita rasitteen perustamisen edellytyksiä eikä näin ollen myöskään kiinteistönmuodostamislain 156 §:ssä tarkoitettu rasitetun kiinteistön omistajan suostumus ole tarpeen rasitteen perustamiseksi. Siten Tuuli P:llä ja Asko U:lla Eteläpään tilan omistajina on oikeus saada rasitteena perustetuksi hakemansa oikeudet kaavan mukaisen yhteiskäyttöalueen käyttämiseen.\n      \n      \n        Tuomiolauselma\n        Maaoikeuden tuomion lopputulosta ei muuteta.\n        Asian ovat ratkaisseet oikeusneuvokset Erkki-Juhani Taipale, Riitta Suhonen, Gustaf Möller, Mikko Tulokas ja Pertti Välimäki. Esittelijä Matti Sepponen.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:2003:122"
  ],
  "contributor": [
    "http://data.finlex.fi/person/519b4e44",
    "http://data.finlex.fi/person/bd15e96e",
    "http://data.finlex.fi/person/95a40554",
    "http://data.finlex.fi/person/4e23c80f",
    "http://data.finlex.fi/person/eab40d30"
  ],
  "description": [
    "http://data.finlex.fi/voc/kko/fin/017458f6",
    "http://data.finlex.fi/voc/kko/swe/f0563270"
  ],
  "judgmentNumber": [
    "122"
  ],
  "date": [
    "2003-11-17"
  ],
  "issued": [
    "2003-12-10"
  ],
  "creator": [
    "http://data.finlex.fi/common/KKO"
  ],
  "year": [
    "2003"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "contributor": {
      "@id": "dcterms:contributor",
      "@type": "@id"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}