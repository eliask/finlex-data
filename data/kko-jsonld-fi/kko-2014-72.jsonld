{
  "@id": "sfecli:kko/2014/72",
  "languageVersion": [
    {
      "@id": "sfecli:kko/2014/72/fin",
      "title_fi": [
        "KKO:2014:72"
      ],
      "abstract_fi": [
        "\n    Vastaajat olivat olleet jäseninä viimeksi WinCapita-nimellä toimineessa klubissa ja sijoittaneet siihen varoja. Klubin perustanut ja sen toimintaa hoitanut henkilö oli tuomittu lainvoimaisesti rangaistukseen törkeästä petoksesta ja rahankeräysrikoksesta. Hänen oli katsottu erehdyttäneen tuhannet ihmiset sijoittamaan rahaa klubiin ja panneen toimeen rahankeräyksen pyramidipelin muodossa. Toiminnasta oli aiheutunut lukuisille henkilöille taloudellista vahinkoa ainakin 57 miljoonan euron arvosta.\n    Vastaajat olivat saaneet sijoituksistaan tuottoja enemmän kuin he olivat klubiin sijoittaneet. He eivät olleet tienneet klubin perustaneen henkilön rikollisesta toiminnasta. Rikokset katsottiin kuitenkin tehdyiksi vastaajien hyväksi. Tuottojen ei katsottu olleen osaksikaan peräisin laillisesta toiminnasta. Vastaajat tuomittiin menettämään sijoittamiensa summien ja saamiensa tuottojen erotuksesta muodostunut rikoksen tuottama taloudellinen hyöty.\n    RL 10 luku 2 §\n  "
      ],
      "hasFormat": {
        "@id": "sfecli:kko/2014/72/fin/txt",
        "content_fi": [
          "\n    \n      Aikaisempi asia ja tämän asian käsittely alemmissa oikeuksissa\n      \n        Aikaisempi asia\n        A:n ja B:n syyksi on lainvoimaisesti luettu Helsingin hovioikeuden 7.2.2013 ja Korkeimman oikeuden 27.2.2014 (KKO 2014:7) antamilla tuomioilla A:n osalta törkeä petos ja rahankeräysrikos ja B:n osalta avunannot mainittuihin rikoksiin.\n        Törkeän petoksen osalta A:n syyksi on luettu, että hän oli hankkiakseen itselleen tai toiselle oikeudetonta taloudellista hyötyä erehdyttämällä ja erehdystä hyväksi käyttämällä saanut tuhannet ihmiset sijoittamaan rahaa hallinnoimilleen pankkitileille joko suoraan tai niin sanottujen sponsoreiden kautta. A:n internetsivustoilla ja sähköpostiviesteissä antamat erehdyttävät tiedot olivat koskeneet hänen perustamansa nimillä GiiClub, WinClub ja WinCapita toimineen sijoitusklubin (jäljempänä \"klubi\") harjoittamaa tappiolliseksi osoittautunutta vedonlyöntitoimintaa sekä klubin vähäisessä määrin käymää myös tappiolliseksi osoittautunutta valuuttakauppaa. Klubilla ei ollut ollut muuta tulonlähdettä kuin jäsenten klubiin sijoittamat rahavarat. Varoja oli A:n kehittämän varojenjakomallin mukaan maksettu pääasiassa klubiin aikaisessa vaiheessa liittyneille jäsenille. Voitto-osuuksina maksetut määrät olivat siten olleet klubiin myöhemmin liittyneiden jäsenten suorittamista maksuista saatua laskennallista tuotto-osuutta. Klubiin toiminnan loppuvaiheessa liittyneet jäsenet olivat menettäneet klubiin sijoittamansa varat tai osan niistä.\n        A oli saanut hallinnoimilleen kahdelle klubin tilille jäseniltä rahaa 100 128 826 euroa. Rahoista 89 399 262 euroa oli siirretty jäsenten henkilökohtaisille tileille A:n kehittämän ja klubin internetsivuilla esitellyn rahanjakomallin mukaan ja 6 017 221,15 euroa A:n omille tileille. Yhteensä 2 021 klubin jäsenen tilille oli tullut klubilta 57 136 009,50 euroa enemmän kuin nämä jäsenet olivat sijoittaneet varoja klubiin, ja asianomistajille oli aiheutunut ainakin mainitun määrän suuruinen taloudellinen vahinko tai sen vaara.\n        Rahankeräysrikoksen osalta A:n syyksi on luettu se, että hän oli pannut toimeen rahankeräyksen pyramidipelin muodossa, kun jäsenten ansaintamahdollisuudet olivat muodostuneet vastikkeetta niistä maksuista, joita toimintaan myöhemmin mukaan liittyneet olivat maksaneet osallistumismaksuina tai muina toistuvais- tai kertasuorituksina. Myös tämän rikoksen tunnusmerkistön täyttymisen kannalta merkitystä oli sillä, että klubilla ei ollut ollut muuta rahanlähdettä kuin jäsenten sijoitukset klubin toimintaan. Klubin tileille rahankeräysrikoksella kerättyjen varojen määrä oli yhteensä 92 988 827 euroa.\n      \n      \n        Pohjois-Karjalan käräjäoikeuden tuomio 7.12.2012\n        Syyttäjät vaativat käräjäoikeudessa C:n, D:n, E:n, F:n ja G:n, jotka olivat sijoittaneet varojaan edellä mainittuun klubiin, tuomitsemista menettämään valtiolle rikoksen tuottama taloudellinen hyöty. Hyöty muodostui vastaajien klubiin sijoittamien varojen ja klubista sijoitustuottoina saamien varojen erotuksesta.\n        Käräjäoikeus totesi tuomionsa perusteluissa ensinnäkin, että toisia vastaajia vastaan ja toisessa asiassa annetulla tuomiolla voi olla niin sanottu todistusvaikutus, jota heikentää lainvoiman puuttuminen. Todistusvaikutus saattaa ilmetä myös aikaisemmassa oikeudenkäynnissä vastaanotetun näytön vaikutuksena. Käräjäoikeus katsoi jutussa esitetyn todistelun osoittavan, että menettämisvaatimuksen perusteena oleva rikos (törkeä petos) oli tapahtunut.\n        Käräjäoikeus totesi, että lainvalmistelutöiden (HE 80/2000 vp) mukaan sen, jonka hyväksi rikos tehdään, ei tarvitse tietää rikoksesta tai sen tekijästä, vaan olennaista on se, että hän teosta tosiasiallisesti hyötyy.\n        Käräjäoikeuden mukaan kirjallisista todisteista ilmeni, että klubi oli ylläpitänyt pörssiä, jossa jäsenet ovat voineet myydä toisilleen lisenssejä tai \"offshoreosakkeita\". Ne olivat käytännössä tarkoittaneet osuutta valuuttakauppaan, jota ei todellisuudessa ollut. Pörssi oli ollut osa petosrikosta, ja jäsenten siitä saama tuotto oli ollut rikoksen heille tuottamaa hyötyä. Käräjäoikeus viittasi menettämissäännösten esitöihin (HE 80/2000 vp), joiden mukaan myös saadun taloudellisen hyödyn arvon nousu tai tuotto, joka on vaikeuksitta selvitettävissä, voidaan tuomita menetetyksi. Tämä osoitti käräjäoikeuden mukaan, että rikoksen tuottama taloudellinen hyöty voidaan tuomita menetetyksi, vaikka se ei ole välittömästi peräisin rikoksen tekijältä. Lisenssipörssistä saadut tuotot voitiin tuomita valtiolle menetetyksi, vaikka ne voidaan ajatella saaduksi toiselta jäseneltä eikä klubilta. Samasta syystä voitiin tuomita valtiolle menetetyksi myös se hyöty, joka on saatu käyttämällä lisenssejä muun klubin yhteydessä ehkä käydyn vaihdannan vastikkeena.\n        Käräjäoikeus velvoitti vastaajat menettämään syyttäjien esittämien vaatimusten mukaisesti valtiolle rikoksen tuottama taloudellisen hyödyn, joka oli C:n osalta 96 240 euroa, D:n osalta 14 100 euroa, E:n osalta 22 405,50 euroa, F:n osalta 24 250 euroa ja G:n osalta 75 836 euroa.\n        Asian ovat ratkaisseet käräjätuomarit Lasse Palsio ja Ilkka Myllynen sekä käräjänotaari Hanna Merkku.\n      \n      \n        Itä-Suomen hovioikeuden tuomio 26.9.2013\n        Vastaajien valituksesta hovioikeus totesi jäsenten käytössä olleen valuuttakaupan signaalijärjestelmän, joka oli antanut jäsenille ehdotuksia valuuttakaupan suhteen ja jonka toimivuutta syyttäjät eivät olleet kiistäneet. Signaalijärjestelmän käyttöönoton jälkeen klubiin liittyneet jäsenet ovat liittyessään tienneet, että kyseessä oli kehitysvaiheessa olevat järjestelmä ja että siitä on klubiin liittymisen yhteydessä maksettava vastike.\n        Lisenssipörssissä oli hovioikeuden mukaan ollut kysymys klubin jäsenten keskinäisestä kauppapaikasta, jossa jäsenet ovat voineet käydä kauppaa klubilta lunastamillaan A-, B- ja C-lisensseillä, jotka loppuvaiheessa ovat tarjonneet mahdollisuuden paremman tuoton omaavien X-lisenssien lunastamiseen. Lisensseillä on ollut vilpittömässä mielessä oleville jäsenille todellista arvoa, koska ne ovat mahdollistaneet tuoton saamisen. Klubi on myös usean vuoden ajan maksanut lupaamansa tuotot.\n        Hovioikeus totesi jäsenillä olleen kotisivuilla niin sanotut sijoitustilit ja osuustilit, jotka ovat olleet välttämättömiä lisenssipörssissä tapahtuvaa kaupankäyntiä varten, joiden avulla A on voinut pitää jäsenten varat erillään klubin varoista ja toisten jäsenten varoista ja joilla on voitu varmistaa A:lla olevan tilitysvelvollisuuden täyttäminen jäsenen halutessa kotiuttaa varojaan.\n        Hovioikeus katsoi, että klubilla oli ollut oikeus periä jäseniltään korvaus heidän käyttöönsä annetusta signaalijärjestelmästä. Klubilla oli ollut oikeus periä korvaus myös kotisivujen perustamisesta ja ylläpidosta. Palveluista perittäviä vastikkeita ei voitu katsoa A:n syyksi luettujen rikosten tuottamaksi taloudelliseksi hyödyksi.\n        Hovioikeuden mukaan vastaajien klubista kotiuttamat varat olivat koostuneet tuotoista, jotka on maksettu osittain klubille laillisesta toiminnasta kertyneillä varoilla (valuuttakaupan signaalijärjestelmän käyttöoikeusmaksu, omien kotisivujen ylläpidosta suoritettu maksu ja lisenssipörssissä käydystä kaupasta saatu provisio) ja osittain mahdollisesti laittomasta toiminnasta saadulla tuotolla (sijoitukset). Kirjanpidon puuttumisen vuoksi esitutkinnassa ei ollut voitu selvittää erien keskinäistä suhdetta. Lisenssipörssissä käytyyn kauppaan osallistuneiden jäsenten (G) osalta kysymys oli enintään rikoksen tuottamasta taloudellisesta hyödystä. Niin kauan kuin klubi oli maksanut luvatut tuotot, kysymys ei hovioikeuden mukaan voinut olla petosrikoksen tuottamasta taloudellisesta hyödystä. Hovioikeus katsoi olevan vaikeaa myös nähdä, miten kysymys olisi rahankeräysrikoksen tuottamasta hyödystä.\n        Hovioikeuden mukaan syyttäjät eivät olleet voineet esittää selvitystä siitä, miltä osin vastaajien kotiuttamissa varoissa oli ollut kysymys rikoksen tuottamasta taloudellisesta hyödystä. Vaikka hovioikeuden mukaan voitiinkin pitää jossain määrin selvänä, ettei vastaajien klubista saamia tuottoja ole voitu maksaa yksinomaan laillisesta toiminnasta kertyneillä tuloilla, ei tuomioistuin syyttäjillä oleva näyttövelvollisuus huomioon ottanut lähtenyt arvioimaan laittoman hyödyn määrää.\n        Hovioikeus hylkäsi rikoshyödyn menettämistä koskevat vaatimukset. Vastaajat vapautettiin käräjäoikeuden määräämästä suoritusvelvollisuudesta.\n        Asian ovat ratkaisseet hovioikeuden jäsenet Pekka Pärnänen, Juha Halijoki ja Tuulikki Räsänen (eri mieltä). Esittelijä Markku Hämäläinen.\n        Hovioikeudenneuvos Tuulikki Räsänen totesi äänestyslausunnossaan, että A:n syyksi oli lainvoimaisesti luettu törkeä petos ja että tämän toiminta klubissa täyttää rahankeräysrikoksen tunnusmerkistön. Signaalijärjestelmän käyttöoikeus oli ollut pikemminkin osa rikokseen liittyvää erehdyttämistä ja toiminnan naamioimista rehelliseksi liiketoiminnaksi. Kotisivujen ylläpidolla ei ollut ollut itsenäistä merkitystä. Lisenssipörssikaupan tuotot ja lisenssejä käyttäen tehdystä muusta vaihdannasta saadut tulot olivat olleet osa rikoksen tuottamaa hyötyä. Vastaajat voitiin tuomita menettämään saamansa hyöty valtiolle siitä riippumatta, olivatko he olleet hyödyn saadessaan vilpittömässä mielessä. Räsänen myös totesi, että kukaan vastaajista ei ollut esittänyt henkilökohtaisesta tilanteestaan sellaista selvitystä, että menettämisseuraamuksen kohtuullisuutta voitaisiin tarkemmin arvioida. Hän katsoi, ettei käräjäoikeuden tuomion lopputulosta ollut aihetta muuttaa.\n      \n    \n    \n      Muutoksenhaku Korkeimmassa oikeudessa\n      Syyttäjille myönnettiin valituslupa.\n      Syyttäjät vaativat yhteisessä valituksessaan ensisijaisesti, että hovioikeuden tuomio kumotaan ja asia jätetään käräjäoikeuden tuomion varaan. Toissijaisesti syyttäjät vaativat, että vastaajien saaman hyödyn määrä arvioidaan.\n      C ja D vaativat erillisissä vastauksissaan, että valitus hylätään.\n      Vastaaja E on asian käsittelyn aikana kuollut. Kuolinpesä on vastannut valitukseen.\n      F ei antanut häneltä pyydettyä vastausta.\n      G vaati vastauksessaan ensisijaisesti valituksen jättämistä tutkimatta Suomen viranomaisten puuttuvan toimivallan vuoksi ja toissijaisesti valituksen hylkäämistä.\n    \n    \n      Korkeimman oikeuden ratkaisu\n      \n        Perustelut\n        \n          Asian tausta\n        \n        1. C, D, E, F ja G olivat vuosina 2004 − 2008 olleet jäseninä GiiClub, WinClub ja lopulta WinCapita-nimellä toimineessa sijoitusklubissa (jäljempänä \"klubi\"), johon he olivat sijoittaneet varoja. Klubin puolesta jäsenille annettujen tietojen mukaan klubi harjoitti erittäin tuottoisaa vedonlyöntitoimintaa ja valuuttakauppaa, josta saatuja tuottoja klubi jakoi jäsenilleen.\n        2. Klubin toiminnan on sittemmin katsottu perustuneen rikolliseen menettelyyn. Klubin toimintaa hoitaneen A:n syyksi on lainvoimaisella tuomiolla luettu törkeä petos ja rahankeräysrikos.\n        3. Törkeän petoksen osalta A:n syyksi on luettu, että hän oli hankkiakseen itselleen tai toiselle oikeudetonta taloudellista hyötyä erehdyttämällä ja erehdystä hyväksi käyttämällä saanut tuhannet ihmiset sijoittamaan rahaa hallinnoimilleen pankkitileille joko suoraan tai niin sanottujen sponsoreiden kautta. A:n internetsivustoilla ja sähköpostiviesteissä antamat erehdyttävät tiedot olivat koskeneet klubin harjoittamaa tappiolliseksi osoittautunutta vedonlyöntitoimintaa sekä klubin vähäisessä määrin käymää myös tappiolliseksi osoittautunutta valuuttakauppaa.\n        4. Klubilla ei ollut ollut muuta tulonlähdettä kuin jäsenten klubiin sijoittamat rahavarat. Varoja oli A:n kehittämän varojenjakomallin mukaan maksettu pääasiassa klubiin aikaisessa vaiheessa liittyneille jäsenille. Voitto-osuuksina maksetut määrät olivat siten olleet klubiin myöhemmin liittyneiden jäsenten suorittamista maksuista saatua laskennallista tuotto-osuutta. Klubiin toiminnan loppuvaiheessa liittyneet jäsenet olivat menettäneet klubiin sijoittamansa varat kokonaan tai osan niistä.\n        5. A oli saanut hallinnoimilleen kahdelle klubin pankkitilille jäseniltä rahaa yhteensä 100 128 826 euroa. Rahoista 89 399 262 euroa oli siirretty jäsenten henkilökohtaisille tileille ja 6 017 221,15 euroa A:n omille tileille. Yhteensä 2 021 klubin jäsenen tilille oli tullut klubilta 57 136 009,50 euroa enemmän kuin nämä jäsenet olivat sijoittaneet varoja klubiin. Muille klubin jäsenille oli aiheutunut ainakin mainitun määrän suuruinen taloudellinen vahinko tai sen vaara.\n        6. Rahankeräysrikoksen osalta A:n syyksi on luettu se, että hän oli pannut toimeen rahankeräyksen pyramidipelin muodossa, kun jäsenten ansaintamahdollisuudet olivat muodostuneet vastikkeetta niistä maksuista, joita toimintaan myöhemmin mukaan liittyneet olivat maksaneet osallistumismaksuina tai muina toistuvais- tai kertasuorituksina.\n        7. Myös tämän rikoksen tunnusmerkistön täyttymisen kannalta merkitystä on ollut sillä, että klubilla ei ollut ollut muuta rahanlähdettä kuin jäsenten sijoitukset klubin toimintaan. Klubin tileille rahankeräysrikoksella kerättyjen varojen määrä oli yhteensä 92 988 827 euroa.\n        \n          Nyt ratkaistavana olevan asian käsittely alemmissa oikeusasteissa\n        \n        8. Syyttäjät ovat tässä asiassa vaatineet kunkin vastaajan tuomitsemista menettämään rikoshyötynä valtiolle hänen klubiin sijoittamiensa varojen ja klubista sijoitustuottoina saamiensa varojen erotuksesta koostuvan hyödyn. Vaatimukset ovat perustuneet siihen, että vastaajat ovat hyötyneet klubin toiminnasta tehdyistä rikoksista.\n        9. Käräjäoikeus hyväksyi 7.12.2012 antamassaan tuomiossa syyttäjän rikoshyödyn menettämistä koskevat vaatimukset ja velvoitti C:n menettämään rikoshyötynä valtiolle 96 240 euroa, D:n 14 100 euroa, E:n 22 405,50 euroa, F:n 24 250 euroa ja G:n 75 836 euroa.\n        10. Vastaajien valituksesta Itä-Suomen hovioikeus katsoi nyt valituksen kohteena olevassa tuomiossa, että vastaajien klubista kotiuttamat varat olivat koostuneet tuotoista, jotka on maksettu osittain klubille laillisesta toiminnasta kertyneillä varoilla (valuuttakaupan signaalijärjestelmän käyttöoikeusmaksu, omien kotisivujen ylläpidosta suoritettu maksu ja lisenssipörssissä käydystä kaupasta saatu provisio) ja osittain mahdollisesta laittomasta toiminnasta saadulla tuotolla (sijoitukset). Hovioikeus ei syyttäjillä oleva näyttövelvollisuus huomioon ottaen arvioinut laittoman hyödyn määrää, vaan hylkäsi rikoshyödyn menettämistä koskevat vaatimukset kokonaan.\n        \n          Kysymyksenasettelu Korkeimmassa oikeudessa\n        \n        11. Asiassa on syyttäjien vaatimuksen johdosta Korkeimmassa oikeudessa ensisijaisesti kysymys siitä, onko vastaajien klubiin sijoittamien varojen ja klubista saamien varojen erotus rikoshyötyä, joka on tuomittava valtiolle menetettäväksi. Kysymys on myös siitä, onko vastaajien vilpittömällä mielellä merkitystä menettämisseuraamuksen tuomitsemisen kannalta.\n        \n          Rikoshyödyn valtiolle tuomitsemisen yleiset edellytykset\n        \n        12. Rikoslain 10 luvun 2 §:n 1 momentin mukaan rikoksen tuottama taloudellinen hyöty on tuomittava valtiolle menetetyksi. Menettämiseen tuomitaan rikoksesta hyötynyt tekijä, osallinen tai se, jonka puolesta tai hyväksi rikos on tehty.\n        13. Kuten säännöksen esitöissä (HE 80/2000 vp s. 22) on todettu, rikoshyödyn valtiolle tuomitsemisen edellytyksenä ei ole, että se, jonka hyväksi rikos tehdään, mitenkään tietää rikoksesta tai sen tekijästä. Olennaista on, että hän teosta tosiasiallisesti hyötyy.\n        14. Rikoslain 10 luvun 2 §:n 2 momentissa säädetään rikoksen tuottaman taloudellisen hyödyn arvioimisesta. Jos rikoksen tuottaman hyödyn määrästä ei ole saatavissa selvitystä tai se on vain vaikeuksin esitettävissä, hyöty on arvioitava ottaen huomioon rikoksen laatu, rikollisen toiminnan laajuus ja muut olosuhteet. Lainkohtaa koskevan hallituksen esityksen (HE 80/2000 vp s. 22) mukaan säännös voi tulla sovellettavaksi esimerkiksi silloin, kun rikoksen tuottamaa hyötyä on vaikea erottaa laillisesta hyödystä.\n        \n          Rikostuomioiden vaikutuksesta\n        \n        15. Vastaajiin kohdistetut rikoshyödyn menettämistä koskevat vaatimukset eivät perustu heidän itsensä tekemiin rikoksiin, vaan edellä mainittuihin A:n syyksi luettuihin rikoksiin, jotka on käsitelty eri oikeudenkäynnissä.\n        16. Korkeimman oikeuden ratkaisuista KKO 2005:90 (kohta 11) ja KKO 2011:58 (kohta 7) ilmenevällä tavalla aikaisemmassa oikeudenkäynnissä lainvoimaisesti ratkaistulla ennakkokysymyksellä on uudessa oikeudenkäynnissä, jossa sama näyttökysymys on ratkaistavana, vain niin sanottu todistusvaikutus, mutta ei sitovaa vaikutusta. Uudessa oikeudenkäynnissä voidaan siten esimerkiksi uutta selvitystä esittämällä horjuttaa aikaisemmassa oikeudenkäynnissä näytetyiksi katsotut tosiseikat. Viimekädessä aikaisemmassa rikosasiassa annetun tuomion todistusvaikutus uudessa asiassa onkin punnittava tapauskohtaisesti.\n        \n          Onko klubin toiminnassa syyllistytty rikoksiin?\n        \n        17. G:n asiassa esittämien väitteiden mukaan klubin toiminnassa ei ole syyllistytty rikoksiin. Hänen mukaansa rahaliikenne klubista jäsenille on ollut käytyyn valuuttakauppaan ja lisenssipörssiin perustunutta laillista tuotonjakoa. Koska klubi oli ennen toimintansa lopettamista maksanut luvatut suoritukset jäsenilleen, petosta ei ollut tapahtunut. Myöskään rahankeräysrikoksen tunnusmerkistö ei ole G:n mukaan täyttynyt.\n        18. G:n puolesta on esitetty henkilö- ja asiakirjatodistelua, jota ei esitetty A:ta koskevien rangaistusvaatimusten yhteydessä ja joka on liittynyt G:n väittämään klubin toiminnan lailliseen luonteeseen. Hovioikeudessa on kuultu myös A:ta.\n        19. A on häneen kohdistettujen rangaistusvaatimusten käsittelyn yhteydessä kiistänyt syytteet kokonaan ja katsonut, että kysymyksessä oli ollut kaikilta osin normaali ja laillinen sijoitustoiminta. Tästä huolimatta hänen syykseen on lainvoimaisesti luettu törkeä petos ja rahankeräysrikos edellä 3 − 7 kohdassa kuvatuin tavoin. Syyksilukeminen on rikostuomioissa perusteltu kummankin rikoksen osalta seikkaperäisesti ja vakuuttavasti. Menettämisseuraamuksia vaatineet syyttäjät ovat esittäneet myös tässä asiassa todistelua menettämisseuraamuksen perustana olleista rikoksista.\n        20. Korkein oikeus toteaa, etteivät G:n esittämät väitteet ja selvitykset ole niinkään liittyneet siihen, että klubin tosiasiallista toimintatapaa olisi nyt ja aikaisemmissa tuomioissa kuvattu virheellisesti, vaan A:n menettelyn ja hänen luomansa järjestelmän oikeudelliseen arviointiin. Pitkälti samankaltaisia toiminnan laillisuutta koskevia näkemyksiä on käsitelty myös A:ta koskeneen rikosasian yhteydessä.\n        21. G ei ole esittänyt, että klubi olisi todellisuudessa tehnyt tuottavaa valuuttakauppaa, kuten klubin puolesta oli jäsenille väitetty. Tähän erehdyttävään tietoon nähden ovat merkityksettömiä G:n väitteet siitä, että A olisi voinut tehdä menestyksekkäästi valuuttakauppaa ja että näin olisi vastaisuudessa tehty, kun kehitteillä ollut ohjelma olisi saatu käyttöön. G:n mukaan A ei ollut syyllistynyt petokseen ainakaan lisenssipörssissä tehtyjen sijoitusten osalta. Pörssissä jäsenet olivat käyneet keskenään kauppaa klubin sivustojen kautta.\n        22. Korkein oikeus toteaa, että lisenssipörssissä kauppahinta suoritettiin niillä varoilla, jotka ostaja oli jo sijoittanut klubiin tai jotka oli klubin sisäisessä tilinpidossa merkitty hänen voitto-osuudekseen. Lisenssipörssissä jäsenlisenssien hinnat olivat huomattavasti nousseet, mikä oli lisännyt klubiin tehtyjä sijoituksia. Korkein oikeus katsoo, että lisenssipörssi on ollut kiinteä osa klubin toimintaa ja varojenhankintaa.\n        23. Koska klubilla ei riidattomasti ollut muita kuin jäseniltä saatuja varoja, sen pankkitileillä olleet varat eivät ole missään toiminnan vaiheessa riittäneet kattamaan jäsenten sijoituksia ja niille luvattuja korkeita tuottoja. Korkein oikeus toteaa, että tämän vuoksi kaikkiin jäseniin on kohdistunut vaara sijoitusten menetyksestä, jonka toteutumisajankohta on riippunut vain siitä, kuinka paljon klubiin on tullut uusia varoja jäseniltä. Petoksen tunnusmerkistössä tarkoitettua taloudellista vahinkoa on myös tappion vaarasta aiheutuva taloudellisen aseman heikentyminen (KKO 2010:40, kohta 8).\n        24. Rahankeräysrikoksen tunnusmerkistön täyttymisen G on kiistänyt sillä perusteella, että jäsenet ovat saaneet vastikkeeksi signaalijärjestelmän käyttöoikeuden. Korkein oikeus katsoo, ettei keskeneräiseksi jääneen signaalijärjestelmän käyttöoikeus, jonka jäsen on kohdissa 27 ja 28 kuvatulla tavalla saanut liittyessään klubiin, ole ollut se vastike, jonka vuoksi jäsenet olivat liittyneet klubiin ja maksaneet huomattavan hinnan liittymisestään. Jäsenet olivat halunneet sijoituksilleen tuottoja, jotka A oli - valuuttakaupan sijasta - tosiasiassa rahoittanut pyramidipelin avulla. Korkeimman oikeuden ennakkoratkaisun 2014:7 mukaan rahankeräysrikoksen tunnusmerkistö voi täyttyä myös muutoin kuin yleishyödyllisten yhteisöjen toiminnassa.\n        25. Korkein oikeus katsoo, ettei G ole esittänyt sellaisia uusia väitteitä tai selvityksiä, jotka antaisivat aiheen päätyä kummankaan syyksiluetun rikoksen osalta toiseen johtopäätökseen kuin mitä A:ta koskevista tuomioista ilmenee. Menetettäväksi vaadittu taloudellinen hyöty perustuu näin ollen klubin toiminnassa tehtyihin rikoksiin.\n        \n          Onko osa vastaajille maksetuista varoista kertynyt laillisen toiminnan tuotoista?\n        \n        26. Rikoksen tuottaman taloudellisen hyödyn menettämistä koskevien vaatimusten hylkääminen hovioikeudessa on perustunut johtopäätökseen, jonka mukaan klubille on tullut myös lailliseen toimintaan perustuneita suorituksia valuuttakaupan signaalijärjestelmän käyttöoikeusmaksuista, internetsivujen ylläpitomaksuista ja lisenssipörssissä käydyn kaupan provisioista.\n        27. Klubiin liittymisen ja sen jäsenyyden ehdot ovat muuttuneet useasti klubin toiminnan aikana. Hovioikeuden esiin nostamat maksut ovat perustuneet klubin toiminnan viimeisiin liittymisehtoihin, joiden mukaan jäseneksi liittyminen edellytti yhteensä 3 000 euron vähimmäissuoritusta. Tämä hinta koostui kolmesta yhtä suuresta osasta, nimittäin valuuttakaupan signaalijärjestelmän käyttöoikeuden peruslisenssin hinnasta, lisenssiosuusmaksun hinnasta ja suositteluoikeuden ja oman internetsivuston käyttöoikeuden hinnasta. Kaikki nämä maksut jäivät ehtojen mukaan pysyvästi klubille. Vain lisenssiosuusmaksu oli sellainen jäsenen sijoitus, jolle laskettiin tuottoa ja joka voitiin myydä toiselle jäsenelle.\n        28. Korkein oikeus toteaa, että liittymishinta oli kiinteä ja sen jakaminen osiin perustui vain klubin omaan ilmoitukseen. Signaalijärjestelmän käyttöoikeuden perusteella jäsen sai haltuunsa valuuttakaupan osto- ja myyntisignaalit, joiden avulla hän olisi itse voinut käydä valuuttakauppaa markkinoilla. Käytännössä vain harvat jäsenet olivat itse ryhtyneet käymään valuuttakauppaa ja siten voineet hyödyntää signaalijärjestelmää, joka ei sellaisenaan edes mahdollistanut kaupankäyntiä. Signaalijärjestelmän käyttöoikeudella ei näiden syiden vuoksi ole perusteltua katsoa olleen jäseniksi liittyneille itsenäistä taloudellista arvoa. Klubin internetsivuja voitiin käyttää vain klubin oman toiminnan ja jäsenen omien tiedostojen seuraamiseen.\n        29. Jäsenten keskenään lisenssipörssissä käymä kauppa, josta klubille maksettiin hovioikeuden mainitsema provisio, ja heidän kaupan kautta saamansa lisenssit puolestaan vaikuttivat siihen, minkä verran klubin oli määrä maksaa kullekin jäsenelle suorituksia väitettyinä valuuttakaupan tuottoina. Klubin perimät välitysprovisiot eivät tuottaneet klubille uusia varoja. Provisiot ainoastaan vähensivät jäsenten sijoituksiksi merkittyjä rahamääriä klubin omilla sivustoilla.\n        30. Korkein oikeus toteaa, että hovioikeuden tuomiossa mainitut maksut ja provisio liittyvät siis klubin harjoittamaksi väitettyyn valuuttakauppaan ja odotuksiin sen tuotosta. Aikaisemmin 3 − 5 kohdassa todetulla tavalla A on toteuttanut hänen syykseen luetun törkeän petoksen muun ohessa siten, että hän on antanut erehdyttävän kuvan ja ylläpitänyt erehdyttävää kuvaa klubin harjoittamasta valuuttakaupasta. Klubi oli käynyt vain vähäistä tappiolliseksi osoittautunutta valuuttakauppaa. Sen tuottojen asemesta varoja tosiasiallisesti jaettiin jäsenille ainoastaan heidän klubille maksamistaan varoista, joita olivat myös hovioikeuden mainitsemat maksut. Riidatonta on, että klubilla ei ollut muuta tulonlähdettä kuin jäsenten suoritukset.\n        31. Vastaavasti pyramidipelin muodossa toteutetussa rahankeräysrikoksessa oli kysymys siitä, että jäsenten ansaintamahdollisuudet muodostuivat niistä maksuista, joita toimintaan myöhemmin mukaan liittyneet maksoivat osallistumismaksuina tai muina kerta- tai toistuvaissuorituksina.\n        32. Näissä olosuhteissa A:n syyksi luettujen rikosten tunnusmerkistöjen perusteella jäsenten klubille maksamista varoista ei voida miltään osin erotella lailliseen toimintaan perustuneita varoja.\n        33. Hovioikeuden mainitsemat maksut ovat olleet osa niitä varoja, joiden keräämisestä ja itselleen ottamisesta tai jäsenille jakamisesta A:n syyksi luetuissa törkeässä petoksessa ja rahankeräysrikoksessa on ollut kysymys. Edellä todetuin tavoin maksut ja provisio ovat klubiin tehtyjen sijoitusten tavoin liittyneet sijoituspäätöksiin, joita jäsenet ovat erehdyksessä tehneet luottaen väärään tietoon tuottavasta valuuttakaupasta eli siis A:n törkeän petoksen seurauksena. Ne ovat samalla olleet myös rahankeräysrikoksella klubille kerättyjä varoja. Maksuilla ja provisioilla ei ole ollut itsenäistä merkitystä, vaan niiden suorittaminen klubille on ollut osa A:n rikollista toimintaa. Näin ollen myös varat niihin suorituksiin, joita vastaajille on maksettu klubin pankkitileiltä, ovat olleet peräisin A:n rikoksista.\n        \n          Toimiminen vastaajien hyväksi ja vastaajien vilpitön mieli\n        \n        34. G on vedonnut myös siihen, että menettämisvaatimuksen perusteena olevaa rikosta ei ole tehty hänen hyväkseen. A ei olekaan tehnyt törkeää petosta ja rahankeräysrikosta nimenomaan tämän asian vastaajia hyödyttääkseen. Hän on kuitenkin osana törkeän petoksen ja rahankeräysrikoksen toteuttamista kehittänyt varojenjakomallin, jolla jäsenten klubin tileille maksamia varoja on jaettu klubiin aikaisemmassa vaiheessa liittyneille jäsenille mukaan lukien vastaajat. Vastaajat ovat siten tosiasiallisesti hyötyneet A:n syyksi luetuista rikoksista saadessaan klubista varoja enemmän kuin he ovat sinne sijoittaneet, kun taas suuri osa jäsenistä on menettänyt kokonaan tai osaksi sijoittamansa varat.\n        35. A:n on näin ollen katsottava toimineen vastaajien hyväksi rikoslain 10 luvun 2 §:n 1 momentissa tarkoitetulla tavalla.\n        36. Vastaajista C, D, E ja F ovat vedonneet siihen, että he ovat klubiin varoja sijoittaessaan uskoneet klubin harjoittavan tuottoisaa ja laillista vedonlyöntiä ja valuuttakauppaa ja että he ovat näin ollen olleet vilpittömässä mielessä. Myöskään G:n mukaan jäsenet eivät ole voineet havaita petosrikoksen edellyttämää erehdyttämistä eikä yksittäisen jäsenen kotiuttamilla varoilla ole yhteyttä väitettyyn erehdyttämiseen.\n        37. Kuten edellä kohdasta 13 ilmenee, hyödynsaajan vilpittömällä mielellä ei ole rikoslain 10 luvun 2 §:n 1 momentin mukaan merkitystä rikoshyödyn menettämisen edellytyksiä arvioitaessa. Vastaajien saamaa rikoshyötyä on lähtökohtaisesti heidän klubille suorittamiensa ja siltä saamiensa varojen erotuksena muodostuva hyöty, jonka valtiolle menettämistä syyttäjät ovat vaatineet.\n        [Julkaistusta ratkaisusta puuttuvat Korkeimman oikeuden ratkaisun kohdat 38 - 41.]\n        \n          Korkeimman oikeuden johtopäätökset\n        \n        42. Korkein oikeus katsoo, että vastaajien klubiin sijoittamien varojen ja klubista saamien varojen erotus on sellaista rikoshyötyä, joka on rikoslain 10 luvun 2 §:n 1 momentin mukaan tuomittava valtiolle menetetyksi. Kun menettämisseuraamuksen tuomitsemisen edellytykset muutenkin täyttyvät, C, D, F, G ja E:n kuolinpesä on velvoitettava menettämään valtiolle rikoksen tuottama taloudellinen hyöty syyttäjien esittämien vaatimusten mukaisesti.\n      \n      \n        Tuomiolauselma\n        Hovioikeuden tuomio kumotaan ja asia jätetään C:n, D:n, F:n ja G:n osalta käräjäoikeuden tuomion varaan. Rikoksen tuottamana taloudellisena hyötynä valtiolle menettää C 96 240 euroa, D 14 100 euroa, F 24 250 euroa ja G 75 836 euroa.\n        E:n kuolinpesä tuomitaan menettämään valtiolle rikoksen tuottama taloudellinen hyöty 22 405,50 euroa.\n        Asian ovat ratkaisseet oikeusneuvokset Pasi Aarnio, Juha Häyhä, Marjut Jokela, Tuula Pynnä ja Mika Huovila. Esittelijä Janne Kanerva.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:2014:72"
  ],
  "contributor": [
    "http://data.finlex.fi/person/4d1032ba",
    "http://data.finlex.fi/person/8c9b6f11",
    "http://data.finlex.fi/person/8eaa72fe",
    "http://data.finlex.fi/person/68b21e1d",
    "http://data.finlex.fi/person/24d4406e"
  ],
  "referenceToLegislation": [
    "http://data.finlex.fi/eli/sd/1889/39/luku/10/pykala/2"
  ],
  "description": [
    "http://data.finlex.fi/voc/kko/swe/9aced753",
    "http://data.finlex.fi/voc/kko/fin/bf8afc1f",
    "http://data.finlex.fi/voc/kko/swe/5825f766",
    "http://data.finlex.fi/voc/kko/fin/be0aeea6"
  ],
  "judgmentNumber": [
    "72"
  ],
  "issued": [
    "2014-10-10"
  ],
  "creator": [
    "http://data.finlex.fi/common/KKO"
  ],
  "year": [
    "2014"
  ],
  "subject": [
    "http://data.finlex.fi/common/Siviiliasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "contributor": {
      "@id": "dcterms:contributor",
      "@type": "@id"
    },
    "referenceToLegislation": {
      "@id": "http://data.finlex.fi/schema/sfcl/referenceToLegislation",
      "@type": "@id"
    },
    "description": {
      "@id": "dcterms:description",
      "@type": "@id"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}