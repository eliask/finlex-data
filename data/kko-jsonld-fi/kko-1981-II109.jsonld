{
  "@id": "sfecli:kko/1981/II109",
  "languageVersion": [
    {
      "@id": "sfecli:kko/1981/II109/fin",
      "title_fi": [
        "KKO:1981-II-109"
      ],
      "abstract_fi": [
        "\n    Kysymys kasvinsuojeluaineen valmistajan vastuusta tuotteen vahinkoa aiheuttavista ominaisuuksista.\n    Ään\n  "
      ],
      "hasFormat": {
        "@id": "sfecli:kko/1981/II109/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      Puutarhuri A oli oy. B:lle tiedoksi toimituttamansa haasteen nojalla Helsingin RO:ssa kertonut, että hän oli viljelyskaudella 1968 - 1969 käyttänyt noin 2 000 m2:n suuruisessa kurkunviljelyyn käytetyssä kasvihuoneessaan talvituhosienien torjuntaan yhtiön valmistamaa ja myymää X-nimistä kasvinsuojelupölytettä. Pölyte oli kuitenkin sisältänyt kurkunviljelyyn sopimatonta kvintotseenia, jonka vaikutuksesta osa sanottuun kasvihuoneeseen tammikuun lopulla 1969 istutetuista noin 3 000 kurkuntaimesta oli kuollut ja muiden taimien kasvu oli hidastunut niin, että kasvihuoneen koko sato oli myöhästynyt ja lisäksi jäänyt olennaisesti säännönmukaista pienemmäksi. A oli ennen sanotun kasvinsuojeluaineen käyttämistä saanut tiedusteluunsa yhtiön paikalliselta konsulentilta ilmoituksen aineen sopivuudesta hänen käyttötarkoitukseensa eikä pölytteen käyttöohjeissa ollut kielletty sen käyttöä kurkkuviljelmillä. Yhtiön julkaisemassa \"Kasvinsuojeluaineet 1968\" nimisessä ohjekirjasessa oli suositeltu X-pölytteen käyttämistä vihanneskasvien homesienien torjuntaan ja vastaavan ruiskutejauheen käyttämistä mullan desinfioimiseen kasvihuoneviljelyksillä kurkkuviljelmiä poissulkematta. Sen vuoksi ja kun sanotun kasvinsuojeluaineen sopimattomuuden tultua todetuksi yhtiön eräs toimihenkilö oli maaliskuun alussa 1969 kehottanut jatkamaan kasvinsuojeluaineen jo vahingoittamien kurkkujen viljelemistä ja yhtiön niin ollen, ottaen huomioon senkin että koostumukseltaan X:ää vastaavia valmisteita ei muissa pohjoismaissa suositeltu kurkkuviljelyksille, oli vastuussa aineen käytöstä kurkkuviljelmälle aiheutuneesta vahingosta, A oli vaatinut, että yhtiö velvoitettaisiin korvaamaan hänelle siten syntynyt vahinko suorittamalla hänelle tammi- ja huhtikuun 1969 väliseltä ajalta kasvihuoneen lämmityskustannuksista 18 340, työstä 6 650, tarveainekustannuksista 3 500 ja perustamiskustannuksista 15 400 markkaa sekä saamatta jääneestä voitosta 3 500 eli yhteensä 47 390 markkaa korkoineen.\n      Yhtiön vastustettua kannetta RO p. 30.11.1971 oli lausunut selvitetyksi, että A oli kanteessa kerrotuin tavoin ja seurauksin käyttänyt X-nimistä pölytettä po. kurkkuviljelmällään ja että pölytteen sisältämän kvintotseenin vaikutuksesta viljelmän sato oli myöhästynyt ja jäänyt olennaisesti säännönmukaista pienemmäksi. Edelleen RO oli lausunut selvitetyn, että A oli kanteessa kerrotuin tavoin ollut yhteydessä yhtiön konsulenttiin ja että yhtiön edustaja oli maaliskuun alussa 1969 käynyt A:n viljelmällä toteamassa sen silloisen tilan sekä että yhtiön sanotussa ohjekirjasessa oli suositeltu X-pölytteen käyttämistä po. tarkoitukseen. Lisäksi RO oli lausunut jutussa esitetyn näyttöä siitä, että X-pölytettä vastaavia torjuntavalmisteita ei suositeltu muissa pohjoismaissa kurkkuviljelyksille ja että sanotun aineen käytöstä puheena olevaan tarkoitukseen oltiin Suomessakin luopumassa. Sen vuoksi ja kun yhtiö pölytteen valmistajana ja myyjänä ei ollut näyttänyt, että A pölytettä käyttäessään olisi menetellyt vastoin valmisteen käyttöohjetta tai muutoinkaan puolestaan laiminlyönyt asian vaatimaa huolellisuutta, RO oli, hyläten vaatimukset muilta osin, velvoittanut oy B:n suorittamaan A:lle korvaukseksi sadon menetyksestä johtuneesta tappiosta kohtuulliseksi harkitut 30 000 markkaa 5 prosentin korkoineen haastepäivästä 16.11.1970 sekä korvaamaan A:n oikeudenkäyntikulut 2 900 markalla.\n      Helsingin HO, jonka tutkittavaksi asianosaiset olivat saattaneet jutun, t. 9.4.1975 katsoi selvitetyksi, että yhtiön valmistama ja myymä mainittu kasvinsuojeluaine oli aiheuttanut A:lle hänen kurkkuviljelmällään käytettynä kurkkusadon vähenemisenä ja viivästymisenä RO:n päätöksessä todetun suuruisen vahingon. Sen vuoksi ja kun yhtiön oli jutussa esitettyyn selvitykseen nähden pitänyt tietää, että ko. kasvinsuojeluaine saattoi aiheuttaa vahinkoa kurkkuviljelmille ja yhtiön niin ollen oli vastuussa aineen A:lle aiheuttamasta vahingosta sekä yhtiö oli toisaalta näyttänyt, että A peittämällä multakerroksen osaksi turvelevyillä oli osaltaan myötävaikuttanut vahinkoon, HO, muuttaen RO:n päätöstä, oli velvoittanut oy. B:n suorittamaan A:lle 2/3 osaa edellä mainitusta 30 000 markan vahingosta eli 20 000 markkaa RO:n määräämine 5 prosentin korkoineen RO:n päätöksessä mainitusta 16.11.1970 lukien.\n      Asianosaiset pyysivät oikeudenkäymiskaaren 30 luvun 3 §:n 1 kohdan nojalla lupaa hakea muutosta HO:n tuomioon ja lupahakemuksiinsa sisällyttivät muutoksenhakemukset sekä vastasivat toistensa hakemuksiin.\n    \n    \n      KORKEIN OIKEUS\n      KKO t. myönsi muutoksenhakuluvan ja tutki jutun. Oy B:n julkaisemassa ja muun muassa A:lle lähettämässä Kasvinsuojeluaineet 1968 kirjasessa X-pölyte nimisen kasvitautien torjunta-aineen oli ilmoitettu soveltuvan muun ohessa kasvukauden alussa tapahtuvaan mullan desinfioimiseen kasvihuoneviljelyksillä. Samansisältöisen ilmoituksen A oli saanut tiedusteluunsa yhtiön piirikonsulentilta. A oli lokakuun puolivälissä 1968 kasvihuoneessaan suorittanut käyttöohjeiden mukaisesti X-pölytteellä talvituhosienien torjuntakäsittelyn. Mainitussa kirjasessa vihanneskasvien kasvumullan desinfioimisessa varoajaksi oli ilmoitettu kolme viikkoa. Tammikuun lopussa 1969 A oli istuttanut kurkuntaimet asetettuaan sitä ennen kahden senttimetrin paksuiset turvelevyt tulevien kurkkurivien kohdille. X-pölytteen tehoaine kvintotseeni (PCNB) 20 % oli aiheuttanut HO:n tuomiossa todetun kurkkusadon viivästymisen ja vähentymisen. Tämän johdosta A oli kärsinyt alempien oikeuksien toteaman 30 000 markan suuruisen vahingon.\n      Muun muassa pohjoismaissa saatujen kokemusten perusteella tuohon aikaan jo tiedettiin, että kvintotseeni saattaa aiheuttaa vahinkoa kurkkuviljelmillä. Tätä seikkaa ei ollut kuitenkaan yhtiössä otettu huomioon, vaikka kurkku oli yleisimmin kasvihuoneessa viljeltäviä vihanneskasveja. Yhtiö oli tosin sanotussa kirjasessaan ilmoittanut: \"Koska emme kuitenkaan voi valvoa valmisteittemme oikeaa käyttöä ja säilytystä eri tapauksissa, emme voi vastata niillä mahdollisesti aiheutetuista kasvivioituksista, myrkytystapauksista tai muusta vahingosta.\" Yhtiö ei ollut kuitenkaan näyttänyt, että A olisi käyttänyt X-pölytettä käyttöohjeen vastaisesti tai että edellä mainittujen turvelevyjen asettaminen kasvihuoneessa olleen mullan päälle olisi vaikuttanut vahingon syntymiseen tai sen määrään. Yhtiö oli siten vastuussa A:lle aiheutuneesta vahingosta.\n      Edellä olevan perusteella KKO harkitsi oikeaksi, kumoten HO:n tuomion, jättää asian RO:n päätöksen lopputuloksen varaan.\n      \n        Eri mieltä olevan jäsenen lausunto\n        Oikeusneuvos Nybergh: myönnän muutoksenhakuluvan ja katson selvitetyksi, että A:lle on aiheutunut RO:n päätöksessä mainittu vahinko oy. B:n valmistamasta X nimisestä kasvinsuojeluaineesta siitä huolimatta, että A on käyttänyt ainetta asianmukaisella tavalla. Harkittaessa kysymystä yhtiön mahdollisesta vahingonvastuusta sanotusta toiminnasta, johon sen luonteesta johtuen liittyy tiettyjä vaaroja, on mielestäni kiinnitettävä huomiota seuraavaan. Oikeuskäytännössä on yleisistä oikeusperiaatteista ja eri alojen erityislainsäädännöstä johdettu oikeusohje, jonka mukaan, kun vaarallisesta toiminnasta ja vaarallisten aineiden säilyttämisestä on sopimussuhteen ulkopuolella aiheutunut vahinkoa, vahingon aiheuttaja on siitä vastuussa tuottamuksestaan riippumatta. Ankaraa korvausvastuuta on oikeuskäytännössä eräissä tapauksissa sovellettu myös yrittäjän ja asiakkaan välisissä suhteissa. Käsiteltävänä olevaa tapausta lähellä olevaa alaa säänteleviin lakeihin (335/68 ja 669/75) on sisällytetty vastaavanlaista vastuuta ilmentävät säännökset rehun ja lannoitteen ostajalle sekä siementavaran käyttäjälle aiheutuneen vahingon korvaamisesta. Edellä sanotun perusteella katson, että myös kasvinsuojeluaineen valmistaja vastaa valmistamansa tuotteen aiheuttamasta vahingosta, mikäli se kuten tässä tapauksessa on osoittautunut vähemmän turvalliseksi kuin sen käyttäjällä kohtuudella on ollut aihetta olettaa. Näillä perusteilla päädyn asiassa samaan lopputulokseen kuin enemmistö.\n        \n          Ratkaisuun osallistuneet: oikeusneuvokset Heinonen ja Ådahl sekä ylimääräiset oikeusneuvokset Surakka ja Heikkilä\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1981:II109"
  ],
  "judgmentNumber": [
    "II109"
  ],
  "date": [
    "1980-08-21"
  ],
  "issued": [
    "1981-09-01"
  ],
  "creator": [
    "http://data.finlex.fi/common/KKO"
  ],
  "year": [
    "1981"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}