{
  "@id": "sfecli:kko/2007/2",
  "languageVersion": [
    {
      "@id": "sfecli:kko/2007/2/fin",
      "title_fi": [
        "KKO:2007:2"
      ],
      "abstract_fi": [
        "\n    Käräjäoikeus hylkäsi HS:ää vastaan ajetut syytteet törkeistä maksuvälinepetoksista ja törkeistä väärennyksistä. Lailliseen esteeseen vedoten HS ei saapunut henkilökohtaisesti hovioikeudessa syyttäjän ja asianomistajan valitusten johdosta toimitettuun pääkäsittelyyn. Hovioikeus katsoi lääkärinlausuntojen perusteella, ettei HS:ää voitu pääkäsittelyssä henkilökohtaisesti kuulla. Hovioikeus tuomitsi HS:n tästä huolimatta kolmeksi vuodeksi vankeuteen. Kysymys hovioikeuden menettelyn oikeellisuudesta.\n    ROL 8 luku 13 §\n  "
      ],
      "hasFormat": {
        "@id": "sfecli:kko/2007/2/fin/txt",
        "content_fi": [
          "\n    \n      Asian käsittely alemmissa oikeuksissa\n      \n        Syyte ja vahingonkorvausvaatimus Turun käräjäoikeudessa\n        Syyttäjä vaati HS:lle rangaistusta kolmesta törkeästä maksuvälinepetoksesta ja kolmesta törkeästä väärennyksestä (tekoajat 18.3. - 1.4.1997, 7.5.1997 ja 12.8.1997) sekä PV:lle kahdesta törkeästä maksuvälinepetoksesta ja kahdesta törkeästä väärennyksestä (tekoajat 18.3. - 1.4.1997 ja 7.5.1997). HS ja PV olivat ensimmäisessä tapauksessa Englannista saadulla väärennetyllä shekillä nostaneet silloisen Merita Pankki Oyj:n konttorista 1 888 275,25 markkaa, kun taas seuraavissa tapauksissa eivät HS:n ja PV:n noin 4,8 miljoonan markan ja HS:n noin 3,8 miljoonan markan nostot olleet onnistuneet. Pankista saadut rahat oli viety Englantiin.\n        Nordea Pankki Suomi Oyj vaati, että HS ja PV velvoitetaan yhteisvastuullisesti suorittamaan sille vahingonkorvaukseksi kateisiin jääneistä rahoista 317 585,09 euroa korkoineen.\n      \n      \n        Käräjäoikeuden tuomio 7.6.2004\n        Käräjäoikeus totesi, että HS ja PV olivat pääpiirteissään kertoneet asioista samankaltaisesti eivätkä todistajienkaan kertomukset olennaisilta osin poikenneet PV:n kertomuksista. Käräjäoikeus katsoi jääneen näyttämättä, että PV olisi ollut tietoinen siitä, että kysymyksessä olevat shekit olivat olleet väärennettyjä ja sopimusasiakirjat tekaistuja.\n        HS oli ollut alle 25-vuotias ensimmäisen shekin lunastuksen aikaan. HS ja PV olivat uskottavasti kertoneet, että HS oli luottanut R-nimiseen henkilöön, jolta shekit oli saatu, eikä HS:llä ollut ollut tietoa siitä, että shekit ja asiakirjat olisivat olleet vääriä. Todistajien kertomusten mukaan HS oli luottanut erittäin paljon R:ään. Sanottujen todistajien ja HS:stä käräjäoikeuden istunnossa saatujen kertomusten pohjalta syntynyt vaikutelma huomioon ottaen oli mahdollista, että HS oli saattanut olla niin ymmärtämätön ja R:n ja tämän esittelemän liiketoiminnan lumoissa, että hän ei ollut pystynyt näkemään asiaa, kuten ulkopuolinen olisi sen havainnut.\n        Koska asia epäselvässä tilanteessa oli ratkaistava syytetyn eduksi, käräjäoikeus katsoi jääneen näyttämättä, että HS olisi tiennyt shekkien olleen väärennettyjä.\n        Käräjäoikeus hylkäsi syytteet ja korvausvaatimukset.\n        Asian ovat ratkaisseet käräjätuomari Päivi Ranki ja lautamiehet.\n      \n      \n        Turun hovioikeuden tuomio 16.11.2005\n        Syyttäjä ja pankki valittivat hovioikeuteen.\n        Hovioikeus totesi määrättynä pääkäsittelypäivänä, ettei HS ollut saapunut paikalle pääkäsittelyyn, vaikka hänet oli kutsuttu saapumaan henkilökohtaisesti. Poissaolon syystä HS oli lähettänyt hovioikeuteen kaksi lääkärinlausuntoa. Hovioikeus totesi, että HS:llä oli laillinen este, joka oli lausuntojen mukaan oletettavasti pysyvä. HS:n sairauden laatu huomioon ottaen hovioikeus päätti pitää pääkäsittelyn HS:n poissaolosta huolimatta. Hovioikeus määräsi HS:lle edunvalvojan oikeudenkäyntiin. Pääkäsittelyssä kuunneltiin HS:n käräjäoikeudessa antama kertomus nauhalta.\n        Hovioikeus totesi HS:n syytteet kiistäessään vedonneen pääasiassa siihen, että hän oli luottanut R:ään. Hovioikeus oli saanut asiassa sen käsityksen, että HS:n aikaisempi liiketoiminta ei ollut ollut kovinkaan laajamittaista ja että tässä asiassa esille tulleet tapahtumat olivat olleet HS:n olosuhteisiin nähden poikkeuksellisia sekä liiketoiminnan laadun että siinä esiintyneiden rahasummien suuruuden osalta. Hovioikeus ei pitänyt uskottavana, että normaalissa vientikaupassa liikutellaan näin isoille summille kirjoitettuja shekkejä ja käteistä rahaa jopa kadulla suoraan lähettiautosta kirjekuoressa vastaanottamalla. HS:n oli täytynyt selostetuista olosuhteista ymmärtää shekit ja syytteessä luetellut muut asiakirjat väärennyksiksi. HS oli näin ollen syyllistynyt syytteessä mainittuihin tekoihin.\n        Hovioikeus totesi PV:n tunteneen HS:n jo ennen nyt kysymyksessä olevia tapahtumia. Hän oli ollut ainakin jossain määrin tietoinen HS:n aikaisemman liiketoiminnan laadusta ja laajuudesta. PV oli tullut HS:n kautta ja itsekin tapahtumiin osallisena tietämään, minkälaisesta liiketoiminnasta sekä shekkien ja rahojen liikuttelemisesta maasta toiseen tässä asiassa oli shekkien osalta ollut kysymys. Hovioikeus totesi shekkien maahantuontiin ja rahaksi vaihtoon liittyneen niin paljon erikoisia ja poikkeuksellisia olosuhteita, että PV:n lakimiehenä oli täytynyt havaita, että kysymys ei ollut normaaliin vientikauppaan kuuluvista tapahtumista ja ymmärtää shekit liiteasiakirjoineen väärennyksiksi.\n        HS:n rangaistuksen osalta hovioikeus totesi, että sairauden vuoksi HS:ää ei ollut voitu kuulla henkilökohtaisesti hovioikeudessa, mutta hän oli puolustajansa ja edunvalvojansa kautta antanut suostumuksensa siihen, että asia voitiin siitä huolimatta käsitellä hovioikeudessa. Oikeudenkäynnistä rikosasioissa annetun lain 8 luvun 13 §:stä ilmenevän pääsäännön mukaan vastaajaa ei voitu tuomita vankeusrangaistukseen, ellei häntä ollut henkilökohtaisesti kuultu pääkäsittelyssä. Hovioikeus totesi, että HS:llä oli sairaus, joka ilmeisesti esti pitkään hänen kuulemisensa. Koska HS:ää oli kuultu henkilökohtaisesti käräjäoikeudessa ja hänen puolustuksestaan oli hovioikeudessa asianmukaisesti huolehdittu, hovioikeus katsoi, että oikeudenkäynnin kokonaisarvioinnin pohjalta asiaa arvioiden HS oli saanut osakseen oikeudenmukaisen oikeudenkäynnin ja että HS siten voitiin edellä mainitun säännöksen estämättä tuomita hovioikeudessa lain edellyttämään vankeusrangaistukseen. Rikoslain 6 luvun 7 §:n 1 momentin 2 kohdan nojalla HS:lle tuomittavaa rangaistusta kuitenkin kohtuullistettiin, koska HS oli vakavasti sairas.\n        Hovioikeus tuomitsi HS:n kolmesta törkeästä maksuvälinepetoksesta ja kolmesta törkeästä väärennyksestä kolmeksi vuodeksi vankeuteen sekä PV:n kahdesta törkeästä maksuvälinepetoksesta ja kahdesta törkeästä väärennyksestä niin ikään kolmeksi vuodeksi vankeuteen. HS ja PV velvoitettiin yhteisvastuullisesti suorittamaan pankille 317 585,09 euroa korkoineen.\n        Asian ovat ratkaisseet hovioikeuden jäsenet Simo Simola, Raimo Kyllästinen ja Teppo Hurme.\n      \n    \n    \n      Muutoksenhaku Korkeimmassa oikeudessa\n      HS:lle ja PV:lle myönnettiin valituslupa.\n      HS vaati, että hovioikeuden tuomio kumotaan ja että hänet vapautetaan rangaistuksesta ja korvausvelvollisuudesta. Toissijaisesti HS vaati, että asia palautetaan hovioikeuteen uuden pääkäsittelyn toimittamista varten.\n      PV vaati, että hovioikeuden tuomio kumotaan ja että hänet vapautetaan rangaistuksesta ja korvausvelvollisuudesta tai että rangaistusta ainakin alennetaan ja se määrätään ehdolliseksi.\n      Syyttäjä ja pankki vastasivat valituksiin.\n    \n    \n      Korkeimman oikeuden ratkaisu\n      \n        Perustelut\n        HS\n        1. Hovioikeus on todennut kirjallisten lääkärinlausuntojen perusteella, että HS:llä oli ollut laillinen este, joka oletettavasti oli pysyvä, ja päättänyt olla kuulematta HS:ää henkilökohtaisesti pääkäsittelyssä. HS:n puolustaja on tällöin määrätty hänen edunvalvojakseen oikeudenkäynnissä. Kuunneltuaan pääkäsittelyssä nauhalta HS:n käräjäoikeudessa antaman kertomuksen hovioikeus on, päinvastoin kuin käräjäoikeus, tuominnut HS:n törkeistä maksuvälinepetoksista ja törkeistä väärennyksistä yhteiseen kolmen vuoden vankeusrangaistukseen. Lisäksi HS on velvoitettu maksamaan pankille korvauksia.\n        2. Oikeudenkäynnistä rikosasioissa annetun lain 8 luvun 13 §:n 1 momentin mukaan vastaajaa ei saman luvun 11 ja 12 §:ssä säädetyin poikkeuksin, joista tässä asiassa ei ole kysymys, voida tuomita vankeusrangaistukseen, ellei häntä ole henkilökohtaisesti kuultu pääkäsittelyssä. Säännös koskee rikosasian oikeudenkäyntimenettelyä sekä käräjä- että hovioikeudessa. Tämän säännöksen mukaan hovioikeus ei siis voi tuomita vastaajaa vankeusrangaistukseen rikoksesta, jota koskeva syyte on käräjäoikeudessa hylätty, ellei häntä ole henkilökohtaisesti kuultu pääkäsittelyssä.\n        3. Sen sijaan saman pykälän 2 momentin mukaan hovioikeus voi tuomita pääkäsittelyä selvästi pakoilevan vastaajan virallisen syyttäjän tai asianomistajan valituksesta vankeusrangaistukseen rikoksesta, jota koskeva syyte on käräjäoikeudessa hylätty, tai muuttaa käräjäoikeuden tuomitseman sakkorangaistuksen vankeudeksi, vaikka vastaajaa ei ole kuultu henkilökohtaisesti hovioikeuden pääkäsittelyssä. Tämä edellyttää kuitenkin, että vastaajaa on käräjäoikeudessa henkilökohtaisesti kuultu niistä vaatimuksista, joita valitus koskee, ja ettei vastaajan henkilökohtaista kuulemista hovioikeuden pääkäsittelyssä pidetä asian selvittämiseksi tarpeellisena. Lisäksi edellytetään, että vastaajan puolustuksesta pääkäsittelyssä on asianmukaisesti huolehdittu ja että vastaajalle on ilmoitettu siitä, että asia voidaan hänen poissaolostaan huolimatta ratkaista.\n        4. Edellä selostettu 2 momentin säännös on poikkeus vastaajan henkilökohtaista kuulemista edellyttävästä pääsäännöstä. Säännöstä ei voida pitää tulkinnanvaraisena. Jo sen sanamuodosta ilmenee, että se tulee sovellettavaksi vain silloin, kun poissaolon syynä on pakoilu. Säännös ei näin ollen sovellu tilanteeseen, jossa poissaolon syynä on sellainen sairaus, jonka tuomioistuin katsoo lailliseksi esteeksi.\n        5. Oikeudenmukaiseen oikeudenkäyntiin kuuluvat keskeiset kuulemis- ja välittömyysperiaatteet edellyttävät vastaajan henkilökohtaista kuulemista vakavia rikoksia koskevassa rikosasiassa. Vastaajan kuuleminen on usein tärkeää myös sen vuoksi, että sillä on merkitystä, kuten tässä tapauksessa, myös kanssavastaajien oikeudenkäynnin kannalta. Edunvalvojan määräämisellä vastaajalle ei ole tässä tapauksessa henkilökohtaisen kuulemisen kannalta merkitystä.\n        6. Mainituista syistä on ollut tärkeää, että asiassa olisi selvitetty perusteellisesti, onko HS:n sairaus estänyt hänen henkilökohtaisen kuulemisensa hovioikeudessa. HS:n hovioikeudelle toimittamista kahdesta lääkärinlausunnosta on toinen ollut häntä hoitaneen lääkärin antama ja toinen tämän sijaisena toimineen lääkärin antama. Nämä muutaman viikon sisällä laaditut lausunnot ovat koskeneet HS:n mahdollisuuksia tulla kuulluksi hovioikeuden tulevassa pääkäsittelyssä. Hoitava lääkäri on todennut lausunnossaan, johon hovioikeus ilmeisesti on perustanut oman arvionsa, ettei hän pystynyt arvioimaan, milloin HS merkittävällä todennäköisyydellä voisi tulla kuulluksi ja tuliko tällaista hetkeä olemaan.\n        7. Korkein oikeus katsoo, ettei HS:n hovioikeuteen toimittamien lääkärinlausuntojen perusteella voida arvioida, onko HS masennuksensa vuoksi syksyllä 2005 ollut pitkään tai pysyvästi kykenemätön saapumaan oikeuteen ja olisiko häntä voitu kuulla henkilökohtaisesti. Hovioikeuden olisi sen vuoksi tullut omasta aloitteestaan hankkia asiasta lisäselvitystä. Tällaista selvitystä olisi voitu saada esimerkiksi kuulemalla lausunnon antaneita lääkäreitä. Hovioikeus olisi voinut hankkia lausunnoista myös muuta asiantuntijaselvitystä HS:n sairauden vaikutuksista hänen henkilökohtaiseen kuulemiseensa. Hovioikeuden ratkaisu tuomita HS mainituissa olosuhteissa ehdottomaan vankeusrangaistukseen kuulematta häntä itseään henkilökohtaisesti ei ole ollut lain mukainen.\n        8. Edellä lausutuilla perusteilla asian käsittelyä on HS:n osalta jatkettava hovioikeudessa, jonka tulee tarkemmin selvittää HS:n esteen laatu ja pysyvyys sekä ratkaista asia kun edellytykset siihen ovat olemassa.\n        PV\n        9. PV:n väitetyn osallisuuden ja tahallisuuden arviointi syytteessä tarkoitettuihin rikoksiin liittyy läheisesti HS:n osallisuuden arviointiin. HS:n henkilökohtaisella kuulemisella on siten merkitystä arvioitaessa PV:n syyllisyyttä tekoihin. Lähtökohtaisesti PV:lle tulee myös turvata oikeus esittää HS:lle kysymyksiä. Tätä mahdollisuutta hänellä ei ole hovioikeudessa ollut, joten asian käsittelyä on perusteltua jatkaa hovioikeudessa myös hänen osaltaan.\n      \n      \n        Päätöslauselma\n        Hovioikeuden tuomio kumotaan siltä osin kuin HS ja PV on tuomittu asiassa rangaistukseen sekä velvoitettu maksamaan Nordea Pankki Suomi Oyj:lle vahingonkorvausta. Asia palautetaan näiltä osin Turun hovioikeuteen, jonka tulee ottaa se omasta aloitteestaan uudelleen käsiteltäväkseen ja huomioon ottaen palauttamisen syy siinä laillisesti menetellä.\n        Asian ovat ratkaisseet oikeusneuvokset Mikko Tulokas, Kari Kitunen, Gustav Bygglin, Ilkka Rautio ja Soile Poutiainen. Esittelijä Jarmo Hirvonen.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:2007:2"
  ],
  "contributor": [
    "http://data.finlex.fi/person/519b4e44",
    "http://data.finlex.fi/person/9b47be2b",
    "http://data.finlex.fi/person/ecbc0b70",
    "http://data.finlex.fi/person/a54db943",
    "http://data.finlex.fi/person/12127fb9"
  ],
  "referenceToLegislation": [
    "http://data.finlex.fi/eli/sd/1997/689/luku/8/pykala/13"
  ],
  "description": [
    "http://data.finlex.fi/voc/kko/fin/6bc49a06",
    "http://data.finlex.fi/voc/kko/swe/6ed8fe49"
  ],
  "judgmentNumber": [
    "2"
  ],
  "date": [
    "2006-12-20"
  ],
  "issued": [
    "2007-01-11"
  ],
  "creator": [
    "http://data.finlex.fi/common/KKO"
  ],
  "year": [
    "2007"
  ],
  "subject": [
    "http://data.finlex.fi/common/Siviiliasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "contributor": {
      "@id": "dcterms:contributor",
      "@type": "@id"
    },
    "referenceToLegislation": {
      "@id": "http://data.finlex.fi/schema/sfcl/referenceToLegislation",
      "@type": "@id"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}