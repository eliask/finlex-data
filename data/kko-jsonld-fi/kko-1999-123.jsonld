{
  "@id": "sfecli:kko/1999/123",
  "languageVersion": [
    {
      "@id": "sfecli:kko/1999/123/fin",
      "title_fi": [
        "KKO:1999:123"
      ],
      "abstract_fi": [
        "\n    Kysymys oikeudesta kannella erikseen kesken alioikeuskäsittelyn annetusta salassapitoa koskevasta päätöksestä.\n    Ks. KKO:1998:129 Vrt. KKO:1999:50\n  "
      ],
      "hasFormat": {
        "@id": "sfecli:kko/1999/123/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Asian käsittely Hyvinkään käräjäoikeudessa\n        Virallinen syyttäjä oli käräjäoikeuden kansliaan toimittamallaan haastehakemuksella vaatinut A:lle ja kahdelle muulle vastaajalle rangaistusta murhasta. A oli antanut käräjäoikeudelle kirjallisen vastauksen haastehakemuksen johdosta. Vastauksessaan A vaati, että käräjäoikeuden pääkäsittely toimitetaan kokonaan yleisön läsnä olematta ja että asiakirja-aineisto määrätään pidettäväksi salassa.\n      \n      \n        Käräjäoikeuden päätös 17.3.1999\n        Käräjäoikeus lausui, että asiassa oli kaksi alle 18-vuotiasta vastaajaa ja asia sisälsi erityisen arkaluonteisiksi katsottavia henkilöiden yksityiselämään liittyviä seikkoja, lukuun ottamatta haastehakemuksen sisältöä rangaistusvaatimusten ja teonkuvausten osalta poissulkien kuitenkin uhrin henkilöllisyyttä koskevat tiedot. Siten asiassa oli sellaisia oikeudenkäynnin julkisuudesta annetun lain 5 §:ssä tarkoitettuja erityisiä syitä, että asia oli käsiteltävä yleisön läsnä olematta lukuun ottamatta edellä mainittuja haastehakemuksen sisältöä koskevia poikkeuksia. Samoin oikeudenkäyntiaineisto, johon kuuluivat myös koko esitutkinta-aineisto ja vangitsemisoikeudenkäynnin aineisto, määrättiin oikeudenkäynnin julkisuudesta annetun lain 9 §:n 2 momentin nojalla pidettäväksi salassa 40 vuotta käräjäoikeuden ratkaisupäivästä lukien, lukuun ottamatta edellä mainittuja haastehakemusten sisältöä koskevia poikkeuksia.\n        \n          Asian ovat ratkaisseet käräjätuomarit Smolander ja Kainulainen sekä lautamiehet Herttua, Kontinen, Reinikainen ja Vuorto.\n        \n      \n      \n        Kantelu Helsingin hovioikeuteen\n        A vaati hovioikeuteen toimittamassaan kantelukirjelmässä, että hänen syyttäjän haastehakemukseen antamansa vastaus määrätään julkiseksi ja että hovioikeus toteaa käräjäoikeuden menetelleen virheellisesti asian julkisuutta koskevaa päätöstä tehdessään.\n        Käräjäoikeus oli menetellyt virheellisesti, kun se oli tosiasiassa tehnyt päätöksen asian käsittelyn julkisuudesta jo ennen istuntoa. Oikeudenkäynnissä oli rikottu tasapuolisuuden periaatetta, kun käräjäoikeus oli julistanut asian käsittelyn salaiseksi lukuun ottamatta syyttäjän haastehakemusta perusteluineen. Asian käsittelyn julkisessa osassa syyttäjä oli lukenut haastehakemuksen ja käräjäoikeuden puheenjohtaja oli ilmoittanut, että lehdistölle tarkoitetut haastehakemukset olivat valmiiksi kopioituina haastemiehillä, joilta niitä sai noutaa.\n        Jos A olisi tiennyt, että syyte rajataan salassapidon ulkopuolelle, hän ei olisi vaatinut jutun käsittelemistä suljetuin ovin tai oikeudenkäyntiaineiston salassapitoa. Nyt vain syyttäjän näkökanta oli tiedossa, eikä A ollut voinut julkisuudessa puolustautua, koska oikeudenkäynti ja siinä kertyvä aineisto oli syytettä lukuunottamatta määrätty salaiseksi. Lakia oli sovellettu sopimattomasti ja väärin.\n      \n      \n        Helsingin hovioikeuden päätös 29.3.1999\n        Hovioikeus lausui perusteluinaan: Oikeudenkäymiskaaren 31 luvun 1 §:n mukaan lainvoiman saanut tuomio voidaan tehdystä kantelusta tuomiovirheen perusteella poistaa säännöksessä tarkemmin määriteltyjen edellytysten täyttyessä. Saman luvun 16 §:n mukaan, mitä luvussa on säädetty lainvoiman saaneesta tuomiosta, on vastaavasti sovellettava, milloin kysymys on lainvoimaiseen tuomioon rinnastettavasta oikeudellisesta ratkaisusta.\n        Oikeudenkäynnin julkisuudesta annetun lain 11 §:n mukaan tuomioistuimen tai sen puheenjohtajan mainitun lain nojalla tekemään päätökseen ei saa erikseen hakea muutosta. A:lla on oikeus hakea muutosta kysymyksessä olevaan ratkaisuun pääasiaratkaisusta tehtävän valituksen yhteydessä. Käräjäoikeuden ratkaisu ei siten ole lainvoimaisen tuomion tavoin lopullinen eikä sitä voida oikeudellisena ratkaisuna rinnastaa lainvoimaiseen tuomioon. Näin ollen ratkaisuun ei voida hakea muutosta kanteluteitse. Hovioikeus jätti kantelun tutkimatta viitaten Korkeimman oikeuden ratkaisuun KKO 1998:129.\n        \n          Asian ovat ratkaisseet hovioikeuden jäsenet Riikonen, Virkkunen (eri mieltä) ja Hokkanen. Esittelijä Jussi Sippola (mietintö).\n        \n        Esittelijän ehdotus ja eri mieltä olevan jäsenen lausunto Viskaali Sippola: Kanteen tutkimisesta Käräjäoikeus on oikeudenkäynnin julkisuudesta annetun lain 5 §:n nojalla rajannut asian käsittelyn tapahtuvaksi suljetuin ovin lukuunottamatta haastehakemuksen sisältöä rangaistusvaatimusten ja teonkuvausten osalta. Syytteen lukeminen näiltä osin on myös tapahtunut yleisön ja tiedotusvälineiden läsnäollessa.\n        Oikeudenkäymiskaaren 31 luvun 1 §:n mukaan lainvoiman saanut tuomio voidaan tehdystä kantelusta tuomiovirheen perusteella poistaa säännöksessä tarkemmin määritellyin edellytyksin. Saman luvun 16 §:n mukaan, mitä luvussa on säädetty lainvoiman saaneesta tuomiosta, on vastaavasti sovellettava, milloin kysymys on lainvoimaiseen tuomioon rinnastettavasta oikeudellisesta ratkaisusta.\n        Tässä tapauksessa ei ole kysymys lainvoimaisesta tuomiosta. Voidaan myös keskustella siitä, onko kysymys lainvoimaiseen tuomioon rinnastettavasta ratkaisusta.\n        Totean tältä osin ensinnäkin, että oikeudenkäynnin julkisuudesta annetun lain 11 §:n mukaan tuomioistuimen tai sen puheenjohtajan sanotun lain nojalla tekemään ratkaisuun ei saa erikseen hakea muutosta. Lain esitöiden (HE 56/1984 vp., s. 15 - 16) mukaan säännös koskee kuitenkin vain varsinaista muutoksenhakua eikä se estä tekemästä kantelua.\n        Tämä osoittaa, että lakia säädettäessä A:n kantelun kohteena olevan ratkaisun kaltaista päätöstä on pidetty oikeudenkäymiskaaren 31 luvun 16 §:ssä tarkoitettuna lainvoimaiseen tuomioon rinnastettavana oikeudellisena ratkaisuna, josta siis voidaan kannella.\n        Hallitusmuodon 16 §:n 1 momentin mukaan jokaisella on oikeus saada asiansa käsitellyksi oikeudenkäynnissä asianmukaisesti ja oikeudenmukaisesti. Euroopan neuvoston ihmisoikeuksien ja perusvapauksien suojaamista koskevan yleissopimuksen 6 artiklan 1 kappaleen mukaan jokaisella on oikeus oikeudenmukaiseen ja julkiseen oikeudenkäyntiin. Samoin kansalaisoikeuksia ja poliittisia oikeuksia koskevan kansainvälisen yleissopimuksen 14 artiklan 1 kappaleen mukaan muun muassa päätettäessä rikossyytteestä jokaisella on oikeus rehelliseen ja julkiseen oikeudenkäyntiin. Kaikki mainitut säännökset edellyttävät mielestäni sitä, että syytettyä ja syyttäjää kohdellaan oikeudenkäynnissä tasapuolisesti.\n        Vaikka laki mahdollistaa oikeudenkäynnin myös osittain suljettuna, käräjäoikeuden menettely on saattanut vaarantaa hallitusmuodossa ja Suomea sitovissa kansainvälisissä sopimuksissa säänneltyjen edellä mainittujen periaatteiden toteutumisen. Vaikka käräjäoikeuden päätöksestä voidaan valittaa pääasian yhteydessä, on syytetyn asema huomioon ottaen olennaisen tärkeää, että hänellä on mahdollisuus vastata julkiseen syytteeseen myös julkisesti jo asiaa käräjäoikeudessa käsiteltäessä. Kantelu on menettely, jolla virheellinen päätös voidaan nopeasti oikaista. Myös tämän vuoksi on perusteltua, että puheena olevan kaltaisesta ratkaisusta voidaan kannella.\n        Totean lisäksi, että harkinnanvaraista suljettua käsittelyä koskeva päätös, joka mahdollistaa syytteen osittaisen julkisuuden, mutta ei samanaikaisesti syytetyn vastineen julkisuutta, on tosiasiallisilta vaikutuksiltaan niin lähellä lainvoimaista ratkaisua, että oikeussuojanäkökohtien vuoksi on perusteltua tulkita mainittua oikeudenkäymiskaaren 31 luvun 16 §:ää syytetyn eduksi niin, että kysymys on lainvoimaiseen tuomioon rinnastettavasta ratkaisusta.\n        Näillä perusteilla viskaali Sippola esitti, että kantelu tuli tutkia ja oikeudenkäymiskaaren 31 luvun 4 §:n 2 momentin nojalla käräjäoikeudelta pyytää selitys ja syyttäjältä sekä asianomistajilta vastaus.\n        Asian lopputuloksen huomioon ottaen Sippola totesi, että hovioikeuden ratkaisu vastasi muilta osin hänen kantaansa.\n        Hovioikeudenneuvos Virkkunen: Hyväksyn esittelijän ehdotuksen.\n      \n    \n    \n      MUUTOKSENHAKU KORKEIMMASSA OIKEUDESSA\n      A:lle myönnettiin valituslupa. Valituksessaan A vaati, että hovioikeuden päätös kumotaan ja tuomiovirhekantelu tutkitaan enemmän viivytyksen välttämiseksi Korkeimmassa oikeudessa.\n      Virallinen syyttäjä sekä B ja C antoivat pyydetyt vastaukset.\n    \n    \n      KORKEIMMAN OIKEUDEN RATKAISU 3.12.1999\n      \n        Perustelut\n        A on kannellut käräjäoikeuden rikosasian pääkäsittelyssä tekemästä erillisestä oikeudenkäynnin julkisuutta ja asiakirjojen salassapitoa koskevasta päätöksestä katsoen, ettei hänelle ollut suotu samanlaista mahdollisuutta kantansa julkiseen esittämiseen kuin syyttäjälle, jonka haastehakemus oli luettu julkisessa käsittelyssä lähes kokonaisuudessaan, ja että hänen syyttäjän haastehakemuksen johdosta antamansa vastaus tulisi määrätä julkiseksi.\n        Kysymys on siitä, kelpaako käräjäoikeuden päätös, johon ei oikeudenkäynnin julkisuudesta annetun lain 11 §:n mukaan saa erikseen hakea muutosta, kantelun kohteeksi.\n        Kannella voidaan oikeudenkäymiskaaren 31 luvun säännösten mukaan lainvoiman saaneesta tuomiosta sekä luvun 16 §:n nojalla myös sellaiseen tuomioon rinnastettavasta oikeudellisesta ratkaisusta. Korkein oikeus on ratkaisuissaan KKO 1998:129 ja 1999:50 ottanut kantaa tuomioistuimen oikeudenkäynnin aikana tekemän ratkaisun kantelukelpoisuuteen. Jälkimmäisessä ratkaisussa on katsottu kantelijan oikeussuojan tarpeen edellyttävän, että hän voi välittömän valitusmahdollisuuden puuttuessa hakea muutosta verinäytteen antamiseen velvoittavaan käräjäoikeuden päätökseen kantelemalla. Huomiota kiinnitettiin muun ohella siihen, että päätös olisi saattanut johtaa kantelijan perusoikeuksien loukkaukseen, jota ei olisi ollut mahdollista torjua enää hakemalla muutosta pääasian yhteydessä, ja että päätös sen vuoksi voitiin rinnastaa tosiasiallisilta vaikutuksiltaan lopulliseen ratkaisuun.\n        Edellä mainittujen näkökohtien lisäksi ratkaisun kantelukelpoisuutta arvioitaessa on otettava huomioon Euroopan neuvoston ihmisoikeussopimuksen 6 artiklan oikeudenmukaista oikeudenkäyntiä koskevat määräykset, joiden on katsottava edellyttävän tosiasiallista muutoksenhakumahdollisuutta ainakin silloin, kun oikeudenkäynnille asetettavia perustavaa laatua olevia vaatimuksia loukataan.\n        Käräjäoikeuden oikeudenkäynnin aikana tekemä päätös, jossa oikeudenkäyntiaineisto tai osa siitä on oikeudenkäynnin julkisuudesta annetun lain 9 §:n 2 momentin nojalla määrätty pidettäväksi salassa, tulee heti noudatettavaksi asiaa käräjäoikeudessa käsiteltäessä. Tästä huolimatta oikeus hakea tuollaiseen ratkaisuun muutosta pääasiaratkaisun yhteydessä ei käy asianosaisen kannalta merkityksettömäksi silloin, kun mahdollinen väärä päätös ja sen haitalliset vaikutukset asianosaiselle voidaan ainakin pääosin korjata hovioikeuden ratkaisulla. Myös A:lla on ollut mahdollisuus hakea muutosta päätökseen valittamalla nyt jo julistetusta käräjäoikeuden pääasiaratkaisusta samoin kuin turvautumalla kanteluun tuon tuomion saatua lainvoiman.\n        Edellä mainituista syistä Korkein oikeus katsoo, että oikeudenkäyntiaineiston osittain salassapidettäväksi määräämistä koskeva käräjäoikeuden päätös ei ole tullut lainvoimaisen tuomion tavoin lopulliseksi eikä sitä tässä tapauksessa voida oikeudellisena ratkaisuna rinnastaa myöskään tosiasiallisilta vaikutuksiltaan lainvoimaiseen tuomioon. A:n oikeusturva ei siten edellytä kantelun tutkimista.\n        Selityksen pyytäminen käräjäoikeudelta ei ole tarpeen.\n        Korkein oikeus on ratkaissut asian päätöslauselmasta ilmenevällä tavalla.\n      \n      \n        Päätöslauselma\n        Hovioikeuden päätöksen lopputulosta ei muuteta.\n      \n      \n        Asian ovat ratkaisseet oikeusneuvokset Haarmann, Tulokas, Hidén, Palaja ja Arponen. Esittelijä Jukka-Pekka Salonen.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1999-12-03"
  ],
  "contributor": [
    "http://data.finlex.fi/person/92b9bb6a"
  ],
  "judgmentNumber": [
    "123"
  ],
  "date": [
    "1999-08-24"
  ],
  "subject": [
    "http://data.finlex.fi/common/Siviiliasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1999:123"
  ],
  "year": [
    "1999"
  ],
  "description": [
    "http://data.finlex.fi/voc/kko/swe/c45715bf",
    "http://data.finlex.fi/voc/kko/fin/c933e9bd",
    "http://data.finlex.fi/voc/kko/fin/3309a185",
    "http://data.finlex.fi/voc/kko/swe/afb85dce",
    "http://data.finlex.fi/voc/kko/swe/e114fdb2",
    "http://data.finlex.fi/voc/kko/fin/5caff03d"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "contributor": {
      "@id": "dcterms:contributor",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}