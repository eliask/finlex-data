{
  "@id": "sfecli:kko/1983/II9",
  "languageVersion": [
    {
      "@id": "sfecli:kko/1983/II9/fin",
      "title_fi": [
        "KKO:1983-II-9"
      ],
      "abstract_fi": [
        "\n    Kunta, joka oli keskitetysti myynyt alueelta rakennuspaikkoja omakotitalojen rakentamista varten, oli ostajille järjestämissään tilaisuuksissa varauksetta antanut ohjeita rakennustyypistä ja suosituksia perustamistavasta varmistautumatta siitä, että ohjeet ja suositukset soveltuivat kaikkiin luovutettuihin rakennuspaikkoihin. A:n ostamalleen määräalalle rakennuttama talo oli maapohjan pehmeyden sekä ohjeissa edellytetyn laattaperustuksen käyttämisen vuoksi painunut ja vaurioitunut. Vahingon katsottiin syntyneen kunnan tuottamuksesta.\n    Ään.\n  "
      ],
      "hasFormat": {
        "@id": "sfecli:kko/1983/II9/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      A oli N:n kunnalle 28.10.1974 tiedoksi annetun haasteen nojalla ajamassaan kanteessa Hyvinkään KO:ssa kertonut, että hän oli 28.8.1969 laaditulla kauppakirjalla 3 812 markan kauppahinnasta ostanut kunnalta sen K:n kylässä olevasta tilasta RN:o 3:143 noin 726 neliömetrin suuruisen määräalan, josta myöhemmin oli muodostettu K 28 Rp 1 niminen tila RN:o 3:200, mihin hän oli saanut lainhuudon 3.3.1972. Kauppakirjan ehtojen mukaan A:n piti aloittaa tilalla rakennuskaavan mukaisen asuinrakennuksen rakennustyöt määräajassa ja saattaa rakennus täysin toimintakuntoon kauppakirjassa niin ikään mainitussa ajassa. Rakentamisvelvollisuuden laiminlyömisestä tai rakentamattoman tontin luovuttamisesta seurasi kauppahinnan määräinen sopimussakko. Tonttia, jonka sanottu tila käsitti, koskevien rakennuskaavamääräysten mukaan sille saatiin rakentaa omakotitalo, ja X Oy:n laatiman rakennussuunnitelman mukainen rakennuslupa saatiin 1.4.1971. Suunnitelman mukaan omakotitalon perustamistapa oli tiivistetylle sora-arinalle tehty raudoitettu massiivilaattaperustus, mihin ratkaisuun oli päädytty kunnan rakennusasioihin perehtyneiden virkamiesten ehdotuksesta. Sora-arina saatin valmiiksi syksyllä 1970 ja rakentaminen aloitettiin keväällä 1971. Massiivilaattaperustuksen valaminen tehtiin rakennuslupaan liittyvien piirustusten mukaisesti ja rakennusluvan mukaiset katselmukset toimitettiin ajallaan ilman, että rakennustarkastajalla olisi ollut rakentamisen suhteen huomauttamista. Keväällä 1972 A havaitsi, että rakenteilla oleva omakotitalo oli laskeutunut. Laskeutumista oli jatkunut jopa toistakymmentä senttimetriä alkuperäisestä korkeudesta. Kun sitten lähinaapurien omakotitaloissakin oli alkanut esiintyä painumista, kunta pyysi valtion teknillisen tutkimuskeskuksen lausuntoa painumisen syistä. Lausunnosta ilmeni, että tutkimuskeskuksen käsityksen mukaan rakennuksessa käytetty maanvarainen perustamismenetelmä ei ollut sovelias maapohjan pehmeyden takia ja ainoa kysymykseen tuleva tarkoituksenmukainen perustamismenetelmä olisi ollut käyttää kiinteään pohjakerrokseen ulottuvia tukipaaluja. Lausunnon mukaan alue ei lainkaan soveltunut maanvaraiselle perustamiselle eikä aluetta olisi pitänyt osoittaa pientaloasutukselle, koska pientalon perustamiskustannukset paalutuksen takia nousivat huomattavan suuriksi.\n      Kunnan tilattua alueesta keväällä 1974 talokohtaisen pohjatutkimuksen siitä kävi ilmi, että ainoa käytettävissä oleva keino A:n omakotitalon pelastamiseksi oli paalauttaa sen perusta. Tämä toimenpide tulisi asiantuntijoiden käsityksen mukaan maksamaan 80 000 - 100 000 markkaa.\n      Kysymyksessä olevan alueen maaperän pehmeys oli ollut kaavoittajan tiedossa ja asemakaavaa vahvistettaessa vuonna 1969, mutta tästä huolimatta asemakaava oli vahvistettu asianmukaista pohjatutkimusta suorittamatta. Ennen rakentamista suoritettujen vesijohto- ja viemäritöiden yhteydessä oli myöskin havaittu maapohjan pehmeys, joka seikka oli tullut kunnan viranomaisten tietoon. A:n talon painuminen oli tullut rakennustyön aikanakin kunnan asianomaisten viranomaisten tietoon, mutta kunta oli kuitenkin antanut rakennustyön jatkua.\n      A:n omakotitalo oli osoittautunut täysin arvottomaksi siihen syntyneiden ja vastaisuudessa syntyvien halkeamien ja muiden vaurioiden vuoksi syistä, jotka johtuvan kunnan virkamiesten ja luottamushenkilöiden laiminlyönneistä rakennuskaavaa vahvistettaessa, rakennuslupaa myönnettäessä ja rakennustarkastuksia suoritettaessa. Tämän vuoksi A oli vaatinut, että kunta velvoitettaisiin palauttamaan hänelle kiinteistöstä maksettu kauppahinta 3 812 markkaa 10 prosentin korkoineen maksupäivästä 10.9.1970 lukien sekä että kunta velvoitettaisiin suorittamaan hänelle vahingonkorvaukseksi omakotitalon valmiusastetta vastaavat 180 000 markkaa laskettuna talon käyvästä arvosta 200 000 markasta 10 prosentin korkoineen ja korvaamaan hänen oikeudenkäyntikulunsa.\n      Kunnan vastustettua kannetta KO p. 13.5.1975 oli lausunut selvitetyksi, että A oli 28.8.1969 vahvistetulla kauppakirjalla ostanut N:n kunnalta tilasta RN:o 3:143 K:n kylässä noin 726 neliömetrin suuruisen määräalan, mikä muodosti K:n rakennuskaavan IV taajaman osan rakennuspaikan N:o 1 korttelissa N:o 28, 3 812 markan kauppahinnasta ja muun muassa ehdoin, että ostajan tuli aloittaa tontilla rakennuskaavan mukaisen asuinrakennuksen rakennustyöt kolmen vuoden kuluessa rakennuspaikan hallintaoikeuden siirtymisestä, mikä oli sovittu tapahtuvaksi kun kunnanvaltuusto oli hyväksynyt sanotun kauppakirjan ja kauppahinnan toinen kauppaerä oli maksettu, sekä saattaa rakennus täysin toimintakuntoon viiden vuoden kuluessa sanotusta ajankohdasta lukien. Mainittu kauppahinta oli tullut kokonaisuudessaan maksetuksi 10.9.1970. Sanotusta määräalasta oli muodostettu lohkomalla K 28 Rp 1 niminen tila RN:o 3:200 K:n kylässä, mihin tilaan A oli saanut lainhuudon 3.3.1972. Edelleen KO oli lausunut selvitetyksi, että sanotulle rakennuspaikalle rakennuskaavan määräysten mukaisesti tuli rakentaa yksikerroksinen omakotirakennus ja että alueen rakennuskaava oli kunnan toimesta laaditulla ja asianmukaisesti aikanaan vahvistettu. Mainittua aluetta koskevia kaavaluonnoksia oli ennen voimassa olevan kaupan hyväksymistä muutettu siten, että alueelle alunperin rakennettavaksi tarkoitetut useampikerroksiset rakennukset myöhemmässä vaiheessa oli siirretty alueen muihin osiin ja alue oli muutettu omakotialueeksi. A oli 13.4.1971 saanut rakennusluvan X Oy:n laatiman rakennussuunnitelman mukaiselle omakotirakennukselle. Mainitussa rakennuskaavassa ei ollut ollut määräyksiä rakennuksen perustamistavasta tai perustamisolosuhteiden selvittämisestä. Kunnan virkamiesten toimesta oli ko. kaava-alueen rakentajille annettu suosituksia rakennuksen perustamistavasta. Tuolloin oli suositeltu raudoitetulle massiivilaattaperustukselle rakennettavia tiilikeskuksen tyyppitaloja. Sanottua perustamistapaa oli suositeltu lähinnä sen halpuuden ja yksinkertaisen teknillisen ratkaisun perusteella. Ko. rakennustyö oli aloitettu vuoden 1970 syksyllä, jolloin rakennuksen perustuksen alle tuleva sora-arina oli saatu valmiiksi. Tämän jälkeen varsinainen rakennustyö oli suoritettu vuonna 1971 siten, että paalutuskatselmus paikalla oli suoritettu 30.6.1971, peruskatselmus 19.8.1971 ja rakennekatselmus 10.9.1971. Rakennus oli ollut vesikatossa 14.10.1971 ja rakennuksessa oli ollut lämpö päällä 16.2.1972. Suoritetuissa katselmuksissa kunnan rakennustarkastajat eivät olleet esittäneet suoritetusta rakennustyöstä tai muista seikoista huomautuksia. Rakennuksen valmistuttua oli sen havaittu vajoavan ja A oli 4.10.1972 lähettänyt kirjeen kunnanhallitukselle. Kunnan katsottiin saaneen tiedon A:n rakennuksen painumisesta mainitulla kirjeellä. Ko. rakennus oli painunut jonkin verran epätasaisesti siten, että rakennuksen pohjoispuoli oli painunut enemmän kuin eteläpuoli ja suurin painumaero oli mainittujen osien välillä 12 senttimetriä. Rakennuksen oli edelleen arvioitu painuvan siten, että kokonaispainuma oli 85 senttimetriä, mistä noin 20 prosenttia tapahtui 1,5 vuoden, 30 prosenttia 4 - 5 vuoden aikana ja 50 prosenttia 15 - 20 vuoden kuluessa. Ko. rakennuksessa oli todettavissa rakennuksen epätasaisesta painumisesta johtuen pienet halkeamat keittiön ja olohuoneen välisen oven ylänurkasta, makuuhuoneen oven vasemman yläkulman kohdalla pieni halkeama. Toisen makuuhuoneen nurkasta oli tapetti mennyt rypylle ja jonkin verran rikki. Varastohuoneen takanurkassa oli noin yhden senttimetrin levyinen rako. Kattilahuoneen katto oli liikkunut seinän mukaan 10 - 12 millimetriä. Pannuhuoneen takanurkassa oli halkeama. Myöhemmin paikalla suoritetuissa tutkimuksissa oli todettu, että ko. rakennusalueella oli maanpinnalla olevan kuivan kerroksen alla paksuja liejusavi- ja savimuodostumia, joiden vesipitoisuus oli erittäin suuri ja leikkauslujuus vähäinen. Mainituissa tutkimuksissa oli edelleen todettu, että savimuodostumien alla oli kerrallista hiesua, hietaa ja kiviä sisältävä moreenimuodostuma ja pohjamuodostuma vietti tutkitulla alueella koilliseen. Ko. rakennuksessa käytetty laattaperustus ei ollut ollut sovelias paikalla olevan maaperän pehmeyden vuoksi ja kiinteään maapohjaan asti suoritetulle paalutukselle tehty perustus olisi ollut sopiva perustamistapa tässä tapauksessa. Vielä KO oli katsonut, että ko. rakennuksen perustuksen vahvistaminen paaluttamalla rakennuksen valmiina olleessa tulisi maksamaan 70 000 - 75 000 markkaa.\n      KO oli kuitenkin lausunut jääneen näyttämättä, että kunnalla olisi ryhtyessään kaavoittamaan edellä mainittua aluetta ollut tietoa tämän rakennuspaikan pohjaolosuhteista tai että alue olisi yleensäkään sopimaton omakotirakentamiseen ja siten sellaiseen tarkoitukseen kaavoitettavaksi. Edelleen KO oli lausunut näyttämättä jääneen, että kunta toimittaessaan alueen kaavoituksen olisi menetellyt virheellisesti tai että kunta myydessään ko. rakennuspaikan olisi ollut velvollinen suorittamaan maaperätutkimuksen tai esittämään ostajalle selvityksen pohjaolosuhteista tai että kunta suositellessaan tiettyä perustamistapaa sanotulle rakennuspaikalle olisi taannut perustamistavan onnistumisen. Vielä KO oli lausunut jääneen näyttämättä, että kunnalla myöntäessään rakennusluvan sanotun rakennuksen rakentamiseen olisi ollut syytä vaatia selvitystä perustamisolosuhteista tai että kunnan rakennustarkastustoiminnassa olisi menetelty siten virheellisesti, että se olisi vaikuttanut A:lle syntyneeseen vahinkoon. Sen vuoksi ja kun kunnan ei ollut katsottava olevan vastuussa A:lle aiheutuneesta vahingosta, KO oli hylännyt kanteen.\n      Helsingin HO, jonka tutkittavaksi A oli saattanut jutun, t. 2.8.1978 oli jättänyt asian KO:n päätöksen varaan.\n      A pyysi lupaa hakea muutosta HO:n tuomioon ja lupahakemukseensa sisällytti muutoksenhakemuksen. N:n kunta vastasi hakemukseen.\n    \n    \n      \n      KKO t. myönsi muutoksenhakuluvan ja tutki jutun.\n      Kunta oli myynyt KO:n päätöksessä kerrotulla kaupalla ja siinä sovituin ehdoin A:lle omakotitalon rakentamista varten rakennuspaikan. Kunnan toimesta alueen tonttien ostajille pidetyissä tilaisuuksissa oli yksikerroksisille omakotitaloille todettu sopivimmaksi perustamistavaksi tiivistetylle sora-arinalle tehty raudoitettu massiivilaattaperustus, mitä ostajille oli suositeltu yksinkertaisena ja halpana ratkaisuna. Suurin osa alueen omakotitaloista olikin rakennettu juuri laattaperustukselle. Kunnan toimesta oli pyritty alueella määrättyyn rakennustyyppiin. A oli rakentanut kunnan suositteleman tyyppitalo \"Eerolan\", joka oli perustettu reunapalkilla vahvistetulle maanvaraiselle koko rakennuksen alla olevalle teräsbetonilaatalle. Rakennuksessa oli sittemmin todettu KO:n päätöksessä kerrotut vahingot. Muun muassa valtion teknillisen tutkimuskeskuksen selvityksellä oli osoitettu, että käytetty maanvarainen perustamismenetelmä ei ollut soveltunut käytettäväksi tutkitulla maapohjalla. Talon vauriot olivat aiheutuneet maapohjan laadusta ja talon perustamistavasta.\n      Kunnan edustaja olivat jo ennen rakennuspaikan luovuttamista A:lle olleet tietoiset siitä, että Haikalan rakennusalueen maapohja, jossa maanpinnalla olevan kuivakerroksen alla oli ollut vesipitoisuudeltaan erittäin suuria ja leikkauslujuudeltaan vähäisiä liejusavi- ja savimuodostumia, oli ollut pehmeä ja sen vuoksi muun muassa rivitalorakentamiseen soveltumaton. Tästä huolimatta kunta, joka oli omistanut ainakin neljäsosan alueesta ja ryhtynyt keskitetysti käyttämään sitä hyväksi rakennusmaana myymällä useita rakennuspaikkoja, oli antanut rakennuspaikkojen ostajille järjestämissään tilaisuuksissa varuksetta ohjeita rakennustyypistä ja suosituksia perustamistavasta varmistautumatta siitä, että ohjeet ja suositukset soveltuivat kaikkiin kunnan tuolta rakennusalueelta luovuttamiin rakennuspaikkoihin. Menetellessään näin kunta ei ollut noudattanut tarpeellista huolellisuutta ja varovaisuutta rakennuspaikkojen luovuttajana ja aluerakennustoiminnan ohjaajana. Tämä laiminlyönti oli johtanut rakennuspaikkaan soveltumattoman perustamistavan valintaan ja vahingon syntymiseen.\n      A:lla, jolla vain rajoitetusti oli ollut mahdollisuus vaikuttaa rakennustyyppinsä valintaan, ei ollut ollut aihetta epäillä kunnan taholta suositellun perustamistavan tarkoituksenmukaisuutta ja ryhtyä toimenpiteisiin sen soveltuvuuden selvittämiseksi myös hänen rakennuspaikkaansa.\n      Näin ollen kunta oli velvollinen korvaamaan A:lle virheellisestä perustamistavasta aiheutuneen vahingon.\n      Näillä perusteilla KKO, kumoten HO:n tuomion ja KO:n päätöksen, harkitsi oikeaksi, hyläten vaatimukset enemmälti osittain perusteettomina ja osittain näyttämättöminä, velvoittaa N:n kunnan suorittamaan A:lle korvaukseksi rakennuksen paalutuskustannuksista ja vahingoista yhteensä KKO:n kohtuuden mukaan arvioimat 90 000 markkaa sekä korvaukseksi A:lla KO:ssa olleista kuluista 2 000 markkaa.\n      \n        Eri mieltä olevan jäsenen lausunto\n        Oikeusneuvos Mälkki: Myönnän, kuten enemmistökin, muutoksenhakuluvan. Esitetyn selvityksen mukaan kunnan tavoitteena on ollut suurehkon, verrattain tiheästi rakennetun ja rakennustavaltaan yhtenäisen pientalolähiön tuottaminen Haikalan alueelle. Kunta on huolehtinut rakennusalueen kaavoituksesta ja alueelle on rakennettu tarpeelliset kadut sekä vesijohto- ja viemäriverkosto. Vaikka rakennusalue on tiedetty savipohjaiseksi ja pehmeäksi, kunnan toimesta ei ole suoritettu pohjatutkimuksia tonttien rakentamiskelpoisuuden selvittämiseksi. Kaavoituksen tapahduttua on kunta, joka on omistanut ainakin neljäsosan rakennusalueesta, ryhtynyt keskitetysti käyttämään sitä hyväkseen rakennusmaana. Myyntitoiminnan yhteydessä on kunnan viranomaisten toimesta annettu HO:n tuomiossa kerrotuin tavoin alueelle soveltuvia rakennustyyppejä ja rakennusten perustamistapaa koskeneita varauksettomia suosituksia, vaikkei kunnalla ole olut varmuutta suositusten soveltumisesta kaikkiin alueelta luovutettaviin rakennuspaikkoihin. Tonttien kohtuullinen hintataso, suositeltu halpa ja yksinkertainen rakennusten perustamistapa sekä muutoinkin edullisen rakentamisen, erityisesti niin sanotun \"hartiapankkirakentamisen\" mahdollisuus ovat ilmeisesti olleet omansa edistämään tonttien kysyntää alueella.\n        A on HO:n tuomiosta ilmenevin tavoin ostanut kunnalta kanteessa tarkoitetun tontin rakentaakseen sille yksikerroksisen omakotirakennuksen käyttäen suositeltua perustamistapaa. Rakentamisen loppuvaiheessa on kuitenkin ilmennyt, ettei maapohja tontilla ollut sellainen kuin A on totin ostaessaan voinut kunnan toimenpiteiden perusteella edellyttää. Maan pinnalla olevan kuivakerroksen alla olevat, erittäin vesipitoiset ja leikkauslujuudeltaan vähäiset liejusavi- ja savikerrostumat eivät ole kestäneet rakentamista aiheutunutta kuormitusta vaan rakennus on lakannut painua HO:n tuomiossa kerrotuin seurauksin. Rakennuspaikka on siten osoittautunut soveltumattomaksi kauppaa tehtäessä edellytettyyn rakentamiseen.\n        Katson, että kerrotuissa olosuhteissa A on voinut luottaa tontin edellytettyyn rakentamiskelpoisuuteen, vaikkei kunta ole tontin luovuttamisen yhteydessä tai muulla tavoin antanut siitä nimenomaista takuuta. A:lla on, kun hän ei ole halunnut vaatia kaupan purkamista, sen vuoksi oikeus korvaukseen hänelle rakennuksen painumisesta aiheutuneista vahingoista.\n        Näillä perusteilla päädyn KKO:n tuomiolauselmasta ilmenevään lopputulokseen.\n        \n          Ratkaisuun osallistuneet: oikeusneuvokset Salervo ja Nybergh sekä ylimääräiset oikeusneuvokset Paasikoski ja Roos\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1983-02-01"
  ],
  "judgmentNumber": [
    "II9"
  ],
  "date": [
    "1982-05-20"
  ],
  "subject": [
    "http://data.finlex.fi/common/Siviiliasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1983:II9"
  ],
  "year": [
    "1983"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    }
  }
}