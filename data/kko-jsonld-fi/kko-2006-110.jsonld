{
  "@id": "sfecli:kko/2006/110",
  "languageVersion": [
    {
      "@id": "sfecli:kko/2006/110/fin",
      "title_fi": [
        "KKO:2006:110"
      ],
      "abstract_fi": [
        "\n    Vakuutusyhtiö A:n pääjohtajalla oli tieto yhtiössä valmisteilla olevasta suunnitelmasta, joka tähtäsi pankki- ja vakuutusalan kannalta merkittäviin rakennejärjestelyihin vakuutusyhtiö B:n kanssa ja johon sisältyi tavoite hankkia huomattava määrä vakuutusyhtiö C:n omistamia B:n osakkeita. Markkinoilla oli tieto, että A oli tehnyt C:lle neuvottelutarjouksen yhteistoiminnasta ja että eräät muutkin yhtiöt olivat ilmoittaneet kiinnostuksensa yhteistyöhön C:n kanssa ja myös sen omistamiin B:n osakkeisiin. Kysymys siitä, oliko pääjohtaja syyllistynyt sisäpiirintiedon väärinkäyttöön ostaessaan lähipiirilleen B:n osakkeita.\n    ArvopaperimarkkinaL 5 luku 1 § (740/1993)\nArvopaperimarkkinaL 8 luku 1 § 1 mom (740/1993)\nRL 51 luku 1 § 1 mom (475/1999)\nRL 51 luku 6 § 2 mom (475/1999)\n  "
      ],
      "hasFormat": {
        "@id": "sfecli:kko/2006/110/fin/txt",
        "content_fi": [
          "\n    \n      Asian käsittely alemmissa oikeuksissa\n      \n        Virallisen syyttäjän rangaistusvaatimus Helsingin käräjäoikeudessa\n        Syyttäjä lausui syytteessään, että L oli Helsingissä Vakuutusyhtiö Sampo Oyj:n (Sampo) toimitusjohtajana ja Sampo-konsernin pääjohtajana ollut laatimassa yhtiön tulevaisuuden strategioita, joihin oli olennaisena osana liittynyt Sammon tavoite saada määräysvalta Pohjola-Yhtymä Vakuutus Oyj:ssä (Pohjola). Näihin suunnitelmiin liittyen L oli ollut tekemässä neuvottelutarjousta Keskinäinen Henkivakuutusyhtiö Suomelle (Suomi-yhtiö) 24.5.1999. Neuvottelutarjous oli Pohjolan osakkeiden hankkimisen lisäksi koskenut Suomi-yhtiön ja Keskinäinen Vakuutusyhtiö Kalevan (Kaleva) yhdistämistä. Tarjouksessaan Sampo ilmoitti, että mikäli Suomi-yhtiö päätti myydä omistamansa Pohjolan osakkeet, Sampo oli halukas neuvottelemaan niiden ostamisesta. Suomi-yhtiön hallitus ja hallintoneuvosto olivat 25.5.1999 käsitelleet neuvottelutarjousta kokouksissaan ja Sammon kanssa oli 25.5.1999 sovittu ensimmäiseksi neuvotteluajankohdaksi 8.6.1999.\n        L oli 28.5.1999 hankkinut alaikäisen tyttärensä nimiin 600 kappaletta Pohjolan B-osaketta 44,80 euron kappalehintaan eli yhteensä 26 880 eurolla. L oli edelleen 7.6.1999 hankkinut määräysvallassaan olevan yhtiön nimiin 600 kappaletta Pohjolan edellä mainittuja osakkeita, joista 200 kappaletta 42,75 euron ja 400 kappaletta 42,80 euron hintaan. Hankinnan yhteisarvo oli ollut yhteensä 25 670 euroa.\n        L oli, saatuaan asemansa nojalla tietää julkisen kaupankäynnin kohteena olevaa Pohjolan B-osaketta koskevat edellä kuvatut julkaisemattomat seikat, jotka olivat olleet omiaan olennaisesti vaikuttamaan Pohjolan osakkeen arvoon, käyttänyt tahallaan tai ainakin törkeästä huolimattomuudesta tätä sisäpiirintietoa hyväksi hankkimalla yllä kerrotut osakkeet toisten lukuun hankkiakseen tyttärelleen ja sanotulle yhtiölle taloudellista etua (aineellista etua).\n        Sen vuoksi syyttäjä vaati L:lle rangaistusta kahdesta sisäpiirintiedon väärinkäytöstä.\n      \n      \n        L:n vastaus\n        L kiisti syytteen muutoin kaikilta osiltaan, mutta myönsi syytteessä kerrotut Pohjolan osakkeiden hankinnat omaan tai toisen lukuun. L katsoi, etteivät sisäpiirintiedolle asetettavat vaatimukset tiedon täsmällisyydestä, hankkeen toteutumisen todennäköisyydestä ja ajasta ja tiedon vaikutuksen olennaisuudesta sekä vaatimus tiedon julkistamattomuudesta täyttyneet. L:llä ei myöskään ollut ollut hyötymistarkoitusta eivätkä syyksiluettavuuden edellytyksenä oleva tahallisuus tai törkeä huolimattomuus täyttyneet.\n        L vetosi siihen, että hänellä ei touko - kesäkuussa 1999 ollut ollut lain tarkoittamaa sisäpiirintietoa koskien Pohjolan B-osakkeita. Sammolla ei ollut ollut mitään riittävästi yksilöityä suunnitelmaa hankkia määräysvalta Pohjolassa. Sammon neuvottelutarjous Suomi-yhtiölle Suomi-yhtiön ja Kalevan yhdistämisestä ja siihen liittyen halukkuudesta neuvotella Suomi-yhtiön omistamien Pohjolan osakkeiden ostamisesta ei alustavana neuvottelutarjouksena, joka ei sisältänyt todellista ostoaietta, ollut ollut sisäpiirintietoa. Lisäksi tieto alustavasta neuvottelutarjouksesta ja Sammon väitetystä ostohalukkuudesta oli julkistettu ja muutoinkin tullut markkinoiden tietoisuuteen.\n      \n      \n        Käräjäoikeuden tuomio 11.7.2003\n        Syyksilukeminen\n        Käräjäoikeus katsoi L:n syyllistyneen siihen sisäpiirintiedon väärinkäyttöön, josta syyttäjä oli vaatinut hänelle rangaistusta, kuitenkin niin, että vaikka kyse oli kahdesta erillisestä osakekaupasta, käräjäoikeus piti niitä yhtenä tekona. Kyse oli ollut samaan tietämykseen perustuvasta sisäpiirintiedon väärinkäytöstä hyödyn saamiseksi tosiasiallisesti samalle taholle ja kaupat oli tehty ajallisesti lähekkäin.\n        Sovellettava laki\n        Käräjäoikeus totesi, että ensimmäisen osakekaupan aikana 28.5.1999 sisäpiirintiedon väärinkäyttöä koskeva rangaistussäännös oli ollut arvopaperimarkkinalain 8 luvun 1 §:n 1 momentissa. Tämän lainkohdan oli kumonnut 1.6.1999 voimaan tullut rikoslain 51 luvun 1 § (475/1999). Toinen osakekauppa oli tehty 7.6.1999. Käräjäoikeus katsoi, että kun syyksilukemisen edellytykset sekä rangaistavuuden ala olivat lainkohdissa samansisältöiset, ei syyksilukemisen arvioinnissa ollut olennaista merkitystä, kumpaa rangaistussäännöstä tekoon 28.5.1999 sovellettiin. Käräjäoikeus arvioi tunnusmerkistön täyttymisen rikoslain 51 luvun säännösten (475/1999) mukaisesti.\n        Asiassa esitetyn selvityksen perusteella käräjäoikeus päätyi siihen, että L:llä oli ollut tieto Sammon hallituksessa ja toimivassa johdossa käsitellystä hankkeesta yhdistää ainakin Sammon ja Pohjolan henkivakuutustoiminnot samoin kuin siitä, että hanke edellytti määräysvallan hankkimista Pohjolassa.\n        Käräjäoikeus päätyi siihen, että L:llä ollut tieto oli ollut tarpeeksi täsmällinen ja sen toteutuminenkin oli ollut täysin mahdollinen. Kun Sammon pörssitiedotteessa 25.5.1999 ja Kalevan toimitusjohtajan haastattelulausunnossa 26.5.1999 kerrottu tieto oli ollut vain osa L:llä asiasta olleesta tiedosta, tietoa ei ollut julkistettu eikä se ollut tullut julkisuuteen oikeassa muodossa. Tieto ei ollut muutoinkaan ollut markkinoiden saatavilla. Siten käräjäoikeus päätyi siihen, että kun L:llä ollut tieto kyseessä olevasta hankkeesta oli ollut julkistamaton olennaisilta osiltaan, oli se ollut laissa tarkoitetuin tavoin julkistamaton. Edelleen käräjäoikeus katsoi, että tiedolla oli ollut olennainen vaikutus arvopaperin arvoon.\n        Yhteenvetona käräjäoikeus katsoi, että Sammon tavoite ostaa Pohjola-osakkeita määräysvallan hankkimiseksi Pohjolassa oli ollut sisäpiirintietoa. L oli tehnyt hankinnat taloudellisen hyödyn hankkimiseksi. L oli suhtautunut törkeän huolimattomasti siihen mahdollisuuteen, että hänellä oli ollut sisäpiirintietoa osakkeet hankkiessaan.\n        Käräjäoikeus tuomitsi L:n sisäpiirintiedon väärinkäytöstä 28.5.1999 ja 7.6.1999 sakkorangaistukseen yksiköiden teon yhdeksi rikokseksi.\n        Asian ovat ratkaisseet käräjätuomarit Liisa Paul ja Riitta Savolainen sekä kaksi lautamiestä.\n        Eri mieltä ollut lautamies Juha-Heikki Miettinen hylkäsi syytteen katsoen, ettei asiassa ollut näytetty L:llä olleen laissa tarkoitettua sisäpiirintietoa. L:n tieto ei ollut ollut lain mukaisesti riittävän täsmällinen ja lisäksi se ei ollut ollut julkistamaton.\n      \n      \n        Helsingin hovioikeuden tuomio 17.6.2005\n        L valitti hovioikeuteen ja vaati syytteen hylkäämistä.\n        Hovioikeus lausui perusteluinaan seuraavaa:\n        Sovellettava laki\n        Hovioikeus totesi, että sisäpiirintiedon väärinkäyttö oli ollut kiellettyä 28.5.1999 tehdyn osakekaupan aikana arvopaperimarkkinalain 5 luvun 1 §:n (740/1993) ja 8 luvun 1 §:n (740/1993) nojalla sekä 7.6.1999 tehdyn osakekaupan aikana 1.6.1999 voimaan tulleen rikoslain 51 luvun 1 §:n (475/1999) nojalla. Syytteessä tarkoitetun rikoksen tekeminen oli päättynyt viimeksi mainitun kaupan tekopäivänä 7.6.1999. Näin ollen tekoon oli sovellettava viimeksi mainittua säännöstä.\n        Sisäpiirintiedon käsite\n        Hovioikeus totesi, että sisäpiirintiedon käsite on määritelty rikoslain 51 luvun 6 §:n 2 momentissa (475/1999). Lainkohdan mukaan sisäpiirintiedolla tarkoitetaan luvussa sellaista muun ohessa julkisen kaupankäynnin kohteena olevaan arvopaperiin liittyvää tietoa, jota ei ole julkistettu tai joka muuten ei ole ollut markkinoilla saatavissa ja joka on omiaan olennaisesti vaikuttamaan sanotun arvopaperin arvoon tai hintaan. Sisäpiirintietona ei pidetä julkisesti saatavissa olevia tietoja yhdistämällä yksityisesti käytettäväksi tuotettua tietoa.\n        Hovioikeus totesi rikoslain 51 luvun 6 §:n 2 momentissa tarkoitetun tiedon olennaisen vaikutuksen vaatimuksen merkitsevän sitä, että tiedon tulee arvopaperimarkkinoilla käytettävien yleisten arviointiperusteiden mukaan olla sellaista, että sillä yleensä tai tyypillisesti on vaikutusta arvopaperin arvoon tai hintaan.\n        Edelleen tiedon, voidakseen olla omiaan vaikuttamaan arvopaperin arvoon tai hintaan, tuli olla riittävän täsmällistä ja yksilöityä. Muutoin tiedon olennaisuuden arviointi tai tiedon hyväksikäyttö ei ollut mahdollista. Arvioitaessa yrityskauppoja tai muita järjestelyjä tarkastelun kohteina ovat kaupan koko ja toiseksi ajankohta, jolloin tiedon voidaan katsoa kehittyneen olennaisuuden asteelle. Olennaisuuden arvioinnissa keskitytään tiedon kehitysasteen määrittämiseen eikä sen vaikutuksen todennäköisyyteen. Keskeinen kriteeri arvioitaessa tiedon kehittymistä olennaisuuden asteelle on nimenomaan kaupan toteutumisen todennäköisyys.\n        Tiedon julkistaminen taas tarkoittaa sitä, että tieto on saatettu yleisön ja tiedotusvälineiden saataville esimerkiksi asianmukaisesti julkistetussa tiedotteessa tai asianmukaisesti järjestetyssä tiedotustilaisuudessa. Jos tieto on markkinoiden käytettävissä, vaikka sitä ei ole julkistettu, sen hyväksikäyttäminen on sallittua.\n        L:n tieto sisäpiirintietona\n        Hovioikeus lausui, että neuvottelut Sammon ja Kalevan 24.5.1999 jättämän tarjouksen perusteella oli aloitettu 8.6.1999. Hovioikeus katsoi, että tiedon sisäpiiriluonnetta oli arvioitava sen hetken tilanteen mukaan, jolloin tietoa käytettiin hyväksi arvopaperikaupassa eli tässä tapauksessa sen tilanteen mukaan, joka oli vallinnut L:n hankkiessa 28.5. ja 7.6.1999 Pohjolan osakkeita.\n        Sampo oli 24.5.1999 eli vain neljä päivää ennen L:n tekemää ensimmäistä osakekauppaa jättänyt Suomi-yhtiölle neuvottelutarjouksen, jossa Sampo oli ilmoittanut olevansa valmis neuvottelemaan myös Suomi-yhtiön omistamien Pohjolan osakkeiden ostamisesta. Todistajan kertomuksesta kävi ilmi, että neuvottelutarjous oli ollut hyvin valmisteltu. Neuvottelut oli aloitettu pian tarjouksen jättämisen jälkeen ja ne olivat myös edenneet. Mainitut seikat osoittivat, että neuvottelutarjous oli tehty vakavassa tarkoituksessa päästä asiassa sopimukseen, vaikka tarjouksen menestysmahdollisuuksiin oli Sammossa suhtauduttu sitä jätettäessä eri syistä epäilevästi. Tarjoukseen olivat alusta alkaen sisältyneet myös Suomi-yhtiön Pohjolan osakkeet, jotka ostamalla Sampo olisi saanut merkittävän osan Pohjolan osakkeista ja myös merkittävän äänivallan Pohjolassa. Neuvottelujen kohteena ollut osakekauppa oli ollut niin suuri, että Sampo oli arvioinut olevansa ainoa suomalainen konserni, joka pystyi osakkeet ostamaan ja ne myös pitämään omistuksessaan.\n        Hovioikeus totesi, että Sampo oli kerrotuin tavoin ilmoittanut olevansa kiinnostunut ostamaan Suomi-yhtiön omistamat Pohjolan osakkeet, jotka olisivat tuoneet merkittävän määräysvallan Pohjolassa. Kysymyksessä olisi myös taloudellisesti arvioituna ollut poikkeuksellisen suuri kauppa. Neuvottelutarjouksen tekeminen, neuvottelujen aloittaminen pian sen jälkeen ja seurannut neuvottelumenettely osoittivat, että hanke oli ollut toteuttamiskelpoinen. Asiaa oli myös käsitelty Sammon hallituksessa 31.5.1999. Kerrotuilla perusteilla hovioikeus katsoi, että Sammon eräänä strategisena tavoitteena oli ollut hankkia Pohjolan osakkeita ja niiden kautta määräysvalta Pohjolassa, mitä tietoa oli pidettävä luonteeltaan sisäpiirintietona, joka oli tyypillisesti ollut omiaan olennaisesti vaikuttamaan Pohjolan osakkeiden arvoon.\n        Tiedon julkistamattomuuden vaatimus\n        Hovioikeus lausui tämän jälkeen asiassa olevan kysymys siitä, oliko edellä kerrottu tieto julkistettu Sammon 25.5.1999 antamalla pörssitiedotteella ja Kalevan toimitusjohtajan Helsingin Sanomissa 26.5.1999 julkaistulla haastattelulla tai oliko tieto muutoin ollut markkinoilla saatavissa L:n ostaessa 28.5. ja 7.6.1999 Pohjolan osakkeita.\n        Hovioikeus katsoi todistelusta käyvän ilmi, että markkinoiden tiedossa oli yleisesti keväällä 1999 ollut, että Suomi-yhtiö voi myydä omistamansa Pohjolan osakkeet ja että osakkeisiin liittyi merkittävä äänivalta.\n        Hovioikeus katsoi edelleen, että Sammon pörssitiedote oli sisällöltään tulkinnanvarainen eikä sen perusteella voinut yksiselitteisesti todeta neuvottelutarjouksen koskeneen myös Suomi-yhtiön Pohjolan osakkeita. Samanaikaisesti maan suurimmassa päivälehdessä julkaistusta, Sammon johtoryhmään kuuluneen Kalevan toimitusjohtajan haastattelusta oli kuitenkin käynyt ilmi, että Suomi-yhtiön omistamat Pohjolan osakkeet kiinnostivat erityisesti Sampoa. Suomi-yhtiön epäselvä tilanne ja se, että Suomi-yhtiö voi myydä omistamansa Pohjolan osakkeet, osakkeiden määrä sekä niihin liittyvä äänivalta oli lisäksi keväällä 1999 edellä kerrotuin tavoin ollut yleisesti arvopaperimarkkinoita tuntevien, huolellisten henkilöiden tiedossa. Kerrotuilla perusteilla hovioikeus katsoi, toisin kuin käräjäoikeus, että markkinoilla oli ollut saatavilla tieto siitä, että Sampo ollessaan valmis neuvottelemaan Suomi-yhtiön omistamien Pohjolan osakkeiden ostamisesta samalla tosiasiallisesti myös tavoitteli määräysvaltaa Pohjolassa ja että ottaen huomioon osakkeiden huomattava määrä kysymys ei ollut ollut vain sijoitusmielessä tehtävästä osakkeiden hankinnasta.\n        Johtopäätökset\n        Hovioikeus katsoi, että L:llä oli ollut luonteeltaan sisäpiirintiedoksi katsottava tieto, joka sinänsä oli tyypillisesti ollut omiaan olennaisesti vaikuttamaan Pohjolan osakkeiden arvoon. Tieto oli kuitenkin L:n hankkiessa 28.5. ja 7.6.1999 Pohjolan osakkeita ollut julkista ja markkinoilla saatavissa. Siten L ei osakkeet hankkiessaan ollut käyttänyt hyväkseen rikoslain 51 luvun 6 §:n 2 momentissa (475/1999) tarkoitettua sisäpiirintietoa.\n        Hovioikeus hylkäsi syytteen ja vapautti L:n tuomitusta rangaistuksesta.\n        Asian ovat ratkaisseet hovioikeuden jäsenet Anja Antila, Tuula Nousiainen ja Tuomas Nurmi.\n      \n    \n    \n      Muutoksenhaku Korkeimmassa oikeudessa\n      Viralliselle syyttäjälle myönnettiin valituslupa. Valituksessaan syyttäjä vaati, että L tuomitaan syytteen mukaisesti rangaistukseen sisäpiirintiedon väärinkäytöstä.\n      L vastasi valitukseen ja vaati sen hylkäämistä.\n    \n    \n      Korkeimman oikeuden ratkaisu\n      \n        Perustelut\n        Sovellettava laki\n        1. Syytteessä vaaditaan L:n tuomitsemista rangaistukseen sisäpiirintiedon väärinkäytöstä, koska L oli käyttänyt saamaansa sisäpiirintietoa ostaessaan syytteessä kerrottuja osakkeita 28.5.1999 ja 7.6.1999. Ensimmäisen kaupan aikaan 28.5.1999 voimassa olleen arvopaperimarkkinalain 5 luvun 1 §:n (740/1993) mukaan, joka asemansa, toimensa tai tehtävänsä nojalla on saanut tietää julkisen kaupankäynnin kohteena olevaa arvopaperia koskevan julkistamattoman seikan, joka on omiaan olennaisesti vaikuttamaan sanotun arvopaperin arvoon, ei saa käyttää tietoa hyväksi hankkiakseen itselleen tai toiselle aineellista etua luovuttamalla tai hankkimalla omaan tai toisen lukuun arvopaperin tai suoraan tai välillisesti neuvomalla toista niiden kaupassa. Lain 8 luvun 1 §:n (740/1993) 1 momentin mukaan, joka tahallaan tai törkeästä huolimattomuudesta rikkoo 5 luvun 1 §:ää, on tuomittava sisäpiirintiedon väärinkäytöstä sakkoon tai vankeuteen enintään kahdeksi vuodeksi.\n        2. Arvopaperimarkkinalain mainitut säännökset on sittemmin kumottu ja niiden tilalle on 1.6.1999 lukien tullut rikoslain 51 luvun 1 ja 6 § (475/1999), jotka lainkohdat siis olivat voimassa jälkimmäistä kauppaa 7.6.1999 tehtäessä. Luvun 1 §:n 1 momentin mukaan, joka hankkiakseen itselleen tai toiselle taloudellista hyötyä tahallaan tai törkeästä huolimattomuudesta käyttää julkisen kaupankäynnin kohteena olevaan arvopaperiin liittyvää sisäpiirintietoa hyväksi 1) luovuttamalla tai hankkimalla sellaisen arvopaperin omaan tai toisen lukuun tai 2) neuvomalla suoraan tai välillisesti toista sellaista arvopaperia koskevassa kaupassa, on tuomittava sisäpiirintiedon väärinkäytöstä sakkoon tai vankeuteen enintään kahdeksi vuodeksi. Saman luvun 6 §:n 2 momentin mukaan sisäpiirintiedolla tarkoitetaan kyseisessä luvussa sellaista julkisen kaupankäynnin kohteena olevaan arvopaperiin liittyvää tietoa, jota ei ole julkistettu tai joka muuten ei ole ollut markkinoilla saatavissa ja joka on omiaan olennaisesti vaikuttamaan sanotun arvopaperin arvoon tai hintaan.\n        3. Nyt voimassa olevan, 1.7.2005 voimaan tulleen rikoslain 51 luvun 1 §:n (300/2005) mukaan se, joka hankkiakseen itselleen tai toiselle taloudellista hyötyä tahallaan tai törkeästä huolimattomuudesta käyttää julkisen kaupankäynnin kohteena olevaan arvopaperiin liittyvää sisäpiirintietoa hyväksi 1) luovuttamalla tai hankkimalla sellaisen arvopaperin omaan tai toisen lukuun, tai 2) neuvomalla suoraan tai välillisesti toista sellaista arvopaperia koskevassa kaupassa, on tuomittava sisäpiirintiedon väärinkäytöstä sakkoon tai vankeuteen enintään kahdeksi vuodeksi. Luvun 6 §:n (300/2005) 2 momentin mukaan sisäpiirintietona pidetään tässä luvussa arvopaperimarkkinalain 5 luvun 1 §:n 1 momentissa ja 15 §:ssä tarkoitettua sisäpiirintietoa. Arvopaperimarkkinalain 5 luvun 1 §:n (297/2005) 1 momentin mukaan sisäpiirintiedolla tarkoitetaan julkisen kaupankäynnin tai 3 luvun 16 §:ssä tarkoitetun kaupankäyntimenettelyn kohteena olevaan arvopaperiin liittyvää luonteeltaan täsmällistä tietoa, jota ei ole julkistettu tai joka muuten ei ole ollut markkinoilla saatavissa ja joka on omiaan olennaisesti vaikuttamaan sanotun arvopaperin arvoon.\n        4. Rikoslain 3 luvun 2 §:n 1 momentin mukaan rikokseen sovelletaan sitä lakia, joka oli voimassa, kun rikos tehtiin. Pykälän 2 momentin mukaan, jos tuomittaessa on voimassa toinen laki kuin rikosta tehtäessä, sovelletaan uutta lakia, jos sen soveltaminen johtaa lievempään lopputulokseen. Jos yhdeksi rikokseksi yksiköityyn tekokokonaisuuteen kuuluu useita erillisiä tekoja, lainvalinnan on katsottu kunkin tähän rikokseen kuuluvan osateon kohdalta tapahtuvan edellä mainitun säännön mukaan (KKO 2006:37).\n        5. Sisäpiirintiedon väärinkäytön tunnusmerkistö on asiassa merkityksellisin osin säilynyt asiallisesti muuttumattomana. Sama koskee rangaistusasteikkoa. Nyt voimassa olevassa laissa sisäpiirintiedon määritelmään sisältyy tosin aikaisemmasta laista poiketen tiedon täsmällisyyttä koskeva nimenomainen vaatimus. On kuitenkin selvää, että ollakseen sisäpiirintietoa tiedon jo sinänsä täytyy olla luonteeltaan täsmällistä. Sisäpiirintiedolta on siten jo aikaisemminkin voimassa olleen lain aikana edellytetty riittävää täsmällisyyttä eikä tätä koskevan nimenomaisen vaatimuksen kirjaaminen lakiin ole merkinnyt asiallista muutosta voimassa olevaan oikeuteen. Korkein oikeus katsoo, ettei nyt voimassa olevan lain soveltaminen kummankaan osakekaupan osalta johtaisi lievempään lopputulokseen kuin osakekauppojen tekemisen aikaan voimassa olleet lait. Syytteenalaiseen rikokseen on siten ensimmäisen osakekaupan osalta sovellettava arvopaperimarkkinalain 5 luvun 1 §:n (740/1993) ja 8 luvun 1 §:n (740/1993) 1 momentin säännöksiä sekä jälkimmäisen osakekaupan osalta puolestaan rikoslain 51 luvun 1 §:n (475/1999) 1 momentin ja 6 §:n (475/1999) 2 momentin säännöksiä.\n      \n      \n        Asian tausta ja kysymyksenasettelu\n        6. Sammossa on vuoden 1999 alkupuoliskolla tehty Sammon ja Sampo-konsernin kilpailuasemaa ja strategisia vaihtoehtoja koskevia suunnitelmia. Tässä tarkoituksessa on tutkittu erilaisia yritysjärjestelyvaihtoehtoja. Samalla Sammossa on arvioitu Sammon ja Pohjolan henkivakuutustoimintojen yhdistämismahdollisuuksia ja sen johdosta myös mahdollisuutta hankkia Pohjolan osakkeita. Näitä syytteessä tarkoitettuja suunnitelmia on käsitelty konsernin johtoryhmässä ja hallituksessa, joihin konsernin pääjohtajana toiminut L on kuulunut. Edelleen L on Sammon puolesta allekirjoittanut syytteessä kerrotun, Suomi-yhtiölle 24.5.1999 tehdyn neuvottelutarjouksen, joka koski Suomi-yhtiön ja Kalevan yhdistämistä sekä Suomi-yhtiön omistamien Pohjolan osakkeiden ostamista.\n        7. Syytteen mukaan L on hankkinut Pohjolan B-osakkeita lähipiirilleen kahdella kaupalla, ensin 28.5.1999 alaikäisen tyttärensä nimiin 600 kappaletta ja sitten 7.6.1999 määräysvallassaan olevan yhtiön nimiin niinikään 600 kappaletta. Kummankin hankinnan kohdalla L on antanut ostotoimeksiannon arvopaperinvälittäjälle kyseisenä ostopäivänä. Hovioikeuden hylättyä syytteen syyttäjä on Korkeimpaan oikeuteen tekemässään valituksessa katsonut, että L on, saatuaan asemansa nojalla tietää edellä kerrotut julkistamattomat seikat, jotka olivat olleet omiaan olennaisesti vaikuttamaan Pohjolan osakkeiden arvoon, törkeästä huolimattomuudesta käyttänyt tätä sisäpiirintietoa hyväksi hankkiakseen lähipiirilleen taloudellista etua ja että hän on siten syyllistynyt sisäpiirintiedon väärinkäyttöön.\n        8. L on kiistänyt, että hänellä ollut tieto olisi ollut lain tarkoittamaa sisäpiirintietoa. Hän on katsonut, että syytteessä tarkoitettu tieto ei ollut sisäpiirintiedolta edellytetyllä tavalla täsmällistä eikä sillä myöskään ollut olennaista vaikutusta hänen hankkimiensa arvopaperien arvoon ja että joka tapauksessa tämä tieto oli ollut julkistettua jo hänen hankkiessaan kyseiset arvopaperit. L on lisäksi kiistänyt hankkineensa arvopaperit hyötymistarkoituksessa tai menetelleensä syyttäjän väittämin tavoin törkeän huolimattomasti.\n        9. Syyttäjän valituksen johdosta Korkeimman oikeuden ratkaistavana on siten ensinnäkin, onko kysymyksessä ollut lain tarkoittama sisäpiirintieto. Jos tiedon katsotaan olleen sisäpiirintietoa, on vielä otettava kantaa siihen, oliko L:llä ollut hyötymistarkoitus ja oliko tiedon käyttäminen tapahtunut törkeästä huolimattomuudesta.\n      \n      \n        Väitetty sisäpiirintieto\n        Tiedon liittyminen arvopaperiin\n        10. Sammossa on vuoden 1999 alkupuoliskolla markkinoiden ja kilpailutilanteen muutosten johdosta tutkittu ja suunniteltu erilaisia liiketoiminnan strategisia vaihtoehtoja, joita on käsitelty muun muassa useissa Sammon johdossa laadituissa muistioissa. Niihin on sisältynyt ainakin seuraavia Pohjolan osakkeiden arvoon mahdollisesti vaikuttavia tietoja.\n        11. Muistiossa 3.3.1999 yhtenä strategisena vaihtoehtona esitetään Sammon säilyminen itsenäisenä ja todetaan, että vaihtoehto on rakennettavissa Leonia-fuusion pohjalle. Sitä ei kuitenkaan pidetä yksinään riittävänä, vaan katsotaan tarvittavan muitakin rakennejärjestelyjä. Muistiossa 25.4.1999 rakennevaihtoehtoina esitetään Sammon ja Pohjolan henkivakuutustoimintojen yhdistäminen sekä Sampo- ja Pohjola-konsernien yhdistäminen kokonaisuudessaan. Jälkimmäistä vaihtoehtoa ei muistiossa pidetä toteuttamiskelpoisena, mutta suunnitelmien etenemismahdollisuuksien osalta esitetään seuraavaa: \"Keskustelut on aloitettava Suomi-yhtiön kanssa, koska sen 40 %:n omistus Pohjolassa on ensimmäinen askel mihin tahansa Pohjola-konsernia tai sen osaa koskevaan omistusjärjestelyyn.\" Muistiossa 27.4.1999 tarkastellaan Sammon ja Pohjolan tai niiden osien yhdistämistä. Suomi-yhtiön omistamat Pohjolan osakkeet mainitaan ensimmäisenä muistioon sisältyvässä luettelossa, joka on otsikoitu \"Pelimerkit\".\n        12. Kaleva ja Sampo jättivät 24.5.1999 Suomi-yhtiölle yhteisen neuvottelutarjouksen, joka otsikkonsa mukaan koski Suomi-yhtiön ja Kalevan yhdistämistä sekä Suomi-yhtiön omistamia Pohjolan osakkeita. Jälkimmäisen asian osalta tarjouksessa esitetään seuraavaa:\n        \"Käytettävissämme olevien tietojen mukaan Suomi-yhtiö omistaa noin 8,64 miljoonaa Pohjolan A-sarjan osaketta ja noin 1,52 miljoonaa B-sarjan osaketta, jotka edustavat noin 25 prosenttia Pohjolan osakkeista ja noin 40 prosenttia äänivallasta (\"Pohjola-osakkeet\"). Julkisuudessa olleiden tietojen mukaan Suomi-yhtiö harkitsee Pohjola-osakkeiden myymistä. Mikäli Suomi-yhtiö päättää myydä nämä osakkeet, on Sampo halukas neuvottelemaan niiden ostamisesta.\"\n        13. Tarjouksen jälkeisessä muistiossa 26.5.1999 käsitellään Sammon ja Pohjolan keskinäistä rakennejärjestelyä. Muistion ensisijaiseksi tarkoitukseksi mainitaan Sammon ja Pohjolan henkivakuutustoimintojen yhdistämismahdollisuuksien tarkastelu, mutta tarkoituksenmukaiseksi katsotaan myös arvioida konsernien vahinkovakuutustoimintojen yhdistämismahdollisuuksia. Muistiossa esitetään muun ohella seuraavaa: \"Pohjolan ja Sammon yhdistämisen mahdollisuus avautuu Suomi-yhtiön omistamien Pohjolan osakkeiden (25 %) kautta. Nämä osakkeet antavat 40 %:n äänivallan Pohjola-konsernissa, jonka tasesubstanssi on tällä hetkellä noin 18 miljardia markkaa.\" Edelleen muistiossa todetaan, että silloisilla pörssikursseilla 25 prosenttia Pohjolan osakkeista maksaisi 2,9 miljardia markkaa sekä preemion, esimerkiksi 20 - 40 prosenttia, jolloin kauppahinta olisi 3,4 - 4,0 miljardia markkaa.\n        14. Asiassa esitetyistä Sammon hallintoelinten pöytäkirjoista ilmenee muun ohella, että Sampo-konsernin johtoryhmä on kokouksessaan 8.3.1999 päättänyt suositella konsernihallituksen hyväksyttäväksi edellä mainitussa muistiossa 3.3.1999 selostetun vaihtoehdon ja että Sammon hallitus on kokouksessaan 21.4.1999 päättänyt jatkaa eri vaihtoehtojen analysointia. Sammon hallitus on kokouksessaan 31.5.1999 käsitellyt Sammon kilpailuasemaa ja strategisia vaihtoehtoja muistion 26.5.1999 perusteella ja päättänyt jatkaa muistiossa esitettyjen vaihtoehtojen selvittämistä. Kokouksessa on merkitty tiedoksi Suomi-yhtiölle 24.5.1999 lähetetty neuvottelutarjous.\n        15. Muistiot ja kokouspöytäkirjat osoittavat, että Sammon johdossa on selvitelty ja valmisteltu suomalaisen vakuutus- ja finanssialan yritysrakenteita koskevia järjestelyvaihtoehtoja, joista ainakin yksi vaihtoehto on sisältänyt tavoitteen määräysvallan saamisesta Pohjolassa. Yhtenä tätä tavoitetta koskevana konkreettisena välitavoitteena suunnitelmissa on ollut Suomi-yhtiön omistamien Pohjolan B-osakkeiden hankkiminen. Asiassa ei ole esitetty sellaista selvitystä, joka synnyttäisi varteenotettavaa epäilystä siitä, että muistioihin tai pöytäkirjoihin kirjattu ei vastaisi suunnitelmien tai arviointien tosiasiallista luonnetta, vaikka puheena olevaa järjestelyvaihtoehtoa ei ollut kirjattu Sammon muodollisesti hyväksyttyyn strategiaan ja vaikka Sammossa olisikin arvioitu, ettei Sammon ja Pohjolan konsernien yhdistäminen ollut sinänsä mahdollista. Selvityksen mukaan ainakin Sammon ja Pohjolan henkivakuutustoiminnan yhdistämistä on pidetty mahdollisena ja Suomi-yhtiön omistamilla Pohjolan B-osakkeilla on katsottu olevan yhden Sammolle tuolloin keskeisen toimintavaihtoehdon kannalta avainmerkitys. Neuvottelutarjous 24.5.1999 osoittaa, että Sammon johto yhdessä Kalevan johdon kanssa on ryhtynyt toimenpiteisiin näiden Pohjolan osakkeiden hankkimiseksi.\n        16. Korkein oikeus katsoo, että kyseistä rakennejärjestelyvaihtoehtoa ja Suomi-yhtiön omistamia Pohjolan B-osakkeita koskevaa neuvottelutarjousta koskeva tieto on liittynyt tähän arvopaperiin siten kuin sekä arvopaperimarkkinalain 5 luvun 1 §:ssä (740/1993) että rikoslain 51 luvun 6 §:n (475/1999) 2 momentissa on edellytetty.\n        Tiedon täsmällisyys\n        17. Kuten nyttemmin voimassa olevan ja siis jo sanamuotonsa mukaan täsmällisyysvaatimuksen sisältävän lain esitöissäkin (HE 137/2004 vp s. 60) todetaan, tiedon täsmällisyys merkitsee ensinnäkin sitä, että tieto viittaa olosuhteisiin tai tapahtumiin, jotka ovat jo ilmenneet tai toteutuneet taikka joiden voidaan kohtuudella olettaa ilmenevän tai toteutuvan. Kyseisen vaatimuksen tarkoitus on ennen kaikkea tehdä ero yhtäältä sisäpiirintiedon ja toisaalta epävarmoihin seikkoihin tai markkinahuhuihin perustuvan tiedon välillä. Sisäpiirintiedon täsmällisyyttä koskevan vaatimuksen voidaan katsoa täyttyvän jo silloin, kun kyseisten olosuhteiden tai tapahtuman ilmenemiseen tai toteutumiseen on objektiivisesti arvioituna tosiasiallinen mahdollisuus. Tiedon täsmällisyydeltä edellytetään myös sitä, että tieto on riittävän tarkka, jotta sen perusteella voidaan tehdä johtopäätös tällaisten olosuhteiden tai tapahtumien mahdollisesta vaikutuksesta rahoitusvälineiden tai näihin liittyvien johdannaisrahoitusvälineiden arvoihin.\n        18. Korkein oikeus toteaa, että tiedon täsmällisyyden vaatimus ei sulje sisäpiirintiedon ulkopuolelle tietoa sellaisesta suunnitelmasta, jonka toteutuminen on epävarmaa. Myöskään se, että yritys on varautunut eri toimintavaihtoehtoihin sen mukaan, miten suunnitelman toteutuminen etenee ja osoittautuu mahdolliseksi, ei sinänsä sulje näitä vaihtoehtoja koskevia tietoja sisäpiirintiedon ulkopuolelle. Olennaista sen sijaan on, että tieto koskee joitakin yksilöitävissä olevia tosiasioita tai olosuhteita, joiden ilmenemiseen tai toteutumiseen on objektiivisesti arvioituna tosiasiallinen mahdollisuus. Myös vaihtoehtoiset suunnitelmat voivat siten toteuttaa täsmällisyyden vaatimuksen.\n        19. L:n tieto on koskenut Sammon sitä toimintavaihtoehtoa, että Sampo lähtisi tavoittelemaan määräysvaltaa Pohjolassa, ja siihen liittynyttä suunnitelmaa ostaa Suomi-yhtiön omistamat Pohjolan osakkeet. Tavoite on ollut esillä edellä kerrotuissa suunnitelmissa keväällä 1999, jolloin laaditut muistiot samoin kuin silloin tehty neuvottelutarjous osoittavat tavoitteen olemassaolon todelliseksi siitä riippumatta, että sen toteutumisen on tiedetty olevan epävarmaa. Neuvottelutarjouksen 24.5.1999 jättämällä Sampo on konkreettisella tavalla edennyt omassa suunnitelmassaan avaamalla keskustelun myyjäpuolen kanssa. Mikään ei osoita, etteikö suunnitelman toteutuminen olisi 28.5.1999 tai 7.6.1999 ollut objektiivisesti arvioituna mahdollista, vaikka onkin ollut selvää, että sen toteutumiseen oli liittynyt epävarmuustekijöitä. Korkein oikeus katsoo, että kerrottu tieto on täyttänyt sisäpiirintiedon täsmällisyydelle asetettavan vaatimuksen.\n        Tiedon julkistamattomuus\n        20. Arvopaperimarkkinalain 5 luvun 1 §:n (740/1993) mukainen sisäpiirintiedon määritelmä edellyttää, että tieto koskee julkistamatonta seikkaa. Samoin rikoslain 51 luvun 6 §:n (475/1999) 2 momentista ilmenevä sisäpiirintiedon määritelmä edellyttää, ettei tietoa ole julkistettu tai ettei se muuten ole ollut markkinoilla saatavissa. Asiassa on tältä osin arvioitava, ovatko Sammon 25.5.1999 antamassa pörssitiedotteessa, 26.5.1999 julkaistussa Kalevan toimitusjohtajan lehtihaastattelussa taikka markkinoilla aiemmin liikkuneissa tiedoissa kerrotut seikat johtaneet siihen, että L:llä ollut tieto on ollut julkistettua tai muutoin markkinoilla tiedossa tai saatavissa.\n        21. Niin kuin rikoslain 51 luvun 6 §:n (475/1999) säätämiseen johtaneen hallituksen esityksen perusteluissa (HE 254/1998 vp s. 35) lausutaan, harkittaessa sitä, onko tieto ollut saatavilla, on kiinnitettävä huomiota säännöksen tarkoitukseen saattaa markkinoilla toimivat tiedollisesti tasa-arvoiseen asemaan. Esityksen yleisperusteluissa (HE s. 4) tuodaan esiin se, että kaikilla sijoittajilla on oltava yhtäläinen mahdollisuus käyttää hyväkseen arvopapereita ja niiden liikkeeseenlaskijoita koskevia tietoja.\n        22. Arvioitaessa sitä, onko sisäpiirintiedoksi väitetty tieto julkistettu tai muutoin markkinoilla saatavissa, huomiota on kiinnitettävä muun muassa siihen, missä määrin julkistettu tai muutoin markkinoilla oleva tieto vastaa väitettyä sisäpiirintietoa. Jos sellainen osa sisäpiirintiedoksi katsottavasta tiedosta, joka todennäköisesti vaikuttaisi markkinoilla tehtäviin sijoituspäätöksiin, jää julkistamatta tai ei muutoin ole markkinoilla saatavissa, ei tieto ole julkistettu tai muutoin ollut saatavissa mainittujen lainkohtien tarkoittamalla tavalla.\n        23. Sammon 25.5.1999 antaman pörssitiedotteen sisältö oli seuraava: \"Kaleva ja Sampo ovat ehdottaneet neuvottelujen aloittamista Suomi-yhtiön kanssa. Kaleva ja Sampo ovat tehneet neuvottelutarjouksen viitaten Suomi-yhtiön ilmoitukseen jatkaa Pohjolan ehdottaman Suomi-yhtiön vakuutuskannan siirron ja muiden vaihtoehtojen valmistelua vakuutuksenottajien etujen mukaisesti siten, että asiaa koskevat ehdotukset tuodaan viimeistään kuluvan vuoden aikana yhtiön hallintoelinten käsittelyyn.\"\n        24. Korkein oikeus toteaa, ettei pörssitiedotteessa mainita mitään Suomi-yhtiön omistamista Pohjolan osakkeista eikä se sisällä myöskään tietoja Pohjolaan kohdistuvasta rakennejärjestelyvaihtoehdosta. Näin ollen pörssitiedotteella ei ole julkistettu merkittävää osaa L:llä olleesta tiedosta.\n        25. Kalevan toimitusjohtajan 26.5.1999 julkaistussa haastattelussa on aluksi kerrottu ajatuksesta, että Kaleva ja Suomi-yhtiö tekisivät mahdollisimman läheistä yhteistyötä, ja sitten lainattu Kalevan toimitusjohtajan lausumaa, jonka mukaan Kaleva voi tarjota Sammon konttoriverkoston Suomi-yhtiön asiakaskunnan palveluun. Tämän jälkeen haastattelussa on todettu Kalevan toimitusjohtajan mukaan myös Suomi-yhtiön hallussa olevien Pohjolan osakkeiden kiinnostavan erityisesti Sampoa, jos ne tulevat myyntiin.\n        26. Kalevan toimitusjohtajan haastattelu ei ole sisältänyt ilmoitusta siitä, että tehty neuvottelutarjous koski myös Suomi-yhtiön omistamien Pohjolan osakkeiden ostamista. Lisäksi ilmaisu \"Pohjolan osakkeet kiinnostavat erityisesti Sampoa, jos ne tulevat myyntiin\" poikkeaa olennaisesti siitä L:llä olleesta tiedosta, joka kohdistui Suomi-yhtiön omistamiin Pohjolan osakkeisiin. Siten myös Kalevan toimitusjohtajan haastattelussa julkistettu tieto on ollut olennaisesti niukempaa kuin L:llä itsellään ollut tieto. Asiassa esitettyjen, osakekursseja koskevien selvitysten mukaan markkinat eivät olleetkaan reagoineet Kalevan toimitusjohtajan haastattelusta ilmenneisiin tietoihin.\n        27. Asiassa esitettyjen lehtileikkeiden mukaan lehdistössä on vuoden 1999 alkupuoliskolla julkaistu lukuisia kirjoituksia, joissa on spekuloitu Suomi-yhtiön omistamilla Pohjolan osakkeilla ja kerrottu Suomi-yhtiölle eri tahoilta tehdyistä yhteistyötarjouksista. Markkinoilla ollut tieto Suomi-yhtiölle tehdyistä yhteistyötarjouksista ja Suomi-yhtiön valmiudesta myydä kerrotut osakkeet on kuitenkin sijoituspäätöksen tekemisen kannalta eri tieto kuin tieto siitä, että Sammon yhtenä tavoitteena on ollut hankkia Suomi-yhtiön omistamat Pohjolan osakkeet nimenomaan osana Sammon kaavailemia rakennejärjestelyvaihtoehtoja ja että yhtiö on yhdessä Kalevan kanssa Suomi-yhtiölle nimenomaisesti ilmaissut tämän valmiutensa osakkeiden hankkimiseen.\n        28. Korkein oikeus katsoo, että L:llä hänen ostotoimeksiantoja antaessaan ollut tieto on ollut julkistamatonta olennaiselta osaltaan eli siltä osin kuin hän on tiennyt, että Sammon yhtenä vaihtoehtoisena tavoitteena on ollut hankkia Suomi-yhtiön omistamat Pohjolan osakkeet osana Sammon kaavailemia rakennejärjestelyvaihtoehtoja ja että Sampo on yhdessä Kalevan kanssa Suomi-yhtiölle nimenomaisesti ilmaissut valmiutensa osakkeiden hankkimiseen.\n        Tiedon vaikutus arvopaperin arvoon tai hintaan\n        29. Arvopaperimarkkinalain 5 luvun 1 §:n (740/1993) mukaan sisäpiirintiedolta edellytetään, että se on omiaan olennaisesti vaikuttamaan kysymyksessä olevan arvopaperin arvoon. Rikoslain 51 luvun 6 §:n (475/1999) 2 momentissa sisäpiirintiedolta edellytetään vastaavaa vaikutusta arvopaperin arvoon tai hintaan. Viimeksi mainittua lainkohtaa koskevissa esitöissä (HE 254/1998 vp s. 35 ) todetaan muun muassa, että ilmaisulla \"arvoon tai hintaan\" tarkoitetaan asiallisesti samaa kuin arvopaperimarkkinalaissa sanalla arvo, mutta uusi ilmaisu korostaa sitä, että myös lyhytaikainen hintaan kohdistuva vaikutus on riittävä.\n        30. Hallituksen esityksen mukaan tiedon tulee arvopaperimarkkinoilla käytettävien yleisten arviointiperusteiden mukaan olla sellainen, että sillä yleensä on vaikutus arvopaperin arvoon tai hintaan. Tosiasiallista vaikutusta ei vaadita. Edelleen hallituksen esityksen mukaan vaikutuksen olennaisuutta ei ole tarkoitettu arvioitavaksi pelkästään tarkastelemalla mahdollisesti toteutunutta arvopaperin arvon tai hinnan suhteellista muutosta. Muutoksen olennaisuus on suhteutettava markkinoiden tyypillisiin muutoksiin. Usein jo muutaman prosentin äkillinen muutos on olennainen. (HE 254/1998 vp s. 35)\n        31. Sampo ja Pohjola ovat olleet alalla suuria yrityksiä. Kysymyksessä olevat Pohjolan B-osakkeet ovat edustaneet 40 prosentin ääniosuutta yhtiön osakekannasta, mikä antaa niiden omistajalle huomattavan vaikutusvallan koko yhtiön tulevaisuutta koskevissa ratkaisuissa, esimerkiksi yritysjärjestelyissä. Tämänkaltaiset kaupat ovat omiaan olennaisesti vaikuttamaan niiden kohteena olevan osakkeen arvoon jo niihin liittyvän preemion, eli osakkeesta maksettavan pörssikurssin ylittävän hinnan, mahdollisuuden vuoksi.\n        32. Edellä on katsottu, että L:llä on ollut julkistamatonta tietoa Sammon yritysjärjestelyihin tähtäävistä vaihtoehtoisista tavoitteista Pohjolan suhteen ja siitä, että suunnitelma yhden tällaisen tavoitteen saavuttamiseksi oli edennyt Pohjolan osakkeita koskevalla neuvottelutarjouksella. Tieto, että Sammon ja Kalevan tarjoukseen sisältyi toteamus kiinnostuksesta neuvotella myös Suomi-yhtiön omistamien Pohjolan osakkeiden kaupasta, olisi ollut omiaan nostamaan Pohjolan osakkeiden arvoa etenkin, jos olisi tiedetty, että Sammon tavoitteena oli Pohjolaa koskeva yritysjärjestely.\n        33. Käsillä olevassa tapauksessa markkinoilla on sinänsä ollut tietoa yleisestä kiinnostuksesta kyseisiin Pohjolan osakkeisiin, mutta tämä tieto on edellä kerrotulla tavalla ollut yleisluontoisempaa ja epätarkempaa kuin L:n oma tieto. Jos Sammon puheena oleva, Pohjolaa koskeva vaihtoehtoinen tavoite olisi toteutunut, Pohjolan B-osakkeen pörssiarvo olisi todennäköisesti noussut huomattavasti. Näin ollen L:llä jo 28.5.1999 ja 7.6.1999 olleen, puheena olevaa vaihtoehtoa ja sen valmistelua koskevan julkistamattoman tiedon on täytynyt olla omiaan olennaisesti vaikuttamaan Pohjolan B-osakkeen arvoon. Sen vuoksi Korkein oikeus katsoo, että L:n tiedolla on ollut sisäpiirintiedolta laissa edellytetty arvovaikutus.\n        Onko kysymys sisäpiirintiedosta?\n        34. Edellä kerrotuin perustein Korkein oikeus päätyy siihen, että L:llä ollutta, Pohjolan B-osakkeisiin liittyvää tietoa Sammon suunnitelmasta hankkia Suomi-yhtiön omistamat Pohjolan B-osakkeet osana Sammon kaavailemia rakennejärjestelyvaihtoehtoja ja Sammon yhdessä Kalevan kanssa Suomi-yhtiölle tekemästä neuvottelutarjouksesta kyseisten osakkeiden ostamiseksi ei ollut julkistettu eikä se ollut muutoinkaan markkinoilla saatavissa 28.5.1999 eikä myöskään vielä 7.6.1999, joina päivinä L hankki syytteessä tarkoitetut Pohjolan osakkeet. Kun tieto Sammon tavoitteista ja niihin liittyvästä tarjouksesta olisi edellä kerrotulla tavalla ollut omiaan olennaisesti vaikuttamaan Pohjolan B-osakkeen arvoon, tieto on ollut arvopaperimarkkinalain 5 luvun 1 §:ssä (740/1993) ja rikoslain 51 luvun 6 §:n (475/1999) 2 momentissa tarkoitettu sisäpiirintieto.\n      \n      \n        Hyödyn hankkimistarkoitus\n        35. L on tehnyt ensimmäisen osakekaupan 28.5.1999 eli vain neljä päivää Suomi-yhtiölle tehdyn neuvottelutarjouksen jälkeen. Toisen kaupan L on tehnyt 7.6.1999 heti sen jälkeen, kun hänet oli Kalevan hallituksen kokouksessa yhdessä sen toimitusjohtajan kanssa valtuutettu jatkamaan neuvotteluja Suomi-yhtiön kanssa neuvottelutarjouksen pohjalta.\n        36. L on valinnut sijoituskohteeksi osakkeet, joiden arvoon vaikuttavista tekijöistä hänellä on ollut kerrottu sisäpiirintieto. On perusteltua katsoa, että tämä tieto on lisännyt kyseisten osakkeiden kiinnostavuutta sijoituskohteina, koska sillä olisi ollut edellä kerrottu vaikutus näiden arvoon. Se seikka, olisiko L ilman tätä tietoakin sijoittanut vapautuvia varojaan juuri Pohjolan osakkeisiin, on tässä suhteessa vailla merkitystä. L on siten käyttänyt sisäpiirintietoa taloudellisen hyödyn hankkimistarkoituksessa arvopaperimarkkinalain 5 luvun 1 §:ssä (740/1993) ja rikoslain 51 luvun 1 §:n (475/1999) 1 momentissa tarkoitetuin tavoin.\n      \n      \n        Törkeä huolimattomuus\n        37. Syyttäjä on Korkeimmassa oikeudessa perustanut rangaistusvaatimuksensa syyksiluettavuuden osalta siihen, että L oli käyttänyt sisäpiirintietoa hyväkseen törkeästä huolimattomuudesta. Syyttäjän mukaan L on suhtautunut törkeän huolimattomasti siihen, oliko tieto ollut sisäpiirintietoa. Korkein oikeus katsoo, että L:n tuottamusta ja sen astetta arvioitaessa on otettava huomioon hänen asemansa ja koulutuksensa sekä hänen kokemuksensa arvopaperimarkkinoista samoin kuin hänen tietoisuutensa kysymyksessä olevista toimintavaihtoehdoista ja niiden vaiheista ja toteutumisen todennäköisyydestä sekä toisaalta siitä, mitä tietoja julkisuudessa oli.\n        38. L on Sammon pääjohtajana osallistunut edellä kohdissa 10 - 14 kerrottujen suunnitelmien käsittelyyn ja Sammon puolesta tehnyt kohdassa 12 kerrotun neuvottelutarjouksen Suomi-yhtiölle. Tästä huolimatta L ei ole syytteessä mainitut Pohjolan osakkeet hankkiessaan omankaan kertomuksensa perusteella kiinnittänyt lainkaan huomiota siihen, oliko näihin konsernin sisäisiin suunnitelmiin ja toimenpiteisiin liittynyt salassa pidettävä tieto ollut laissa tarkoitettua sisäpiirintietoa.\n        39. Kysymyksessä oleva tieto on koskenut Sammon kannalta merkittäviä tulevaisuuden suunnitelmia. Niissä on samalla ollut kysymys koko pankki- ja vakuutusalaa koskevista tärkeistä uudelleenjärjestelyistä, joiden vaikutus L:n hankkimien osakkeiden arvoon ja hintaan olisi ollut huomattava. Ottaen huomioon L:n asema konsernin pääjohtajana ja hänen oikeustieteellinen koulutuksensa, hänellä olisi kokemuksensa ja koulutuksensa perusteella ollut perustellusti aihetta epäillä, että hänellä tuossa tilanteessa ollut, olennaiselta sisällöltään julkistamaton tieto saattoi olla laissa tarkoitettua sisäpiirintietoa. Tämän puolesta puhuu myös se, että L:n yksityiset osakekaupat tapahtuivat juuri silloin, kun Sammon ja Pohjolan välisiä rakennejärjestelyjä koskevien suunnitelmien tiedettiin olevan kriittisessä vaiheessa. L:n yksityisten osakehankintojen arvo, kumpikin runsaat 25 000 euroa, ei ole ollut vähäinen. Tähän nähden ja ottaen huomioon L:n aseman sekä rakennejärjestelyjä koskevien suunnitelmien merkittävyyden pankki- ja vakuutusalan kannalta, Korkein oikeus katsoo, että L:llä on näihin yksityisiin osakekauppoihin ryhtyessään ollut erityinen velvollisuus huolellisesti varmistua siitä, ettei hän menettelyllään syyllistynyt sisäpiirintiedon väärinkäyttöön. L on siten rikkonut tätä huolellisuusvelvollisuutta ja näin menetellessään toiminut törkeän huolimattomasti.\n        40. Edellä lausutuilla perusteilla Korkein oikeus katsoo, että L on törkeästä huolimattomuudesta syyllistynyt sisäpiirintiedon väärinkäyttöön.\n      \n      \n        Seuraamus\n        41. Korkein oikeus toteaa, että koska virallinen syyttäjä ei ole hakenut muutosta käräjäoikeuden L:lle tuomitsemaan rangaistukseen, L:ää ei enää voida tuomita käräjäoikeuden tuomitsemaa rangaistusta ankarampaan rangaistukseen. Korkein oikeus katsoo, että oikeasuhtainen rangaistus L:n syyksi luetusta rikoksesta ei voi olla lievempi kuin käräjäoikeuden tuomitsemat 30 päiväsakkoa.\n      \n      \n        Tuomiolauselma\n        Hovioikeuden tuomiota muutetaan.\n        L tuomitaan arvopaperimarkkinalain 5 luvun 1 §:n (740/1993) ja 8 luvun 1 §:n (740/1993) 1 momentin sekä rikoslain 51 luvun 1 §:n (475/1999) 1 momentin ja 6 §:n (475/1999) 2 momentin nojalla sisäpiirintiedon väärinkäytöstä 28.5. ja 7.6.1999 30:een päiväsakkoon.\n        Asian ovat ratkaisseet oikeusneuvokset Riitta Suhonen, Lauri Lehtimaja, Eeva Vuori, Gustav Bygglin ja Ilkka Rautio. Esittelijä Timo Vuojolahti.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:2006:110"
  ],
  "contributor": [
    "http://data.finlex.fi/person/9b47be2b",
    "http://data.finlex.fi/person/bd15e96e",
    "http://data.finlex.fi/person/aa66a880",
    "http://data.finlex.fi/person/ecbc0b70",
    "http://data.finlex.fi/person/0762aec0"
  ],
  "referenceToLegislation": [
    "http://data.finlex.fi/eli/sd/1889/39/luku/51/pykala/6/momentti/2",
    "http://data.finlex.fi/eli/sd/1889/39/luku/51/pykala/1/momentti/1"
  ],
  "description": [
    "http://data.finlex.fi/voc/kko/swe/861f32cb",
    "http://data.finlex.fi/voc/kko/fin/3a45046d"
  ],
  "judgmentNumber": [
    "110"
  ],
  "date": [
    "2006-06-01"
  ],
  "issued": [
    "2006-12-29"
  ],
  "creator": [
    "http://data.finlex.fi/common/KKO"
  ],
  "year": [
    "2006"
  ],
  "subject": [
    "http://data.finlex.fi/common/Siviiliasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "contributor": {
      "@id": "dcterms:contributor",
      "@type": "@id"
    },
    "referenceToLegislation": {
      "@id": "http://data.finlex.fi/schema/sfcl/referenceToLegislation",
      "@type": "@id"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}