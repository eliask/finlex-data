{
  "@id": "sfecli:kko/1993/119",
  "languageVersion": [
    {
      "@id": "sfecli:kko/1993/119/fin",
      "title_fi": [
        "KKO:1993:119"
      ],
      "abstract_fi": [
        "\n    Kotitaloustyöntekijän työsopimuksen irtisanomisajasta ei ollut sovittu. Kahdeksan vuotta jatkuneen työsuhteen irtisanomisajan katsottiin määräytyvän työsopimuslain 38 §:n 3 momentin 2 kohdan mukaan, koska kotitaloustyöntekijän työsuhteesta annetun lain 27 §:n 1 momentin vähimmäisirtisanomisaikaa koskevalla säännöksellä ei ollut säädetty tästä tilanteesta toisin.\n    Ään.\n  "
      ],
      "hasFormat": {
        "@id": "sfecli:kko/1993/119/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Helsingin raastuvanoikeudessa\n        A on B:lle 1.8.1991 tiedoksi toimituttamansa haasteen nojalla kertonut, että hän oli huhtikuussa 1982 mennyt B:n palvelukseen kotiapulaisen työhön. Hänen kuukausipalkkansa oli ollut 6 232 markkaa. Työnantaja oli 1.3.1991 irtisanonut työsuhteen päättyväksi 1.4.1991.\n        A oli muuten hyväksynyt tapahtuneen, mutta jo tuolloin katsonut, että irtisanomisaika tässä työsuhteessa oli kolme kuukautta. Tästä hän oli 12.3.1991 kirjallisestikin ilmoittanut työnantajalle. Maaliskuun aikana hän oli vielä ilmoittanut työnantajalle olevansa valmis tulemaan töihin koko kolmen kuukauden irtisanomisajaksi. Työnantaja oli kuitenkin kieltänyt häntä palaamasta työhön 1.4.1991 jälkeen.\n        Asianosaisten välillä ei ollut kirjallista työsopimusta eikä irtisanomisajasta ollut sovittu mitään. Työnantaja oli katsonut, että koska alalla ei ollut työehtosopimusta eikä muusta ollut sovittu, irtisanomisaika oli kotitaloustyöntekijän työsuhteesta annetun lain 27 §:n mukaan yksi kuukausi.\n        Uudenmaan työsuojelupiirin työläistarkastaja oli 18.3.1991 kirjallisesti ilmoittanut A:lle kysymyksessä olevan 27 §:n tulkintanaan, että irtisanomisaika oli tässä tapauksessa työsopimuslain 38 §:n säännösten mukaisesti kolme kuukautta.\n        Kotitaloustyöntekijän työsuhteesta annetun lain 27 § säänteli osapuolten sopimusvapautta. Irtisanomisaikaa ei saanut, toisin kuin työsopimuslain mukaan, lainkaan sopia 14 vuorokautta lyhyemmäksi. Vähintään yhden kuukauden irtisanomisaikaa oli kuitenkin noudatettava tietyissä tapauksissa, vaikka olisi sovittu lyhyemmästä irtisanomisajasta. Pykälä ei säännellyt sellaisia tapauksia, joissa irtisanomisajasta ei ollut lainkaan sovittu.\n        Lain 1 §:n 2 momentin mukaisesti kotitaloustyöntekijän työsopimukseen sovellettiin työsopimuslain säännöksiä, ellei kysymyksessä olevassa laissa ollut toisin säädetty. Koska kotitaloustyöntekijän työsuhteesta annetussa laissa ei ollut säädetty työsopimuksen irtisanomisajasta niissä tapauksissa, joissa asiasta ei ollut sovittu, A:n työsuhteessa oli noudatettava työsopimuslain mukaisia irtisanomisaikoja.\n        A:n työsuhteen irtisanomisaika oli näin ollen työsopimuslain määräysten mukainen kolme kuukautta. Hänen ei ollut sallittu tehdä työtänsä tuota kolmen kuukauden irtisanomisaikaa eikä hänelle ollut suoritettu siitä korvausta.\n        Sen vuoksi A on vaatinut, että B velvoitettaisiin suorittamaan hänelle irtisanomisajan palkkaa kahdelta kuukaudelta ajalta 2.4. - 1.6.1991 yhteensä 12 464 markkaa ja lomakorvausta ajalta 1.4. - 1.6.1991 1 178,40 markkaa, molemmat määrät 16 prosentin korkoineen 2.6.1991 lukien, sekä korvaamaan hänen oikeudenkäyntikulunsa 16 prosentin korkoineen päätöspäivästä lukien.\n      \n      \n        Vastine\n        B on vaatinut kanteen hylkäämistä perusteettomana mutta myöntänyt kanteen määrällisesti oikeaksi.\n        B on lausunut, että kotitaloustyöntekijän työsuhteesta annetun lain 1 §:n 2 momentin määräys osoitti, että kysymyksessä oli erityislaki suhteessa työsopimuslakiin, joka oli tuon soveltamissäännöksen mukaisesti toissijainen ja luonteeltaan yleislaki.\n        Tämän erityislain 27 §:ssä oli irtisanomisaikasäännös, jossa lainsäätäjä työsopimuslain 38 §:ää vastaavasti oli tarkoittanut asettaa rajat osapuolten sopimusvapaudelle. Kummassakaan lainkohdassa ei estetty esimerkiksi sopimasta työntekijän kannalta minimiehtoja paremminkin ehdoin irtisanomisajasta. Samalla kumpikin lainkohta osoitti ne minimiehdot, joita irtisanomisajan suhteen oli työntekijän hyväksi noudatettava, jos asiasta ei ollut sovittu.\n        Mainitun 27 §:n 1 momentin toinen virke, joka nimenomaisesti koski nyt kysymyksessä olevaa tapausta, ei sisältänyt mainintaa mistään sopimisesta. Ensimmäinen virke, jossa sopimisesta oli ylipäätään puhuttu, ei sekään voinut tarkoittaa, että määräystä noudatettaisiin ainoastaan, jos todella oli jotain sovittu, ja että se sivuutettaisiin heti, jos mitään ei ollutkaan sovittu.\n      \n      \n        Raastuvanoikeuden päätös 12.11.1991\n        Raastuvanoikeus, joka oli myöntänyt A:lle maksuttoman oikeudenkäynnin korvausvelvollisuudetta valtiolle 25.3.1991 lukien ja määrännyt yleisen oikeusavustajan C:n hänen oikeudenkäyntiavustajakseen, on katsonut jutussa selvitetyksi, että A oli ollut B:n palveluksessa kotiapulaisena huhtikuusta 1982 alkaen. B oli 1.3.1991 irtisanonut työsuhteen päättymään 1.4.1991.\n        Kotitaloustyöntekijän työsuhteesta annetun lain 1 §:n mukaan lakia sovellettiin laissa mainituin poikkeuksin työntekijään, joka työsopimuksen perusteella teki kotitaloustyötä työnantajan kodissa. Työsopimukseen oli sovellettava työsopimuslain säännöksiä, jollei kotitaloustyöntekijän työsuhteesta annetussa laissa toisin säädetty.\n        Kotitaloustyöntekijän työsuhteesta annetun lain 5 luvussa säädettiin työsopimuksen lakkaamisesta. Lain 27 §:ssä säädettiin, että työsopimuksen irtisanomisaikaa ei saanut sopia lyhyemmäksi kuin 14 päiväksi. Työnantajan oli kuitenkin noudatettava vähintään kuukauden irtisanomisaikaa, jos työntekijä irtisanomisen tapahtuessa oli sairaana taikka jos työntekijän palkkaetuihin kuului asunto ja ruoka tai hänen työsuhteensa oli kestänyt vähintään viisi vuotta.\n        Työsopimuslain 1 §:n 3 momentissa säädettiin, että jos erityinen laki sisälsi työsopimuslaista poikkeavia säännöksiä, oli niitä noudatettava.\n        Hallituksen esityksessä eduskunnalle laiksi kotitaloustyöntekijän työsuhteesta (19/1975) todettiin erityisperusteluissa esityksen 27 §:n osalta, että \"työsopimuslain säännöksiä työsopimuksen lakkaamisesta sovelletaan myös kotitaloustyöhön siltä osin kuin tähän lakiin ei sisällytetä poikkeavia säännöksiä\".\n        Raastuvanoikeus on todennut, että kotitaloustyöntekijän työsuhteesta annetun lain 27 §:ssä oli säädetty työnantajan noudatettavasta työsuhteen keston perusteella määräytyvästä vähimmäisirtisanomisajasta, eikä näin ollen ollut syytä soveltaa työsopimuslain 38 §:ssä säädettyjä yleismääräyksiä irtisanomisajasta.\n        Näillä perusteilla kanne on hylätty. Raastuvanoikeus on katsonut, että A:lla oli ollut perusteltua aihetta oikeudenkäyntiin, mistä syystä asianosaiset ovat saaneet itse kärsiä oikeudenkäyntikulunsa asiassa.\n      \n      \n        Helsingin hovioikeuden tuomio 2.9.1992\n        Hovioikeus, jonka tutkittavaksi A oli valittamalla saattanut jutun, on jättänyt jutun raastuvanoikeuden päätöksen varaan.\n        A on velvoitettu suorittamaan B:lle korvaukseksi vastauskuluista 1 000 markkaa 16 prosentin korkoineen hovioikeuden tuomion antopäivästä lukien.\n      \n    \n    \n      MUUTOKSENHAKU KORKEIMMASSA OIKEUDESSA\n      Valituslupa on myönnetty 13.1.1993. Muutoksenhakemuksessaan A on vaatinut kanteensa hyväksymistä ja oikeudenkäyntikulujensa korvaamista korkoineen.\n      B on antanut pyydetyn vastauksen ja vaatinut vastauskulujensa korvaamista korkoineen.\n    \n    \n      KORKEIMMAN OIKEUDEN RATKAISU 29.9.1993\n      \n        Perustelut\n        Kotitaloustyöntekijän työsuhteesta annetun lain 1 §:n 1 momentin mukaan lakia sovelletaan työntekijään, joka työsopimuksen perusteella tekee kotitaloustyötä työnantajan kodissa. Saman pykälän 2 momentin mukaan mainittuun työsopimukseen on sovellettava työsopimuslain säännöksiä, jollei tässä laissa toisin säädetä. Irtisanomista koskevassa 27 §:n 1 momentissa säädetään kotitaloustyöntekijän työsopimuksen irtisanomisajasta, että sitä ei saada sopia lyhyemmäksi kuin 14 päiväksi. Työnantajan on kuitenkin noudatettava vähintään kuukauden irtisanomisaikaa muun muassa silloin kun työntekijän työsuhde on kestänyt vähintään viisi vuotta.\n        Työsopimuslain säännösten mukaan on sallittua sopia, että irtisanominen saadaan toimittaa irtisanomisaikaa noudattamatta. Näin ollen puheena olevat 27 §:n 1 momentin säännökset merkitsevät rajoitusta oikeuteen sopia vapaasti irtisanomisajasta, kun niissä on säädetty kaikissa tapauksissa 14 päivän sekä tietyissä tilanteissa kuukauden vähimmäisirtisanomisaika.\n        Työsopimuslain 38 § (320/70) siihen myöhemmin tehtyine lisäyksineen sisältää nimenomaisen säännöksen noudatettavasta irtisanomisajasta sen varalta, ettei siitä ole sopimuksessa määrätty. Näitä irtisanomisaikoja on kotitaloustyöntekijän työsuhteesta annetun lain säätämisen jälkeen usealla lainmuutoksella pidennetty erityisesti työnantajan noudatettavan irtisanomisajan osalta.\n        Tämä kehitys ja kotitaloustyöntekijän työsuhteen erityispiirteet huomioon ottaen kotitaloustyöntekijän työsuhteesta annetun lain 27 §:n 1 momentin toisen virkkeen säännös on luontevasti käsitettävissä lisäksi vähimmäisirtisanomisajaksi, joka työntekijän eduksi poikkesi myös alkuperäisen työsopimuslain 38 §:n 3 momentin mukaan määräytyvästä vähintään 14 päivän irtisanomisajasta. Sen sijaan ei ole perusteltua tulkita sanottuja 27 §:n 1 momentin vähimmäisirtisanomisaikoja koskevia säännöksiä siten, että niissä olisi sen varalta, ettei irtisanomisajasta ole sovittu, tarkoitettu säätää yleisesti, että noudatettava irtisanomisaika on muutoin 14 päivää paitsi toisen virkkeen tarkoittamissa tapauksissa työnantajan noudatettava irtisanomisaika kuukausi.\n        A:n työsuhde oli B:n irtisanoessa sen jatkunut kahdeksan vuotta. Työsopimuslain 38 §:n 3 momentin 2 kohdan mukaan, kun muusta ei ole sovittu, työnantajan on tällöin noudatettava kolmen kuukauden irtisanomisaikaa. Edellä lausutun mukaisesti kotitaloustyöntekijän työsuhteesta annetussa laissa ei tästä tilanteesta ole säädetty toisin. A:lla on siten oikeus vaatimiinsa korvauksiin saamatta jääneeltä kahden kuukauden irtisanomisajalta eli irtisanomisajan palkkaan ajalta 2.4. - 1.6.1991 ja lomakorvaukseen ajalta 1.4. -1.6.1991. B ei ole kiistänyt vaatimuksia määrällisesti.\n      \n      \n        Tuomiolauselma\n        Hovioikeuden tuomio kumotaan ja A vapautetaan velvollisuudesta suorittaa B:lle korvausta vastauskuluista hovioikeudessa korkoineen. B velvoitetaan suorittamaan A:lle irtisanomisajan palkkaa 12 464 markkaa ja lomakorvausta tuhat 1 178,40 markkaa, molemmat määrät 16 prosentin korkoineen 2.6.1991 lukien.\n        Asia on ollut niin sekava ja epätietoinen, että oikeudenkäyntiin on ollut perusteltua aihetta, minkä vuoksi B:tä ei velvoiteta korvaamaan Helsingin kaupungille A:n oikeudenkäyntiavustajana toimineen yleisen oikeusavustajan arvioitua palkkiota.\n        \n          Ratkaisuun osallistuneet: oikeusneuvokset Portin, Lindholm (eri mieltä), Krook (eri mieltä), Suhonen ja Tulokas\n        \n      \n      \n        Esittelijän mietintö ja eri mieltä olevien jäsenten lausunnot\n        Vanhempi oikeussihteeri Jalanko:\n        Korkein oikeus lausunee perusteluinaan:\n        Voimassa oleva kotitaloustyöntekijän työsuhteesta annettu laki (951/1977) on kumonnut vuonna 1949 annetun kotiapulaislain (1/1949). Kotiapulaislain 4 §:n 1 momentin mukaan työnantajan ja työntekijän oli toistaiseksi voimassa olevassa työsuhteessa noudatettava 14 päivän irtisanomisaikaa.\n        Lainvalmistelutöiden mukaan kotitaloustyöntekijän työsuhteesta annetun lain 27 §:n 1 momentissa on tarkoitettu säilyttää kotiapulaislain 14 päivän ehdoton vähimmäisirtisanomisaika. Tämän lisäksi on pidetty kohtuullisena, että muun muassa yli viisi vuotta kestäneessä työsuhteessa irtisanomisaika on vähintään yksi kuukausi. Kotitaloustyöntekijän työsuhteesta annetun lain 27 §:n 1 momentissa on siten säädetty työnantajan noudatettavasta työsuhteen keston perusteella määräytyvästä vähimmäisirtisanomisajasta.\n        Työsopimuslain 38 §:ssä olevia työntekijän työsopimuksen irtisanomisaikoja on pidennetty vuosina 1978, 1984, 1986 ja 1989. Lainmuutoksia koskevissa lainvalmistelutöissä ei ole todettu, että irtisanomisaikojen pidennykset koskivat myös kotitaloustyöntekijän työsuhteesta annetussa laissa tarkoitettuja työntekijöitä.\n        Näillä ja lisäksi hovioikeuden tuomiossa mainituilla perusteilla Korkein oikeus lausunee tuomiolauselmanaan, ettei hovioikeuden tuomion lopputulosta muuteta.\n        Asian laatuun nähden A:ta ei velvoitettane korvaamaan B:llä täällä olleita vastauskuluja.\n        Oikeusneuvos Krook: Hyväksyn mietinnön.\n        Oikeusneuvos Lindholm: Olen samaa mieltä kuin oikeusneuvos Krook.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1993:119"
  ],
  "description": [
    "http://data.finlex.fi/voc/kko/fin/f28a6de1",
    "http://data.finlex.fi/voc/kko/swe/3f875c9c"
  ],
  "judgmentNumber": [
    "119"
  ],
  "date": [
    "1993-04-28"
  ],
  "issued": [
    "1993-09-29"
  ],
  "creator": [
    "http://data.finlex.fi/common/KKO"
  ],
  "year": [
    "1993"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}