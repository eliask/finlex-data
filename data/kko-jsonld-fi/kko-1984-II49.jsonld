{
  "@id": "sfecli:kko/1984/II49",
  "languageVersion": [
    {
      "@id": "sfecli:kko/1984/II49/fin",
      "title_fi": [
        "KKO:1984-II-49"
      ],
      "abstract_fi": [
        "\n    Syytetty oli uhkaamalla pakottanut autoonsa peukalokyydillä tulleet kaksi tyttöä riisuuntumaan ja olemaan vuoron perään useita kertoja kanssaan sukupuoliyhteydessä. Kysymys siitä, olivatko syytetyn käyttämät uhkaukset olleet sellaiset, että pakottava vaara oli ollut tarjona.\n    Ään.\n  "
      ],
      "hasFormat": {
        "@id": "sfecli:kko/1984/II49/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Seinäjoen KO:n päätös 20.5.1982\n        Virallisen syyttäjän sekä Satu A:n ja Leena B:n ynnä heidän holhoojiensa syytteestä KO oli lausunut selvitetyksi, että M 18. - 19.4.1982 välisenä yönä puolenyön seutuvilla Seinäjoella Kasperin kaupunginosassa ottanut liftaamassa olleet A:n ja B:n autonsa kyytiin luvaten viedä heidät kaupungille. M oli kuitenkin kuljettanut heidät Peräseinäjoen suuntaan noin 10 kilometrin päässä kaupungin keskustasta olevalle soramontulle, jossa hän oli teräaseella uhkaamalla pakottanut A:n ja B:n riisuutumaan sekä osaksi myös itse riisunut heitä. Tehostaakseen uhkausta M oli raapinut teräaseella A:n poskea ja kaulaa, joihin oli tullut useita verinaarmuja. Lukittuaan auton ovet hän oli uhkaamalla ja väkivaltaa käyttämällä pakottanut ensin B:n ja sitten A:n kanssaan avioliiton ulkopuolella tapahtuvaan sukupuoliyhteyteen. Tämän jälkeen M oli vielä pakottanut A:n kahdesti ja B:n kolmesti kanssaan sukupuoliyhteyteen.\n        Sen vuoksi KO oli tuominnut M:n rikoslain 20 luvun 1 §:n 1 momentin nojalla kerrotuista sekä A:han että B:hen kohdistuneista väkisinmakaamisista kummastakin 2 vuodeksi vankeuteen eli, kun rangaistukset yhdistettiin, pidettäväksi 2 vuotta 8 kuukautta vankeudessa, mistä yhdistetystä rangaistuksesta oli rikoslain 3 luvun 11 §:n nojalla vähennetty vapaudenmenetysaikaa 19.4. - 19.5.1982 vastaavat 31 päivää. Sen ohessa KO oli velvoittanut M:n suorittamaan A:lle ja B:lle kummallekin erikseen korvaukseksi väkisinmakaamisen aiheuttamista kivusta ja särystä sekä henkisestä kärsimyksestä 8.000 markkaa 5 prosentin korkoineen 20.5.1982 lukien sekä kummallekin holhoojalle oikeudenkäyntikuluista 150 markkaa, jota paitsi hänen tuli korvata valtiolle sen varoista A:lle ja B:lle päivärahaa kummallekin erikseen maksetut 30 markkaa ja samoista varoista suoritetut todistelukustannukset 45 markkaa. Vielä KO oli tuominnut rikoksentekovälineenä käytetyn takavarikoidun ruuvimeisselin valtiolle menetetyksi ja määrännyt M:n pidettäväksi edelleen vangittuna.\n      \n      \n        Vaasan HO:n päätös 31.8.1982\n        HO, jonka tutkittavaksi M oli saattanut jutun, oli katsonut, että M oli pakottaessaan A:n ja B:n kanssaan KO:n päätöksessä kerrotuin tavoin avioliiton ulkopuolella tapahtuvaan sukupuoliyhteyteen käyttänyt väkivaltaa ja uhkausta, jossa pakottava vaara oli ollut tarjona. Tällä ja muutoin KO:n päätöksessä mainituilla perusteilla HO oli jättänyt asian KO:n päätöksen varaan. Rikoslain 3 luvun 11 §:n nojalla oli M:lle tuomitusta vankeusrangaistuksesta KO:n määräämän vähennyksen asemesta vähennetty vapaudenmenetysaikaa 19.4. - 30.8.1982 vastaavat 4 kuukautta 12 päivää. Rikoslain voimaanpanemisesta annetun asetuksen 30 a §:n 3 momentin nojalla HO oli määrännyt M:n pidettäväksi edelleen vangittuna.\n      \n    \n    \n      KORKEIN OIKEUS\n      Pyytäen valituslupaa M haki muutosta HO:n päätökseen. KKO myönsi 9.12.1982 M:lle valitusluvan ja määräsi samalla oikeudenkäymiskaaren 30 luvun 23 §:n nojalla, ettei M:lle tuomitun rangaistuksen täytäntöönpanoa ollut toistaiseksi jatkettava ja ettei häntä ollut enää pidettävä jutun vuoksi vangittuna. Sen vuoksi M määrättiin heti laskettavaksi vapaaksi, ellei muuta syytä hänen vangittuna pitämiseensä ollut. M oli vapautettu tutkintavankeudesta 29.12.1982.\n      Virallinen syyttäjä sekä A ja B, viimeksi mainitut yhteisesti, antoivat heiltä pyydetyt vastaukset, A:n ja B:n holhoojat eivät käyttäneet hyväkseen heille varattua tilaisuutta vastauksen antamiseen.\n      Muutoksenhakemuksessaan M toisti alemmissa oikeuksissa esittämänsä väitteen, ettei hän pakottaessaan A:n ja B:n kanssaan sukupuoliyhteyteen ollut käyttänyt sellaista rikoslain 20 luvun 1 §:n edellyttämää väkivaltaa tai uhkausta, jossa pakottava vaara on ollut tarjona. Tämän vuoksi M, katsoen syyllistyneensä ainoastaan rikoslain 25 luvun 12 §:ssä tarkoitettuun pakottamiseen tai enintään sanotun lain 20 luvun 2 §:ssä rangaistavaksi säädettyyn vapautta loukkaavaan haureuteen, vaati syytteen hylkäämistä enemmälti ja hänelle tuomitun rangaistuksen lieventämistä sakoksi. Sen varalta, ettei tähän suostuttaisi, M vaati, että hänelle tuomittuja rangaistuksia joka tapauksessa alennettiin ja että rangaistus määrättiin ehdolliseksi. Vielä M vaati, että hänet vapautettiin kaikesta korvausvelvollisuudesta tai että hänen maksettavakseen tuomittuja korvauksia ainakin alennettiin.\n      KKO p. tutki jutun ja lausui perusteluinaan:\n      Jutussa on näytetty M:n menetelleen alempien oikeuksien päätöksissä kerrotuin tavoin.\n      A ja B olivat pyytäneet M:ää ja tämän mukana auton kuljettajana ollutta toista miestä viemään heidät kaupungin keskustaan. Tytöt eivät olleet aikaisemmin tunteneet miehiä. M:n kehotuksesta on kuljettaja kuitenkin lähtenyt ajamaan päinvastaiseen suuntaan ja pysäköinyt auton puolenyön aikaan 10 kilometrin päässä kaupungin keskustasta asumattomalla paikalla sijaitsevaan sorakuoppaan. M, joka on tuolloin ollut alkoholin vaikutuksen alainen, on, otettuaan haltuunsa auton virta-avaimen, uhannut teräaseella taivuttaakseen 8.4.1965 syntyneen A:n ja 16.5.1965 syntyneet B:n riisuutumaan ja tämän jälkeen tehostaakseen vaatimustaan raapinut teräaseella A:n poskea ja kaulaa, joihin on tullut useita naarmuja. Heti sen jälkeen M on sulkenut auton ovet ja pakottanut B:n ja A:n sukupuoliyhteyteen kanssaan. Muiden tekijöiden ohella on yön viileys ollut omiaan vaikuttamaan siihen, että heikosti vaatetetut tytöt eivät ole yrittäneet paeta.\n      M on, pakottaakseen B:n ja A:n kanssaan avioliiton ulkopuolella tapahtuvaan sukupuoliyhteyteen, edellä kerrotuin tavoin käyttänyt sellaista uhkausta, jossa olosuhteet huomioon ottaen on ollut perusteltua syytä olettaa pakottavan varan olevan tarjona. M on niin ollen syyllistynyt hänen syykseen luettuihin väkisinmakaamisrikoksiin.\n      Mainituilla perusteilla KKO jätti HO:n päätöksen lopputuloksen pysyväksi. M:lle tuomitusta yhdistetystä 2 vuoden 8 kuukauden vankeusrangaistuksesta oli HO:n rikoslain 3 luvun 11 §:n nojalla tekemän vähennyksen lisäksi vähennettävä, mitä hänelle tuomitusta rangaistuksesta HO:n päätöksen perusteella jo oli pantu täytäntöön. Koska oli ilmeistä, ettei vangitsemiseen, huomioon ottaen suorittamatta olevan vapausrangaistuksen määrä ja asiassa ilmenneet muut seikat, ollut aihetta, M:ää ei määrätty vangittavaksi.\n      \n        Eri mieltä olevan jäsenen lausunto\n        Oikeusneuvos Lindholm: Tutkin jutun ja lausun päätöksen perusteluina seuraavaa: M on KKO:n päätöksen perusteluissa kerrotulla tavalla kuljettanut A:n ja B:n sorakuoppaan. Siellä M on, otettuaan haltuunsa auton virta-avaimen, auton etuistuimelta käsin käskenyt takaistuimella olevia tyttöjä riisuutumaan, jolleivät he halunneet kävellä takaisin Seinäjoelle, sekä vielä tehostaakseen käskyään uhannut heitä ruuvitaltalla ja raapinut sillä A:n poskea ja kaulaa, jolloin A on saanut neljä ihonaarmua posken ja kaulan alueelle. Samalla M on lukitusnappia painamalla sulkenut auton takaovet. Tyttöjen riisuttua ylävartalonsa paljaiksi M on siirtynyt takaistuimelle ja kysynyt tytöiltä, kumpi heistä jää hänen kanssaan takaistuimelle. Hetken epäröityään A on siirtynyt etuistuinten selkänojien välistä kuljettajan viereiselle etuistuimelle kuljettajan samalla poistuessa paikalta. Välittömästi tämän jälkeen M on riisunut B:n housut ja ollut hänen kanssaan sukupuoliyhteydessä. Yhdyntä on tyttöjen yhtäpitävien kertomusten mukaan kestänyt 10 - 15 minuuttia. Tämän jälkeen M on käskenyt tyttöjä vaihtamaan paikkaa ja sen tapahduttua ollut sukupuoliyhteydessä A:n kanssa. M:n käskystä tytöt ovat tämän jälkeen vaihtaneet paikkaa useampia kertoja siten, että M on kaikkiaan ollut sukupuoliyhteydessä A:n kanssa kolme ja B:n kanssa neljä kertaa. Tämän jälkeen tytöt on kuljetettu takaisin Seinäjoelle, jonne saavuttuaan he ovat välittömästi tehneet poliisille rikosilmoituksen.\n        Tapauksen rikosoikeudellisessa arvioinnissa on mielestäni kiinnitettävä huomiota seuraaviin seikkoihin. M ei ole ensimmäisen, B:n kanssa tapahtuneen yhdynnän jälkeen käyttänyt väkivaltaa tai uhkausta. A olisi sinä aikana, kun M oli sukupuoliyhteydessä B:n kanssa, voinut esteettä paeta auton etuovesta. Vallitsevat olosuhteet - syrjäinen paikka, vähäiset vaatteet, kylmyys ja pimeys sekä tukalassa tilanteessa oleva tyttöystävä - aiheuttivat kuitenkin mitä todennäköisimmin sen, että A tunsi itsensä uhanalaiseksi ja pakotetuksi jäämään autoon ja alistumaan M:n tahtoon. Samasta syystä kumpikaan tytöistä ei ole tapahtumien kuluessa yrittänyt paeta autosta.\n        Kun B M:n kohdistettua häneen ja A:han väkivaltaa ja uhkauksia on ollut M:n vallassa ja joutunut tämän makaamaksi, M on tältä osin syyllistynyt väkisinmakaamiseen. Edellisessä kappaleessa mainitsemani seikat huomioon ottaen katson sen sijaan, ettei M:n menettely A:ta kohtaan täytä väkisinmakaamisrikoksen tunnusmerkistöä. Vaikka M tapahtumien alkuvaiheessa oli kohdistanut A:han väkivaltaa ja uhkauksia, niitä ei enää siinä vaiheessa, kun M vaati A:ta kanssaan sukupuoliyhteyteen, voida pitää sellaisena pakottamisena, jota rikoslain 20 luvun 1 §:ssä tarkoitetaan. M:n menettely A:ta kohtaan täyttää kuitenkin sanotun luvun 2 §:n 1 momentissa säädetyn rikoksen, vapautta loukkaavan haureuden tunnusmerkistön.\n        Rangaistuksen mittaamisessa otan huomioon yhtäältä sen, ettei M:ää ole aikaisemmin rangaistu, ja toisaalta sen, että hänen menettelynsä A:ta kohtaan on rangaistusarvoltaan verrattavissa väkisinmakaamiseen.\n        Edellä olevan perusteella harkitsen oikeaksi, muuttaen HO:n päätöstä, tuomita M:n 1 kohdan osalta HO:n hänelle väkisinmakaamisesta tuomitseman rangaistuksen asemesta 1 vuodeksi 6 kuukaudeksi vankeuteen ja 2 kohdan osalta vapautta loukkaavasta haureudesta 1 vuodeksi 4 kuukaudeksi vankeuteen. Yhdistän vankeusrangaistukset 1 vuodeksi 11 kuukaudeksi vankeutta, josta vähennän rikoslain 3 luvun 11 §:n nojalla HO:n määräämät 4 kuukautta 12 päivää ja mitä M:lle HO:ssa tuomitusta yhdistetystä rangaistuksesta jo on pantu täytäntöön.\n        \n          Ratkaisuun osallistuneet: oikeusneuvokset Leivonen ja Takala sekä ylimääräiset oikeusneuvokset Setälä ja Heikkilä\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1984:II49"
  ],
  "judgmentNumber": [
    "II49"
  ],
  "date": [
    "1983-10-06"
  ],
  "issued": [
    "1984-03-22"
  ],
  "creator": [
    "http://data.finlex.fi/common/KKO"
  ],
  "year": [
    "1984"
  ],
  "subject": [
    "http://data.finlex.fi/common/Siviiliasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}