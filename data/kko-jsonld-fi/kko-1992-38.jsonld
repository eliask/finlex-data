{
  "@id": "sfecli:kko/1992/38",
  "languageVersion": [
    {
      "@id": "sfecli:kko/1992/38/fin",
      "title_fi": [
        "KKO:1992:38"
      ],
      "abstract_fi": [
        "\n    Kommandiittiyhtiön vastuunalaisen ja äänettömien yhtiömiesten yhtiöosuuksien myynti ei merkinnyt työsopimuslain 7 §:n 2 momentissa tarkoitettua liikkeen luovutusta.\n  "
      ],
      "hasFormat": {
        "@id": "sfecli:kko/1992/38/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Tampereen raastuvanoikeudessa\n        A on kanteessaan kertonut, että hän oli ollut 27.7.1987 lähtien Sport-Motelli Ky B:n palveluksessa työsopimuslain 1 §:n mukaisessa toistaiseksi voimassa olleessa työsuhteessa. Yhtiö oli 14.12.1988 muuttanut nimensä Sport Motelli Ky Patroksi. Yhtiö oli 23.6.1988 irtisanonut hänen työsuhteensa yhden kuukauden irtisanomisajalla, joten hänen työsuhteensa oli päättynyt 23.7.1988. Hän oli irtisanomisaikana ollut vuosilomalla ja pitänyt tällöin myös ansaitsemansa ylimääräiset lisävapaapäivät. Hän oli ollut heinäkuun 22. ja 23. päivinä 1988 työssä.\n        Irtisanoessaan työsopimuksen yhtiö ei ollut noudattanut työsopimuslain edellyttämää vähimmäisaikaa eli kahden kuukauden irtisanomisaikaa. Siten häneltä oli jäänyt saamatta irtisanomisajan palkkaa 24.7. ja 23.8.1988 väliseltä ajalta. Hänen saatavansa oli 5.125 markkaa, kun hänen tuntipalkkansa oli ollut 31,25 markkaa. Tältä ajalta hän oli oikeutettu saamaan myös lomakorvausta 2,5 päivältä.\n        Kun hänen työsuhteensa olisi laillisesti voitu päättää vasta 23.8.1988, jolloin hänen työsuhteensa olisi kestänyt yli vuoden, hänelle olisi tullut maksaa vuosilomakorvausta 1.4.1988 lähtien 2,5 päivää kultakin kuukaudelta. Yhtiö oli maksanut hänelle vuosilomakorvausta 2.000 markkaa. Hänellä oli siten vielä 998,85 markan määräinen saatava.\n        Yhtiö ei ollut myöskään maksanut lomaltapaluurahaa hänen palattuaan vuosilomaltaan. Lomaltapaluurahaa olisi tullut suorittaa majoitus- ja ravitsemisalan työehtosopimuksen mukaan 50 prosenttia vuosilomapalkasta, jonka määrä oli 2.933,78 markkaa. Hän oli siten saamassa 1.466,89 markkaa.\n        A oli vaatinut saataviaan 30.8.1988 yhtiölle lähettämällään kirjeellä, mutta niitä ei ollut maksettu. Kun selvä ja riidaton lomaltapaluuraha oli edelleen maksamatta, hänellä oli oikeus työsopimuslain mukaiseen odotusajan palkkaan kuudelta päivältä eli 1.406,22 markkaan.\n        Sen vuoksi A on vaatinut, että Sport Motelli Ky Patro velvoitettaisiin suorittamaan hänelle irtisanomisajan palkkaa 24.7. ja 23.8.1988 väliseltä ajalta 5.125 markkaa sekä vuosilomakorvausta 998,85 markkaa 16 prosentin korkoineen 23.8.1988 lukien, lomaltapaluurahaa 27.6. ja 15.7.1988 väliseltä ajalta maksetusta vuosilomapalkasta 1.466,89 markkaa 16 prosentin korkoineen 23.7.1988 lukien ja odotusajan palkkaa 1.406,22 markkaa 16 prosentin korkoineen 30.9.1988 lukien. Vielä A on pyytänyt oikeudenkäyntikulujensa korvausta laillisine korkoineen.\n        A on myös pyytänyt vahvistettavaksi Suomen valtioon nähden, että hänellä oli Sport Motelli Ky Patrolta edellä kerrotut työsuhteesta johtuvat saatavat.\n      \n      \n        Vastine\n        Sport Motelli Ky Patro on pyytänyt kanteen hylkäämistä ja oikeudenkäyntikulujensa korvausta laillisine korkoineen.\n        Yhtiö on todennut, että se ei ollut oikea vastaaja vastaamaan kanteeseen. Sport Motelli Ky Patro oli 28.7.1988 päivätyn kauppakirjan mukaisesti ostanut B:n omistaman vastuunalaisen yhtiömiehen osuuden Sport-Motelli Ky B:stä. Kauppasopimuksen ehtojen mukaan hallintaoikeus siirtyi 1.8.1988 ja omistusoikeus kun koko kauppahinta maksettiin. Koska kauppasopimuksen mukaan kommandiittiyhtiön vastuunalaiset yhtiömiehet olivat muuttuneet, kysymyksessä oli liikkeen luovutus. Työsopimuslain 7 §:n 2 momentin mukaan uusi omistaja ei vastannut työntekijän palkka- tai muusta työsuhteeseen perustuvasta saamisesta, joka oli erääntynyt ennen luovutusta. A:n työsuhde oli päättynyt 23.7.1988. Siten A:n ilmoittamat saatavat olivat erääntyneet ennen liikkeen luovutusta. Yhtiö ei vastannut niistä.\n        A:n vaatimukset olivat muutoinkin perusteettomia. Työnantajalla oli ollut työsuhteen purkuperuste, kun A oli esiintynyt työpaikalla päihtyneenä ja jättänyt tulematta sovittuun työvuoroon ajallaan. Siten A:lla ei ollut oikeutta kahden kuukauden irtisanomisajan palkkaan. A ei ollut palannut vuosilomaltaan välittömästi työhön. Työnantajalla ei ollut lomaltapaluurahan maksuvelvollisuutta. Mitkään työsuhteesta johtuvat saatavat eivät olleet myöhästyneet. Siten työnantajalla ei ollut velvollisuutta maksaa odotusajan palkkaa.\n      \n      \n        Raastuvanoikeuden päätös 25.10.1989\n        Raastuvanoikeus on katsonut selvitetyksi, että A:n työsuhde Sport-Motelli Ky B:n palveluksessa oli tosiasiallisesti päättynyt 25.7.1988. Sanotun kommandiittiyhtiön vastuunalaisen yhtiömiehen osuus oli 28.7.1988 allekirjoitetulla kauppakirjalla myyty Kahvila-Ravintola Patro Ky:lle. Liikkeen hallintaoikeus oli kauppakirjan mukaan siirtynyt ostajalle 1.8.1988.\n        Työsopimuslain 7 §:n 2 momentin mukaan työnantajan liikettä luovutettaessa siirtyivät hänen oikeutensa ja velvollisuutensa välittömästi liikkeen uudelle omistajalle. Kuitenkaan tämä ei vastannut työntekijän palkka- tai muusta työsuhteeseen perustuvasta saamisesta, joka oli erääntynyt ennen luovutusta.\n        Kerrottua vastuunalaisen yhtiömiehen osuuden luovutusta oli pidettävä lainkohdassa tarkoitettuna liikkeen luovutuksena. A:n työsuhteesta johtuvat saatavat olivat erääntyneet työsuhteen päättyessä 25.7.1988.\n        A:lla Sport-Motelli Ky B:ltä mahdollisesti olevan saatavan ei ollut näytetty muullakaan perusteella siirtyneen Sport Motelli Ky Patron vastattavaksi.\n        Sen vuoksi raastuvanoikeus on hylännyt kanteen ja velvoittanut A:n suorittamaan Sport Motelli Ky Patrolle oikeudenkäyntikulujen korvaukseksi 6.000 markkaa 16 prosentin korkoineen 25.10.1989 lukien.\n      \n      \n        Turun hovioikeuden tuomio 12.3.1991\n        Hovioikeus, jonka tutkittavaksi A ja Sport Motelli Ky Patro olivat valittamalla saattaneet jutun, on katsonut selvitetyksi, että 28.7.1988 päivätyssä kauppakirjassa oli myyty Sport-Motelli Ky B:n vastuunalaisen yhtiömiehen sekä äänettömien yhtiömiesten yhtiöosuudet. Yhtiön toiminimi oli muuttunut Sport Motelli Ky Patroksi. Kauppasopimus ja kaupparekisteriasiakirjat osoittivat, että kysymys oli samasta kommandiittiyhtiöstä, johon A oli ollut työsuhteessa. Kysymyksessä ei siten ollut työsopimuslain 7 §:n 2 momentissa tarkoitettu liikkeen luovutus.\n        Työsopimuslain 38 §:n mukaan työsopimuksen irtisanomisesta voitiin sopia. Sopiminen oli tapahtunut majoitus- ja ravitsemisliikkeiden työehtosopimuksen 4 §:n määräyksellä, jonka mukaan enintään viisi vuotta jatkuneen työsuhteen irtisanomisaika oli yksi kuukausi. Kanteessa esitetyt vaatimukset perustuivat osittain sanottuun työehtosopimukseen. A oli irtisanottu 23.6.1988 ja hänen työsuhteensa oli päättynyt 23.7.1988. Irtisanominen oli tapahtunut työehtosopimuksen mukaisesti ja siten laillisesti.\n        A:lle oli maksettu irtisanomisajan palkka 23.6. ja 23.7.1988 väliseltä ajalta. Tuona aikana A oli ollut vuosilomalla 14.7.1988 saakka ja tämän jälkeen työehtosopimuksen mukaisilla vapaapäivillä (z-päivä) 15.7. ja 20.7.1988 välisen ajan sekä työssä 23. ja 25.7.1988. A:lla oli siten oikeus lomaltapaluurahaan. Lisäksi A oli oikeutettu saamaan vuosilomakorvausta 1.4. ja 25.7.1988 väliseltä ajalta. Kun lomaltapaluurahan ja vuosilomakorvauksen maksu oli viivästynyt, A:lla oli lisäksi oikeus odotusajan palkkaan kuudelta päivältä.\n        A oli vaatinut lomaltapaluurahaa 1.466,89 markkaa ja ilmoittanut vuosilomalain 7 §:n mukaiseksi keskimääräiseksi päiväpalkakseen 254,14 markkaa, joita ei ollut määrältään kiistetty. Vuosilomalain 7 §:n mukainen kerroin kymmeneltä lomapäivältä oli 9,0. Vuosilomakorvauksen määrä oli siten 1.4. ja 25.7.1988 väliseltä ajalta 2.287,26 markkaa, josta A:n ilmoituksen mukaan oli maksettu 2.000 markkaa. Suoritettavaksi jäi siten 287,26 markkaa. Odotusajan palkka kuudelta päivältä oli vaadittu 1.406,22 markkaa.\n        Näillä perusteilla hovioikeus on kumonnut raastuvanoikeuden päätöksen.\n        A:n vaatimus irtisanomisajan palkan suorittamisesta 25.7. ja 23.8.1988 väliseltä ajalta on hylätty.\n        Sport Motelli Ky Patro on velvoitettu suorittamaan A:lle vuosilomakorvauksena 287,26 markkaa, lomaltapaluurahana 1.466,89 markkaa ja odotusajan palkkana 1.406,22 markkaa, kaikki 16 prosentin korkoineen, vuosilomakorvaus ja lomaltapaluuraha 23.7.1988 ja odotusajan palkka 18.4.1989 lukien.\n        Samalla hovioikeus on vahvistanut, että Suomen valtio palkkaturvalain perusteella vastasi edellä mainituista A:n työsuhteeseen liittyvistä saatavista.\n        Koska juttu on ollut niin sekava ja epätietoinen, että oikeudenkäyntiin oli ollut perusteltua aihetta, A ja Sport Motelli Ky Patro ovat saaneet kärsiä itse kulunsa vahinkonaan.\n        Kun raastuvanoikeuden päätöstä oli muutettu, Sport Motelli Ky Patron vaatimus saada korvausta vastauskuluistaan hovioikeudessa on hylätty.\n      \n    \n    \n      MUUTOKSENHAKU KORKEIMMASSA OIKEUDESSA\n      Yhtiölle on myönnetty valituslupa 25.7.1991. Kysymys valitusluvan myöntämisestä A:lle on jätetty ratkaistavaksi yhtiön valituksen käsittelyn yhteydessä.\n      A on vaatinut yhtiön velvoittamista suorittamaan hänelle irtisanomisajan palkkana 5.125 markkaa 16 prosentin korkoineen 23.8.1988 lukien ja vuosilomakorvauksen korottamista 998,85 markaksi korkoineen 23.8.1988 lukien sekä yhtiön velvoittamista korvaamaan hänen oikeudenkäyntikulunsa jutussa 13.000 markalla 16 prosentin korkoineen. Lisäksi A on vaatinut, että palkkasaatavien määrä ja peruste vahvistettaisiin myös Suomen valtiota vastaan.\n      Yhtiö on vaatinut kanteen hylkäämistä sekä A:n velvoittamista korvaamaan sen oikeudenkäyntikulut korkoineen.\n      A on vastannut yhtiön muutoksenhakemukseen. Yhtiö ja Suomen valtio edustajanaan työministeriö ovat vastanneet A:n muutoksenhakemukseen.\n      Tutkiessaan A:n valituslupahakemuksen yhtiön valituksen käsittelyn yhteydessä Korkein oikeus myöntää valitusluvan A:lle.\n    \n    \n      KORKEIMMAN OIKEUDEN RATKAISU 19.3.1992\n      \n        Perustelut\n        A on ollut työsuhteessa Sport-Motelli Ky B:n palveluksessa. Kauppakirjalla 28.7.1988 on myyty kommandiittiyhtiön henkilökohtaisesti vastuunalaisen ja äänettömien yhtiömiesten osuudet. Yhtiöosuuksien myynnin jälkeen kommandiittiyhtiön toiminimi on tosin muutettu, mutta yhtiön liiketoiminta on jatkunut. Yhtiöosuuksien kaupan johdosta A:n työnantaja ei ole muuttunut eikä kysymys siten ole ollut työsopimuslain 7 §:n 2 momentissa tarkoitetusta liikkeen luovutuksesta.\n        Työsopimuslain 38 §:n 3 momentin 1 kohdan mukaan työnantajan on irtisanoessaan enintään viisi vuotta jatkuneen työsopimuksen noudatettava kahden kuukauden irtisanomisaikaa, ellei muusta ole sovittu. Kommandiittiyhtiö ei ole näyttänyt sopineensa A:n kanssa lyhyemmästä irtisanomisajasta eikä yhtiö järjestäytymättömänä työnantajana voi vedota työehtosopimuksen työntekijälle työsopimuslain säännöstä epäedullisempaan määräykseen irtisanomisajasta. Kommandiittiyhtiön olisi näin ollen tullut A:n työsopimuksen irtisanoessaan noudattaa kahden kuukauden irtisanomisaikaa. Työsopimuslain 38 a §:n 1 ja 3 momentin mukaan kommandiittiyhtiö on velvollinen maksamaan A:lle noudattamatta jätettyä irtisanomisajan osaa vastaavan yhden kuukauden irtisanomisajan palkan. Lisäksi yhtiö on velvollinen suorittamaan A:lle vuosilomakorvauksen myös 26.7. ja 23.8.1988 väliseltä ajalta. Yhtiö on määriltään myöntänyt oikeiksi A:n vaatimukset irtisanomisajan palkasta ja vuosilomakorvauksesta.\n        A on voittanut jutun. Tämän vuoksi yhtiön on korvattava hänen oikeudenkäyntikulunsa kaikissa oikeusasteissa.\n        Näillä sekä lomaltapaluurahan ja odotusajan palkan osalta hovioikeuden tuomiossa mainituilla perusteilla Korkein oikeus on ratkaissut asian tuomiolauselmasta ilmenevällä tavalla.\n      \n      \n        Tuomiolauselma\n        Hovioikeuden tuomiota muutetaan. Sport Motelli Ky Patro velvoitetaan suorittamaan A:lle irtisanomisajan palkkana 5.125 markkaa 16 prosentin korkoineen 23.8.1988 lukien ja hovioikeuden suoritettavaksi määräämä vuosilomakorvaus korotetaan 998,85 markaksi hovioikeuden tuomiossa mainittuine korkoineen 23.8.1988 lukien.\n        Lomaltapaluurahan ja odotusajan palkan osalta hovioikeuden tuomio jää pysyväksi.\n        Yhtiön on lisäksi korvattava A:n oikeudenkäyntikulut jutussa 9.000 markalla 16 prosentin korkoineen Korkeimman oikeuden tuomion antamisesta lukien.\n        Korkein oikeus vahvistaa, että Suomen valtio vastaa palkkaturvalain perusteella edellä mainituista A:n työsuhteeseen liittyvistä saatavista.\n        \n          Ratkaisuun osallistuneet: oikeusneuvokset Portin, Riihelä, Taipale ja Wirilander sekä ylimääräinen oikeusneuvos Heikonen\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1992-03-19"
  ],
  "judgmentNumber": [
    "38"
  ],
  "date": [
    "1991-11-26"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1992:38"
  ],
  "year": [
    "1992"
  ],
  "description": [
    "http://data.finlex.fi/voc/kko/swe/3f875c9c",
    "http://data.finlex.fi/voc/kko/fin/f28a6de1",
    "http://data.finlex.fi/voc/kko/swe/6d95e940",
    "http://data.finlex.fi/voc/kko/fin/822da979"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}