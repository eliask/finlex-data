{
  "@id": "sfecli:kko/1984/II135",
  "languageVersion": [
    {
      "@id": "sfecli:kko/1984/II135/fin",
      "title_fi": [
        "KKO:1984-II-135"
      ],
      "abstract_fi": [
        "\n    Työnantaja oli lakimääräisen loman lisäksi antanut työntekijälle oikeuden talvilomaan siten, että työntekijä sai siirtää kolme lomapäivää pidettäväksi lomakauden ulkopuolella kaksinkertaisena. Asianosaiset eivät olleet tehneet sopimusta puheena olevasta lomapäivien siirto-oikeudesta, vaan työnantaja oli suonut mainitun etuuden työntekijälle yksipuolisin vapaaehtoisin toimenpitein. Kun siirto-oikeus ei siten ollut tullut työntekijän työsuhteen ehdoksi eikä kysymyksessä olevaa, laista poikkeavaa lomaoikeutta voitu pitää sellaisena työnantajaa sitovana sopimuksen veroisena käytäntönä, jota työnantaja ei olisi saanut yksipuolisesti muuttaa, työnantaja oli oikeutettu toteuttamaansa työntekijän lomansiirto-oikeuden supistamiseen.\n  "
      ],
      "hasFormat": {
        "@id": "sfecli:kko/1984/II135/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      A:n Oy Karl Fazer Ab:tä vastaan ajamasta kanteesta Helsingin RO p. 29.9.1982 oli todennut, että yhtiö oli antanut työntekijöilleen vuosilomaa 31.3.1977 päättyneeseen lomanmääräytymisvuoteen saakka siten, että työntekijä oli saanut lomaa lomanmääräytymisvuodelta 27 arkipäivää. Kymmenen palvelusvuoden jälkeen työntekijällä oli ollut oikeus siirtää lomastaan kolme päivää pidettäväksi lomakauden ulkopuolella, jolloin siirretty loma oli annettu kaksinkertaisena eli kuusi päivää. Viidentoista palvelusvuoden jälkeen työntekijälle oli edellä kerrotun lisäksi annettu kymmenen päivän pituinen talviloma. Vuosilomalain 1.4.1978 tapahtuneen muutoksen jälkeen yhtiö oli muuttanut lomakäytäntöä siten, että yli viisitoista vuotta yhtiön palveluksessa olleet työntekijät olivat voineet pitää vuosilomaa 26 päivää lomakautena ja 12 päivää lomakauden ulkopuolella.\n      Kanteessaan ja sitä kehitellessään A, joka oli ollut ja oli edelleen työsopimuslain 1 §:n mukaisessa työsuhteessa Oy Karl Fazer Ab:hen kirjanpitoapulaisena 1.11.1962 lähtien, oli kertonut, että hän oli työsuhteensa alkaessa sopinut yhtiössä silloin sovelletusta vuosilomaetuudesta. Toisaalta A oli katsonut, että lomaetuudesta oli vakiintuneen käytännön kautta tullut hänen työsuhteensa ehto. Kun yhtiö oli yksipuolisesti 1.4.1978 alkaneesta lomanmääräytymisvuodesta alkaen vähentänyt A:n lomaetua kahdella päivällä, hän oli vaatinut vahvistettavaksi, että hänellä oli edelleen työsopimuksensa mukaan oikeus 27 arkipäivän lomaan lomakautena ja 10 päivän lomaan lomakauden ulkopuolella ja että hänellä oli lisäksi oikeus siirtää lomakautena pidettävästä lomasta kolme päivää pidettäväksi lomakauden ulkopuolella kaksinkertaiseksi korotettuna. Lisäksi A oli vaatinut korvaukseksi menettämiltään lomapäiviltä lomanmääräytymisvuodelta 1.4.1977 - 30.3.1978 200 markkaa 6 prosentin korkoineen 1.5.1980 lukien ja lomanmääräytymisvuodelta 1.4.1979 - 30.3.1980 240 markkaa 6 prosentin korkoineen 1.5.1981 lukien sekä korvausta oikeudenkäyntikuluistaan.\n      Yhtiö oli kiistänyt kanteen perusteeltaan myöntäen A:n vaatimukset sinänsä määriltään oikeiksi sekä huomauttanut, ettei A:n kanssa ollut sovittu erityisestä lomanmääräytymisperusteesta. Työntekijän oikeus siirtää kolme lomapäivää pidettäväksi lomakauden ulkopuolella kaksinkertaiseksi korotettuna oli vuonna 1971 ulotettu Fazer-yhtiöiden soveltamasta leipomoalan työehtosopimuksesta koskemaan lähes kaikkia yhtymän työntekijöitä. Tämä oli johtunut siitä, että työnantaja oli halunnut kohdella kaikkia henkilöstöryhmiä tasapuolisesti. Vuonna 1978 tapahtuneen vuosilomalain muutoksen ja sitä seuranneen leipomoalan työehtosopimuksen muuttamisen jälkeen työntekijöiden vuosiloman siirto-oikeus oli poistettu ja sen tilalle työntekijöille oli myönnetty kahden päivän siirtomahdollisuus. Näin ollen työntekijöiden vuosiloma oli muodostunut 26 lomakautena ja 12 lomakauden ulkopuolella pidettävästä lomapäivästä. Muutoksen yhtiö oli toteuttanut muiden kuin leipureiden osalta yksipuolisin toimenpitein.\n      RO oli todennut, ettei jutussa ollut esitetty selvitystä yhtiön työntekijöilleen myöntämistä vuosilomaetuuksista A:n työsuhteen alkaessa eikä niin ollen siitäkään, mitä A:n työsuhteen ehdoista vuosiloman osalta oli mahdollisesti sovittu. Työsuhteen kestäessä yhtiö oli vuonna 1971 yhtenäistänyt eri työntekijäryhmien vuosilomaetuudet ja myöntänyt oikeuden siirtää kolme vuosilomapäivää pidettäväksi lomakauden ulkopuolella kaksinkertaiseksi korotettuina. Tämän järjestelyn seurauksena yhtiön palveluksessa 10 vuotta työskennellyt työntekijä oli voinut saada vuosilomaa yhteensä 30 päivää ja 15 vuotta työskennellyt 40 päivää.\n      Edelleen jutussa oli selvitetty, että yhtiö oli 1.4.1978 alkaen vuosiloman pituutta koskevien säännösten muututtua muuttanut vuosilomakäytäntöä. Sen jälkeen yhtiön palveluksessa 15 vuotta työskennellyt työntekijä oli voinut saada vuosilomaa enintään 38 päivää eli kaksi päivää vähemmän kuin aikaisemmin.\n      Kun yhtiö oli henkilökunnalle jaettavassa tiedotuslehdessä ja myös A:lle toimitetussa ilmoituksessa ilmoittanut sekä 10 että 15 palvelusvuoden jälkeen myönnettävistä lomaetuuksista, RO oli katsonut vuosiloman siirtämisoikeutta koskevan lomaetuuden tulleen A:n työsuhteen ehdoksi. Kun vuosilomalain muutoksella ei ollut tarkoitettu vähentää työntekijän saamaa parempaa vuosilomaetuutta, RO oli katsonut, että A:lla oli oikeus siirtää vuosilomastaan kolme päivää pidettäväksi lomakauden ulkopuolella kaksinkertaisena eli oikeus yhteensä 40 lomapäivään vuodessa.\n      Esittämillään perusteilla RO oli velvoittanut Oy Karl Fazer Ab:n maksamaan A:lle korvaukseksi saamatta jääneistä vuosilomapäivistä yhteensä 660 markkaa 6 prosentin korkoineen 200 markalle 1.5.1979 lukien, 220 markalle 1.5.1980 lukien ja 240 markalle 1.5.1981 lukien sekä korvaamaan A:n oikeudenkäyntikulut 5.000 markalla.\n      Helsingin HO, jonka tutkittavaksi yhtiö oli saattanut jutun, t. 29.6.1983 oli katsonut tosin selvitetyksi, että yhtiö oli RO:n päätöksessä kerrotuin tavoin ilmoittanut myönnettävistä lomaetuuksista, mutta jääneen näyttämättä, että yhtiö olisi sitoutunut vastaisuudessakin soveltamaan puheena olevaa vuosiloman siirtämisoikeutta koskevaa lomaetuutta. Näyttämättä oli myös jäänyt, että yhtiön ja A:n kesken olisi sanotusta lomaetuudesta muutuinkaan sovittu siten, että se olisi tullut A:n työsuhteen ehdoksi.\n      Näillä perusteilla HO oli, kumoten RO:n päätöksen, hylännyt kanteen ja vapauttanut yhtiön RO:n määräämästä maksuvelvollisuudesta.\n    \n    \n      KORKEIN OIKEUS\n      A pyysi valituslupaa ja haki muutosta HO:n tuomioon. Valituslupa myönnettiin ja Oy Karl Fazer Ab antoi siltä hakemuksen johdosta pyydetyn vastauksen.\n      KKO t. lausui perusteluinaan:\n      A, joka 1.11.1962 oli tullut Oy Karl Fazer Ab:n palvelukseen, oli työntekijäin vuosilomasta 30.4.1960 annetun lain mukaan työsuhteen kestettyä vähintään 10 vuotta saanutvuosilomaa yhden kuukauden, mihin yhtiö oli katsonut sisältyvän 27 arkipäivää. Yhtiö oli vuodesta 1971 lukien työn ja lomavuorojen järjestelyn yksinkertaistamiseksi yhdenmukaistanut lomaedut muun muassa siten, että vähintään 10 vuotta palvelleet työntekijät työalastaan riippumatta olivat saaneet leipomoiden työntekijöitä koskeneen, 15.1.1970 tehdyn työsopimuksen mukaisesti oikeuden saada 3 päivää lakimääräisestä lomastaan lomakauden ulkopuolella kaksinkertaisena. Tätä lomakäytäntöä yhtiö oli soveltanut seuranneina vuosina ja lisäksi erikseen ilmoittanut eräille 15 vuotta keskeytymättömästi palvelleille toimihenkilöille, että he voivat pitää 10 päivää talvilomaa. A oli siten, jos hän käytti siirto-oikeutta, saattanut saada lomaa 40 päivää vuotta kohden laissa säädetyn yhden kuukauden sijasta.\n      Selostettu käytäntö oli jatkunut vielä 30.3.1973 annetun vuosilomalain voimaantulon jälkeen. Vuosilomalakia muutettiin 30.3.1978 siten, että 3 §:n 1 momentin mukaan työntekijällä on oikeus saada lomaa kaksi arkipäivää kultakin täydeltä lomanmääräytymiskuukaudelta ja, jos työsuhde oli jatkunut seitsemän vuotta, mikä aika 2.3.1979 annetulla lailla muutettiin kolmeksi vuodeksi, kaksi ja puoli arkipäivää kultakin täydeltä lomanmääräytymiskuukaudelta. Se osa lomasta, joka ylittää 24 lomapäivää annetaan lain 4 §:n 1 momentin mukaan työnantajan määräämänä aikana lokakauden jälkeen ennen seuraavan vuoden lomakautta. Kun työntekijöiden talviloma täten oli toteutettu lainsäädäntöteitse, yhtiö oli poistanut vuonna 1978 edellä selostetun siirto-oikeuden tarpeettomana. Myös leipomoiden työntekijöitä koskeneessa 28.4.1978 tehdyssä työehtosopimuksessa oli tältä alalta poistettu edellä selostettu kolmen lomapäivän siirto-oikeus. Vuosilomalakiin 30.3.1978 tehdyn muutoksen jälkeen yhtiö on kuitenkin ilmoittanut, että ne yhtiössä 15 vuotta palvelleet toimihenkilöt, jotka olivat saaneet pitää 10 päivää talvilomaa, voivat pitää lomaa 26 päivää kesällä ja 12 päivää talvella.\n      Asianosaiset eivät ole tehneet sopimusta puheena olevasta vuonna 1971 käytännössä omaksutusta ja vuonna 1973 A:n osalta sovellettavaksi tulleesta lomapäivien siirto-oikeudesta, vaan yhtiö on suonut mainitun etuuden A:lle yksipuolisin vapaaehtoisin toimenpitein. Siirto-oikeus ei siten ole tullut A:n työsuhteen ehdoksi eikä laista poikkeavaa lomaoikeutta voida pitää sellaisena työnjohtajaa sitovana sopimuksen veroisena käytäntönä, jota työnantaja ei olisi saanut yksipuolisesti muuttaa.\n      Edellä lausumillaan perusteilla KKO katsoi, ettei ollut syytä muuttaa HO:n tuomion lopputulosta. Asian laatu huomioon ottaen yhtiön oli kärsittävä vahinkonaan sillä vastauksen antamisesta KKO:ssa olleet kulut.\n      \n        Ratkaisuun osallistuneet: oikeusneuvokset Saarni-Rytkölä, Portin ja Ketola sekä ylimääräiset oikeusneuvokset Mäkinen ja Lager\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1984:II135"
  ],
  "judgmentNumber": [
    "II135"
  ],
  "date": [
    "1983-12-19"
  ],
  "issued": [
    "1984-08-22"
  ],
  "creator": [
    "http://data.finlex.fi/common/KKO"
  ],
  "year": [
    "1984"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}