{
  "@id": "sfecli:kko/1993/117",
  "languageVersion": [
    {
      "@id": "sfecli:kko/1993/117/fin",
      "title_fi": [
        "KKO:1993:117"
      ],
      "abstract_fi": [
        "\n    Työsopimus voitiin irtisanoa työsopimuslain 41 §:n 1 momentin nojalla työnantajan konkurssin johdosta vasta konkurssin alkamisen jälkeen.\n  "
      ],
      "hasFormat": {
        "@id": "sfecli:kko/1993/117/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Helsingin raastuvanoikeudessa\n        Metallityöväen Liitto r.y. on Vuosaaren Konepaja Oy:n konkurssipesälle 16.10.1990 ja Suomen valtiolle 14.1.1991 tiedoksi toimitettujen haasteiden nojalla kertonut, että A, B, C, D, E, F, G, H, I, J, K, L, M, N, O, P, Q, R, S, T, U, V, W, X, Y, Z ja Å, jotka olivat siirtäneet työsuhteesta johtuvat saatavansa yhdistykselle perittäväksi, olivat työskennelleet työsopimuslain 1 §:n mukaisessa toistaiseksi voimassa olleessa työsuhteessa Vuosaaren Konepaja Oy:n palveluksessa. Työntekijöille oli 9.3.1990 annettu seuraava ehdollinen irtisanomisilmoitus: \"Mikäli Vuosaaren Konepaja Oy asetetaan 9.3.1990 Helsingin raastuvanoikeudelle jätettävän hakemuksen perusteella konkurssiin, päättyy kunkin työntekijän työsuhde konkurssin johdosta kahden viikon kuluttua sanotusta päivästä eli 23.3.1990.\" Yhtiö oli asetettu konkurssiin 13.3.1990.\n        Työntekijöiden työsuhteita ei ollut irtisanottu konkurssipesän toimesta. Yhdistys oli 18.4.1990 jättänyt Uudenmaan läänin työvoimapiirin toimistolle palkkaturvahakemuksen. Työvoimapiirin toimisto oli 25.5.1990 antamallaan päätöksellä konkurssipesän kiistettyä saatavat hylännyt hakemuksen.\n        Yhdistys oli yhtiön konkurssissa valvonut irtisanomisajan palkat. Helsingin raastuvanoikeus oli hylännyt yhdistyksen valvonnan 6.9.1990 antamassaan konkurssituomiossa sillä perusteella, että saatavat olivat massavelkaa.\n        Työntekijöillä oli oikeus saada hyväkseen työsuhteen kestoaikaan ja työehtosopimukseen perustuva irtisanomisaika, koska konkurssipesä ei ollut irtisanonut työsopimuksia konkurssin perusteella.\n        Yhdistys on vaatinut, että konkurssipesä velvoitetaan suorittamaan sille mainittujen työntekijöiden osalta irtisanomisajan palkkaa sekä vuosilomakorvausta irtisanomisajalta yhteensä 391 942,26 markkaa 16 prosentin korkoineen 13.3.1990 lukien ja että palkkaturvalain perusteella vahvistetaan valtiota vastaan, että yhdistyksellä on konkurssipesältä mainitut saatavat. Lisäksi yhdistys on vaatinut, että konkurssipesä velvoitetaan korvaamaan sen oikeudenkäyntikulut korkoineen.\n      \n      \n        Vastaus\n        Konkurssipesä ja valtio ovat kiistäneet kanteet sekä vaatineet niiden hylkäämistä.\n      \n      \n        Raastuvanoikeuden päätös 5.9.1991\n        Raastuvanoikeus on katsonut selvitetyksi, että Vuosaaren Konepaja Oy:n toimitusjohtaja oli 9.3.1990 noin kello 8.00 aikaan irtisanonut kanteessa tarkoitettujen työntekijöiden toistaiseksi voimassa olevat työsopimukset kanteessa kerrotulla ehdollisella ilmoituksella. Ilmoituksessa oli lisäksi ollut päiväys ja toimitusjohtajan allekirjoitus. Yhdistyksen puolelta oli myönnetty, että kaikki työntekijät olivat saaneet irtisanomisilmoituksen. Yhdistys sekä konkurssipesä ja valtio olivat kaikki myöhemmin hyväksyneet yhtiön toimitusjohtajan ehdollisen ilmoituksen irtisanomisilmoitukseksi.\n        Työntekijöille oli maksettu irtisanomisajan palkkaa vuosilomakorvauksineen ajalta 9.3. - 23.3.1990.\n        Konkurssihakemus oli jätetty Helsingin raastuvanoikeuteen velallisen toimesta 9.3.1990 kello 10.40, jolloin konkurssin oli katsottava alkaneen, kun tuomioistuin oli sittemmin asettanut yhtiön konkurssiin. Asiassa oli annettu konkurssituomio 6.9.1990.\n        Konkurssipesän väliaikainen pesänhoitaja oli 14.3.1990 ilmoittanut suullisesti pääluottamusmiehelle katsovansa, että toimitusjohtajan toimittama irtisanominen oli laillinen ja kieltäytynyt antamasta pesän puolesta muuta irtisanomisilmoitusta.\n        Konkurssipesän uskottu mies oli 23.3.1990 lähettänyt vahvistuskirjeet työsuhteen päättymisestä samana päivänä eli 23.3.1990 toimitusjohtajan toimittaman irtisanomisen mukaisesti.\n        Raastuvanoikeus on lausunut työsopimuslain 41 §:n 1 momentin tarkoittaman irtisanomisen olevan niin sanottu poikkeuksellinen irtisanominen, jossa työlainsäädännön yleisestä työntekijän suojeluperiaatteesta poiketen työntekijän etu joutui väistymään työnantajan edun tieltä. Tämän vuoksi työsopimuslain mainittua säännöstä oli tulkittava suppeasti.\n        Oikeuskirjallisuudessa oli oltu yksimielisiä siitä, että työsopimuslain 41 §:n 1 momentin mukainen työnantajan irtisanomisoikeus kuului konkurssipesälle ja merkitystä oli annettu konkurssiin asettamisen ja irtisanomisen väliselle ajalliselle yhteydelle. Vaikka tässä asiassa irtisanomisella ja konkurssiin asettamisella oli katsottava olevan ajallinen yhteys sekä konkurssipesän puolesta oli sittemmin hyväksytty toimitusjohtajan toimittama irtisanominen, raastuvanoikeus on katsonut, että irtisanomista työsopimuslain 41 §:n 1 momentin nojalla ei voitu toimittaa ennen konkurssiin asettamista eikä muiden kuin konkurssipesän toimitsijamiesten toimesta tai valtuutuksesta.\n        Väliaikaisen pesänhoitajan ja uskotun miehen aikaisemmin konkurssipesän puolesta suorittamaa kahta toimenpidettä ei ollut katsottava laillisesti suoritetuksi työsopimuslain 41 §:n mukaiseksi irtisanomiseksi vaan pikemminkin konkurssipesän puolesta tehdyiksi oikeudellisiksi arvioinneiksi toimitusjohtajan irtisanomisesta.\n        Näin ollen raastuvanoikeus on katsonut yhtiön toimitusjohtajan 9.3.1990 suorittamien irtisanomisten tapahtuneen yhtiön puolelta. Siten irtisanomisiin tuli soveltaa normaaleja irtisanomisaikoja eikä työsopimuslain 41 §:n 1 momentin poikkeuksellista 14 päivän irtisanomisaikaa.\n        Sillä seikalla ei ollut merkitystä, olivatko työntekijät tosiasiallisesti tehneet työtä, koska todistajan kertoman mukaan työnantajan taholta oli annettu ymmärtää, että työnteko oli loppunut, eikä työnantaja ollut osoittanut tehtäviä töitä.\n        Kyseessä olevat palkkasaatavat olivat konkurssipesän niin sanottua massavelkaa.\n        Suomen valtioon kohdistetun vaatimuksen osalta raastuvanoikeus on lausunut, ettei yhdistys ollut antanut kokonaisuudessaan raastuvanoikeuteen 25.5.1990 annettua palkkaturvapäätöstä, josta olisi selvinnyt, mitä ja miltä ajalta olevia palkkoja päätös koski sekä milloin päätös oli annettu tiedoksi. Raastuvanoikeudelle ei ollut myöskään esitetty selvitystä siitä, mitä vaatimuksia yhdistys oli konkurssissa mahdollisesti tehnyt. Tämän vuoksi raastuvanoikeus on jättänyt asian tältä osalta tutkimatta.\n        Raastuvanoikeus on hyläten mainitseminsa perustein vaatimukset A:n, G:n, R:n, Y:n ja Å:n osalta, velvoittanut konkurssipesän suorittamaan yhdistykselle 329 127 markkaa 75 penniä 16 prosentin korkoineen 13.3.1990 lukien ja korvaamaan yhdistyksen oikeudenkäyntikulut 15 000 markalla 16 prosentin korkoineen 5.9.1991 lukien.\n      \n      \n        Helsingin hovioikeuden tuomio 2.9.1992\n        Nyt kysymyksessä olevalta osalta yhdistys ja konkurssipesä olivat saattaneet jutun hovioikeuden tutkittavaksi.\n      \n      \n        Käsittelyratkaisu\n        Siltä osalta kuin kanne oli perustettu palkkaturvalain määräyksiin tuomioistuimen tehtävänä on ratkaista vain kysymys saatavan perusteesta ja suuruudesta. Palkkaturvalain 7 §:n 2 momentissa kanteen nostamiselle asetetun määräajan noudattamatta jättäminen ei estänyt uuden palkkaturvaa koskevan hakemuksen tekemistä ja seuraamukset määräajan noudattamatta jättämisestä liittyivät ainoastaan hallinnollisessa menettelyssä ratkaistavaan palkkaturvan maksettavaksi määräämiseen. Tämän vuoksi raastuvanoikeuden ei olisi tullut mainitsemillaan perusteilla jättää kannetta tutkimatta.\n        Viivästyksen välttämiseksi ja asian selvitettyyn tilaan nähden hovioikeus on tutkinut myös valtioon kohdistetun kanteen.\n      \n      \n        Pääasiaratkaisu\n        Raastuvanoikeuden päätöksessä kerrottu 9.3.1990 tapahtunut työntekijöiden irtisanominen oli toimitettu edellyttäen, että yhtiö sen omasta hakemuksesta asetettiin konkurssiin, mikä edellytys oli täyttynyt vajaan kahden tunnin kuluttua irtisanomisten toimittamisesta. Konkurssipesä oli hyväksynyt irtisanomiset ja pitänyt niitä pätevinä. Asiassa ei ollut edes väitetty, että työntekijät eivät olisi tienneet, että yhtiö oli asetettu konkurssiin. Irtisanomiset olivat tapahtuneet työsopimuslain 41 §:n 1 momentissa tarkoitetulla tavalla yhtiön joutuessa konkurssitilaan.\n        Edellä mainituilla ja muutoin raastuvanoikeuden päätöksestä ilmenevillä perusteilla hovioikeus on kumonnut raastuvanoikeuden päätöksen ja hylännyt yhdistyksen kanteen sekä konkurssipesään että valtioon kohdistettuna. Konkurssipesä on vapautettu suorittamasta yhdistykselle tuomittuja 329 127,75 markkaa korkoineen ja korvaamasta yhdistyksen oikeudenkäyntikuluja 15 000 markkaa korkoineen.\n      \n    \n    \n      MUUTOKSENHAKU KORKEIMMASSA OIKEUDESSA\n      Valituslupa on myönnetty 16.12.1992.\n      Yhdistys on vaatinut, että hovioikeuden tuomio kumotaan muutoin paitsi käsittelyratkaisun osalta ja että asia jätetään konkurssipesän osalta raastuvanoikeuden päätöksen lopputuloksen varaan. Valtiota vastaan yhdistys on vaatinut vahvistettavaksi, että yhdistyksellä on konkurssipesältä raastuvanoikeuden päätöksessä tuomitut palkkasaatavat korkoineen.\n      Konkurssipesä ja työministeriö valtion edustajana ovat antaneet pyydetyn vastauksen. Konkurssipesä on vaatinut yhdistyksen velvoittamista korvaamaan sen oikeudenkäyntikulut Korkeimmassa oikeudessa korkoineen.\n    \n    \n      KORKEIMMAN OIKEUDEN RATKAISU 28.9.1993\n      \n        Perustelut\n        Yhtiön toimitusjohtaja on 9.3.1990 aamulla kello 8 irtisanonut yhtiön työntekijät ilmoituksin, että mikäli yhtiö asetetaan samana päivänä raastuvanoikeudelle jätettävän hakemuksen perusteella konkurssiin, päättyy kunkin työntekijän työsuhde konkurssin johdosta kahden viikon kuluttua konkurssihakemuksen jättämispäivästä eli 23.3.1990. Yhtiö on 9.3.1993 kello 10.40 luovuttanut omaisuutensa konkurssiin.\n        Työsopimuslain 41 §:n 1 momentin mukaan työnantajan joutuessa konkurssitilaan työsopimus voidaan molemmin puolin irtisanoa päättymään 14 päivän kuluttua irtisanomisesta, vaikka irtisanomis tai työsopimusaika onpitempi.\n        Lain esitöistä (hallituksen esitys n:o 228/1969 vp) ei ilmene, mitä työsopimuslain 41 §:n 1 momentissa on tarkoitettu ilmaisulla \"joutuessa konkurssitilaan\". Lain esitöissä lausutaan, että aikaisemman lain säännökset on asiallisesti muuttamattomina sisällytetty pykälän 1 momenttiin. Aikaisemmin voimassa olleen työsopimuslain 29 §:n 3 momentissa oli vastaava ilmaisu \"joutunut konkurssitilaan\". Tämän lain esitöistä ei myöskään ilmene ilmaisun merkitys. Työsopimuslain esitöistä ei voida päätellä, että konkurssitilaan joutumisella olisi työsopimuslaissa tarkoitettu konkurssioikeudellisista periaatteista poikkeavaa tulkintaa. Konkurssitilaan joutumisella on työsopimuslain 41 §:n 1 momentissa katsottava tarkoitetun konkurssiin asettamishetkeä tai velallisaloitteisessa konkurssissa konkurssihakemuksen jättämisaikaa. Työsopimuslain 41 §:n 1 momentin nojalla työnantajan konkurssin perusteella työsopimus voidaan siten irtisanoa vasta työnantajan tultua asetetuksi konkurssiin tai tämän jätettyä oikeuteen konkurssihakemuksen. Työntekijöiden ohella on konkurssipesällä oikeus irtisanoa työsopimukset. Yhtiön edustajalla ei näin ollen ole ollut perustetta mainitun lainkohdan nojalla ennen yhtiön konkurssihakemuksen jättämistä irtisanoa työntekijöitä.\n        Konkurssipesä on tarkoittanut vedota yhtiön edustajan suorittamiin irtisanomisiin. Konkurssipesä on tahtoessaan käyttää oikeuttaan työsopimuslain 41 §:n 1 momentin nojalla irtisanoa työntekijät voinut suorittaa sen täydentämällä kunkin työntekijän kohdalta lopulliseksi irtisanomistahdonilmaisuksi toimitusjohtajan suorittaman ehdollisen irtisanomisen, josta on käynyt ilmi työsopimuksen päättyminen konkurssiin joutumisen johdosta 14 päivän irtisanomisajalla.\n        Väliaikainen pesänhoitaja on käynyt 14.3.1990 työpaikalla ja keskustellut pääluottamusmies E:n kanssa. E:n on pitänyt konkurssipesän edustajan lausumasta käsittää, että pesä tarkoittaa irtisanoa työntekijät konkurssin perusteella 14 päivän irtisanomisajalla. Kanteessa tarkoitetuista työntekijöistä E on näin tullut irtisanotuksi 14.3.1990.\n        Sanotussa keskustelussa on ollut läsnä myös muita työntekijöitä, mutta on jäänyt selvittämättä, ketkä kanteessa tarkoitetuista muista työntekijöistä ovat olleet paikalla. Siten ei ole selvitetty, että muut työntekijät kuin E olisi lopullisesti irtisanottu 14.3.1990.\n        Konkurssipesän uskottu mies on ilmoittanut lähettäneensä 23.3.1990 postitse kaikille työntekijöille ilmoituksen, jonka mukaan työntekijöiden irtisanominen on työsopimuslain 41 §:n perusteella konkurssin johdosta tapahtunut 9.3.1990 ja irtisanomisaika on ollut kaksi viikkoa. Uskotun miehen ilmoitusta voidaan pitää uskottavana. Vaikka ilmoituksessa on virheellisesti katsottu irtisanomisajan alkaneen jo ehdollisesta ilmoituksesta 9.3.1990, siitä on kuitenkin ilmennyt konkurssipesän tarkoitus irtisanoa työntekijät konkurssin perusteella. Kun muun selvityksen puuttuessa työntekijöiden voidaan katsoa saaneen ilmoituksen seitsemän päivän kuluttua niiden lähettämisestä, konkurssipesän muihin työntekijöihin kuin E:hen kohdistama työsopimuksen päättämistä konkurssin perusteella tarkoittanut tahdonilmaisu on tapahtunut 30.3.1990.\n        Työntekijät ovat tienneet, että yhtiön omaisuus on luovutettu konkurssiin. Selvitystä on esitetty siitä, että yhtiön koneita on jo ennen 23.3.1990 viety pois yhtiön tiloista ja työpaikka on mainittuna päivänä suljettu. Nämä seikat huomioon ottaen konkurssipesän kerrotulla menettelyllä on sellainen yhteys yhtiön konkurssiin joutumiseen, että sillä on vielä 30.3.1990 ollut oikeus konkurssin perusteella päättää työsopimukset. Kun irtisanomisajan palkan maksaa pääsääntöisesti konkurssipesä myös silloin kun työsuhteet on irtisanonut työnantaja ennen konkurssin alkamista, pesällä on ollut oikeus vielä 30.3.1990 saattaa irtisanomisaika päättymään 14 päivän kuluttua irtisanomisesta. Toisaalta työntekijät eivät ole näissä olosuhteissa olleet velvollisia oma-aloitteisesti saapumaan 23.3.1990 jälkeen työpaikalle konkurssipesän käytettäväksi.\n        Edellä lausutun perusteella nyt kysymyksessä olevilla työntekijöillä on ollut oikeus saada hyväkseen irtisanomisaika, joka on päättynyt neljäntoista päivän kuluttua E:n osalta 14.3.1990 ja muiden työntekijöiden osalta 30.3.1990 lukien. Konkurssipesä on vastuussa myös B:lle, C:lle, D:lle, F:lle, H:lle, I:lle, J:lle, K:lle, L:lle, M:lle, N:lle, O:lle, P:lle, Q:lle, S:lle, T:lle, U:lle, V:lle, W:lle, X:lle ja Z:lle yhtiön suorittaman irtisanomisen perusteella konkurssin ajalta maksamatta olevista irtisanomisajan palkoista ajalta 24. - 30.3.1990.\n        Laskettaessa viimeksi mainituille työntekijöille maksettavia irtisanomisajan palkkoja ajalta 24.3. -13.4.1990 ja E:lle ajalta 24. - 28.3.1990 Korkein oikeus ottaa huomioon sen, että asianosaisten hyväksymissä laskentaperusteissa on ajalta 24.3. - 9.5.1990 vaadittu irtisanomisajan palkkoja 240 työtunnilta tai 30 työpäivältä. Irtisanomisajan palkan määräytymisperusteena on siten käytetty E:n osalta 3 työpäivää eli 24 tuntia ja muiden työntekijöiden osalta 14 työpäivää eli 112 tuntia.\n        Kanteessa tarkoitetut työntekijät ovat saaneet vuosilomakorvauksen 23.3.1990 saakka. Irtisanomisajalta saamatta jäänyttä vuosilomaetuutta koskevan vaatimuksen laskentaperusteista on pääteltävissä, että vaatimus on tarkoittanut yhden kuukauden eli huhtikuun 1990 vuosilomakorvausta. Kun E:llä on ollut oikeus saada hyväkseen irtisanomisaika vain 28.3.1990 saakka sekä muilla nyt kysymyksessä olevilla työntekijöillä 13.4.1990 saakka, mihin mennessä huhtikuussa ei ole ollut vuosilomalain 3 §:n 1 ja 3 momentissa edellytettyä neljäätoista työpäivää, esitetyistä vaatimuksista ja selvityksistä ei ilmene perustetta, jonka mukaan puheena olevilla työntekijöillä olisi oikeus vaadittuun vuosilomakorvaukseen.\n        Näin ollen yhdistykselle saatavansa siirtäneillä työntekijöillä on ollut oikeus saada heille jo maksettujen irtisanomisajan palkkojen lisäksi irtisanomisajan palkkoja yhteensä 136 164,02 markkaa. Kun hovioikeuden tuomiota on muutettu, hylätään konkurssipesän vaatimus vastauskulujensa korvaamisesta.\n      \n      \n        Tuomiolauselma\n        Hovioikeuden tuomiota muutetaan.\n        Konkurssipesä velvoitetaan suorittamaan yhdistykselle irtisanomisajan palkkoja 136 164,02 markkaa ja korkoa 16 prosenttia 1 437,12 markalle 28.3.1990 lukien ja 134 726,90 markalle 13.4.1990 lukien sekä korvaamaan yhdistyksen oikeudenkäyntikulut raastuvanoikeudessa 15 000 markalla 16 prosentin korkoineen 5.9.1991 lukien. Valtiota vastaan vahvistetaan, että yhdistyksellä on konkurssipesältä 136 164,02 markan saatava 1 437,12 markalle 28.3.1990 ja 134 726,90 markalle 13.4.1990 lukien laskettavine 16 prosentin korkoineen.\n        \n          Ratkaisuun osallistuneet: presidentti Heinonen, oikeusneuvokset Paasikoski, Suhonen, Raulos ja Pellinen\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1993:117"
  ],
  "description": [
    "http://data.finlex.fi/voc/kko/fin/f28a6de1",
    "http://data.finlex.fi/voc/kko/swe/2a9df02d",
    "http://data.finlex.fi/voc/kko/swe/3f875c9c",
    "http://data.finlex.fi/voc/kko/swe/63caae30",
    "http://data.finlex.fi/voc/kko/fin/53f60f79"
  ],
  "judgmentNumber": [
    "117"
  ],
  "date": [
    "1993-04-06"
  ],
  "issued": [
    "1993-09-28"
  ],
  "creator": [
    "http://data.finlex.fi/common/KKO"
  ],
  "year": [
    "1993"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}