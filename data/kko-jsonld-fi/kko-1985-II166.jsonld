{
  "@id": "sfecli:kko/1985/II166",
  "languageVersion": [
    {
      "@id": "sfecli:kko/1985/II166/fin",
      "title_fi": [
        "KKO:1985-II-166"
      ],
      "abstract_fi": [
        "\n    Puhelinteknisen seurannan ja sen tuloksen tarkistamisen sekä valtion teknillisen tutkimuskeskuksen seurantamenettelyn luotettavuudesta antaman tutkimusselostuksen perusteella katsottiin selvitetyksi, että eräät häirintäpuhelut olivat tulleet syytetyn asunnossa olleesta puhelimesta. Huomioon ottaen todistajanlausumat ja niitä tukevat kalenterimerkinnät, joiden luotettavuutta ei ollut aihetta epäillä, ei kuitenkaan katsottu selvitetyksi, että syytetty olisi soittanut kysymyksessä olevia puheluja. Syyte kotirauhan häiritsemisestä hylättiin.\n    Ään.\n  "
      ],
      "hasFormat": {
        "@id": "sfecli:kko/1985/II166/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Syyte Vantaan kihlakunnanoikeudessa\n        Virallinen syyttäjä on kertonut, että Marja C oli Vantaalla vuonna 1982 ilmeisenä tarkoituksenaan Erkki R:n ja Riitta R:n häiritseminen ainakin viitenä kertana eli 11.3, 25.5, 28.6. sekä 6.7. aiheuttanut näille puhelinsoiton. Tämän vuoksi syyttäjä on vaatinut C:lle rangaistusta jatketusta kotirauhan häiritsemisestä.\n      \n      \n        Asianomistajien vaatimukset\n        Erkki ja Riitta R ovat yhtyneet syytteeseen ja yhteisesti vaatineet häirintäsoittojen seurannasta ajalla 12.2. - 13.10.1982 1.340 markkaa ja henkisestä kärsimyksestä 10.000 markkaa sekä korvausta oikeudenkäyntikuluistaan. Lisäksi Erkki R on vaatinut korvausta työajan menetyksestä 300 markkaa. Riitta R on kertonut, että hän oli merkinnyt muistiin häirintäsoittoja 20.1. - 27.7.1982 väliseltä ajalta yhteensä 37 päivänä, mutta ainoastaan syytteessä mainitut soitot oli saatu seuratuiksi. Riitta R on myös kertonut seurannan onnistuttua tunnistaneensa Marja C:n äänen.\n      \n      \n        Kihlakunnanoikeuden päätös 9.5.1983\n        Kihlakunnanoikeus on kuultuaan C:tä syytteestä lausunut, että Helsingin Puhelinyhdistyksen ilmoituksen mukaan Erkki R:n puhelinliittymään tulleet soitot, joista oli ilmoitettu yhdistykselle 11.3. kello 8.17, 25.5. kello 22.30, 10.6. kello 02.14, 28.6. kello 8.50 ja 6.7. kello 8.39, oli voitu teknisesti paikantaa siten, että yhteys oli ollut Klaus C:n eli Marja C:n aviomiehen liittymästä. Puhelinyhdistyksen antamassa lausunnossa oli yksityiskohtaisesti selostettu häirintäsoittojen seurantamenettelyä ja todettu, että teknisesti seurantamenettely johti täysin luotettavaan lopputulokseen. Edelleen oli todettu, että koska menettelyyn kuului häirintäsoittojen selvittäminen useana eri päivänä, jolloin eri henkilöt olivat yhdistyksessä työvuorossa, oli mahdotonta, että seurantatulokseen olisi päädytty muulla tavoin kuin teknisellä seurannalla. Vielä oli kerrottu, että C:n puolisoiden talojakamo oli tarkastettu ja oli todettu, ettei siitä ollut soitettu C:n numerolla. Niin ikään oli tarkastettu Haukilahden puhelinkeskuksen valvontaraportit ja oli todettu, että raporttien mukaan keskuksessa ei ollut käyty kysymyksessä olevina aikoina. Puhelinyhteyden muissa osissa ei ollut mahdollista kytkeytyä puhelinverkkoon siten, että saataisiin keinotekoisesti aikaan puhelinsoittoja C:n numerosta R:n numeroon.\n        Toisaalta kihlakunnanoikeudessa kuulustellut todistajat olivat kertoneet Marja C:n olleen heidän seurassaan kaikkina niinä ajankohtina, jolloin puhelinyhdistyksen jäljittämät puhelut oli soitettu. Aarne S, joka oli kertonut olleensa Marja C:n perhetuttava jo kymmenen vuoden ajan, oli kertonut olleensa tämän seurassa 10.3. kello 17.00 alkaen 12.3. iltaan, jona aikana oli oltu Leivonmäellä, sekä 5.7. kello 18.30 alkaen 7.7. iltaan, jolloin oli oltu pääasiassa Leivonmäellä. Sirkka N oli kertonut olleensa Marja C:n seurassa kotonaan ja ravintolassa 25.5. kello 20.00 - 24.00. Marja C:n äiti oli kertonut tämän olleen hänen luonaan 9.6. illasta 10.6. iltapäivään. Klaus C oli kertonut olleensa 28.6. aamulla kotona vaimonsa kanssa ja että tämä ei olisi voinut soittaa hänen huomaamattaan. Ennen kello 8:aa oli lähdetty Klaus C:n isän luokse Helsinkiin Kasarminkadulle, jonne Marja C oli jäänyt auttamaan. Hän ei olisi voinut ehtiä takaisin kotiin Espooseen ennen kello 8.50.\n        Todistajia oli useaan kertaan muistutettu totuusvelvollisuudesta ja väärän lausuman aiheuttamasta rangaistusuhasta, mutta he olivat siitä huolimatta pysyneet kertomuksissaan ja selittäneet varmasti muistavansa kertomansa tapahtumat.\n        Näyttöä harkittaessa oli ensisijaisesti asetettava vastakkain puhelinyhdistyksen seurannan lopputulos ja mainittujen todistajien lausumat. Kihlakunnanoikeus piti puhelinyhdistyksen seurantaselvitystä erittäin luotettavana, kun sen sijaan henkilötodistajat olivat saattaneet erehtyä päivämäärien ja ajankohtien suhteen. Kihlakunnanoikeus lähti siitä, että kysymyksessä olevat soitot oli todella soitettu C:n numerosta. Yleisen elämänkokemuksen valossa oli äärimmäisen epätodennäköistä, että joku muu kuin Marja C olisi voinut soittaa kyseiset soitot C:n puolisoiden asunnosta heidän tietämättään ja poissa ollessaan. Marja C ei ollut ilmoittanut ketään henkilöä, jolla olisi voinut olla sellainen mahdollisuus. Muutoin olisi myös Riitta R:n pitänyt valehdella kertoessaan tunnistaneensa Marja C:n äänen seurannan onnistuttua. Kihlakunnanoikeus on siten katsonut näytön kokonaisuudessaan osoittavan, että Marja C oli soittanut mainitut puhelinsoitot.\n        Tämän vuoksi kihlakunnanoikeus on, hyläten esitetyt vaatimukset enemmälti, rikoslain 24 luvun 3a §:n nojalla tuominnut Marja C:n jatketusta kotirauhan häiritsemisestä 30:een 41 markan määräiseen päiväsakkoon eli maksamaan sakkoa 1.230 markkaa ja velvoittanut hänet suorittamaan Erkki ja Riitta R:lle yhteisesti korvaukseksi häirintäsoittojen seurannasta 1.340 markkaa sekä henkisestä kärsimyksestä 1.000 markkaa eli yhteensä 2.340 markkaa ja oikeudenkäyntikuluista, joihin sisältyi Erkki R:n työansion menetyksestä vaatimat 300 markkaa, 2.500 markkaa. Lisäksi Marja C on velvoitettu korvaamaan valtiolle sen varoista maksetut todistelukustannukset 912 markkaa.\n      \n      \n        Helsingin hovioikeuden päätös 1.1.1984\n        Hovioikeus, jonka tutkittavaksi Marja C oli valittamalla saattanut jutun, on lausunut, että todistajat S, N, Marja C:n äiti ja Klaus C olivat kihlakunnanoikeudessa ilmoittaneet heidän kertomuksiensa Marja C:n olinpaikasta syytteessä tarkoitettuina aikoina perustuneen heidän tekemiinsä kalenterimerkintöihin. Marja C oli toimittanut hovioikeudelle jäljennökset sanotuista merkinnöistä. Niiden luotettavuutta ei ollut aihetta epäillä. Helsingin Puhelinyhdistyksen häirintäsoittojen teknistä seurantaa koskevat lausunnot, joiden sisältöä ei ollut todistajien vahvistettu, eivät sinänsä osoittaneet, että Marja C olisi aiheuttanut syytteessä tarkoitetut puhelinsoitot. Koska siten oli jäänyt näyttämättä, että Marja C olisi syyllistynyt jatkettuun kotirauhan häiritsemiseen, hovioikeus on hylännyt syytteen ja vapauttanut Marja C:n rangaistuksesta ja velvollisuudesta suorittaa Erkki ja Riitta R:lle tuomittuja korvauksia häirintäsoittojen seurannasta, henkisestä kärsimyksestä ja oikeudenkäyntikuluista sekä korvata valtiolle sen varoista maksettuja 912 markan todistelukustannuksia, jotka jäivät valtion vahingoksi.\n      \n    \n    \n      VAATIMUKSET, VALITUSLUVAN MYÖNTÄMINEN JA VÄLITOIMET\n      Erkki ja Riitta R ovat pyytäneet valituslupaa sekä toistaneet kihlakunnanoikeudessa esittämänsä rangaistusvaatimukset 11.3., 25.5., 10.6. ja 28.6. tapahtuneista puheluista ja kaikki korvausvaatimuksensa. Muutoksenhaun määräajan jälkeen Erkki R on toimittanut tänne Valtion teknillisen tutkimuskeskuksen tutkimusselostuksen. Ennen R:n puolisoiden hakemuksen ratkaisemista on Marja C:ltä ja viralliselta syyttäjältä pyydetty ja saatu hakemuksen ja mainitun tutkimusselostuksen johdosta vastaus. Valituslupa on myönnetty 2.5.1985.\n      \n        Menettelyratkaisu\n        Korkein oikeus ottaa oikeudenkäymiskaaren 30 luvun 18 §:n nojalla huomioon edellä mainitun tutkimusselostuksen jo alioikeudessa esitetyn todisteen luotettavuudesta, koska siihen on erityistä syytä.\n      \n    \n    \n      KORKEIMMAN OIKEUDEN RATKAISU\n      \n        Perustelut\n        Erkki ja Riitta R ovat tyytyneet kihlakunnanoikeuden päätökseen, jolla heidän vahingonkorvausvaatimuksensa henkisestä kärsimyksestä on hylätty 1.000 markan ylittävältä osalta.\n        Helsingin Puhelinyhdistys on puhelinteknisin laittein seurannut R:n puolisoiden puhelinliittymän numeroon tulleet puhelut 11.3., 25.5, 10.6. ja 28.6.1982. Seurannan mukaan puhelut ovat tulleet Klaus C:n puhelinliittymän numerosta. Yhdistyksen suorittaman tarkastuksen perusteella on lisäksi pääteltävissä, että puhelut on soitettu C:n puolisoiden asunnosta. Valtion teknillinen tutkimuskeskus on tutkinut yhdistyksen seurantamenetelmää. Tutkimusselostuksen mukaan menetelmä on luotettava. Korkein oikeus katsoo näillä perusteilla selvitetyksi, että edellä mainitut puhelut R:n puolisoiden puhelinliittymään ovat tulleet C:n puolisoiden asunnossa olleesta puhelimesta. Ottaen huomioon hovioikeuden päätöksessä mainitun näytön Korkein oikeus sitä vastoin ei katso selvitetyksi, että Marja C olisi soittanut kysymyksessä olevia puheluja.\n      \n      \n        Päätöslauselma\n        Korkein oikeus jättää 1.000 markkaa ylittävältä osalta tutkimatta Erkki ja Riitta R:n vaatimuksen henkisen kärsimyksen korvaamisesta. Korkein oikeus ei muuta hovioikeuden päätöksen lopputulosta.\n      \n      \n        Eri mieltä olevan jäsenen lausunto\n        Oikeusneuvos Hiltunen: Menettelyratkaisun osalta olen samaa mieltä kuin enemmistö.\n        Erkki ja Riitta R:n vahingonkorvausvaatimuksen osittaisesta tutkimatta jättämisestä olen Korkeimman oikeuden päätöksestä ilmenevällä kannalla.\n        Helsingin Puhelinyhdistyksen suorittaman puhelinseurannan ja tarkastuksen sekä valtion teknillisen tutkimuskeskuksen toimittaman yhdistyksen seurantamenetelmää koskevan tutkimuksen perusteella katson kuten enemmistökin luotettavasti selvitetyksi, että Erkki ja Riitta R:n puhelinliittymään tulleet puhelut 11.3., 25.5., 10.6. ja 28.6.1982 on soitettu Marja C:n puolison Klaus C:n puhelinliittymästä.\n        Asiassa suoritetussa poliisitutkinnassa Marja C on kiistänyt häirinneensä R:n puolisoiden kotirauhaa puhelinsoitoillaan. Hän ei siinä vaiheessa yksityiskohtaisesti ole puuttunut Helsingin Puhelinyhdistyksen kirjeestä ilmeneviin häirintäpuheluihin. Tuolloin Marja C on pitänyt ainoana mahdollisuutena, mikäli häirintäsoittojen tekninen seuranta ylimalkaan pystyisi paikantamaan soittajan puhelinliittymän, että joku ulkopuolinen henkilö hänen tietämättään on käyttänyt C:n puolisoiden puhelinta. Poliisitutkinnan jälkeen R:n puolisoiden puhelinliittymään ei ole tullut häirintäpuheluja.\n        Marja C on syytteessä mainittuun aikaan asunut kahdestaan aviomiehensä kanssa. Hänen miehensä on työnsä vuoksi joutunut paljon oleskelemaan ulkomailla. Alussa mainittujen häirintäsoittojen aikoihin Marja C:n mies on vain kerran ollut kotimaassa.\n        Kihlakunnanoikeudessa kuullut todistajat ovat yhdensuuntaisesti kertoneet, että häirintäpuhelujen aikoihin Marja C on ollut todistajien seurassa poissa kotoa. Jo silloin todistajat ovat ilmoittaneet heidän kertomustensa Marja C:n olinpaikoista syytteessä tarkoitettuina aikoina perustuvan todistajien omiin kalenterimerkintöihin. Marja C on toimittanut hovioikeudelle jäljennökset näistä merkinnöistä.\n        Jutussa esitetty tekninen selvitys häirintäpuhelujen jäljitysmenetelmästä kiistatta sitoo syytteenalaiset puhelinsoitot C:n puolisoiden huoneistossa olleeseen puhelinliittymään. Näissä olosuhteissa on muuta näyttöä punnittaessa ensisijaista se, mikä painoarvo jutussa kuultujen todistajien kertomuksille on annettava. Marja C:n syyttömyyden puolesta kertoneet todistajat ovat olleet joko hänen lähisukulaisiaan tai muuten hänen läheisiä ystäviään. Nämä henkilötodistajat ovat heitä useita kuukausia Marja C:n tapaamisten jälkeen kuulusteltaessa saattaneet erehtyä päivämäärien ja ajankohtien suhteen. Oikeuselämässä on sitäpaitsi epätavallista, että jutun ratkaisun kannalta tärkeät todistajat kaikki samassa jutussa pystyvät omilla kalenterimerkinnöillään näennäisesti tukemaan kertomuksiaan. Se Marja C:n itsensä esittämä mahdollisuus taas, että joku ulkopuolinen henkilö C:n puolisoiden asunnosta käsin olisi syyllistynyt kyseisiin häirintäpuheluihin, edellyttäisi paitsi huoneiston avainta myös tuon henkilön halua saattaa Marja C epäilyksenalaiseksi puheluihin. Tämänkaltainen toiminta vaatisi tuolta tuntemattomalta soittajalta myös Marja C:n työ- ja yksityiselämän tarkkaa tuntemista ja seurantaa. Sitäpaitsi sivullisen henkilön liikkuminen C:n puolisoiden huoneistossa jopa öiseen aikaan aiheuttaisi tuolle oletetulle soittajalle vakavia riskejä joutua epäillyksi muihinkin rikoksiin. Näissä olosuhteissa on siis hyvin epätodennäköistä, että joku ulkopuolinen henkilö C:n puolisoiden asunnosta käsin olisi aiheuttanut mainitut häirintäpuhelut.\n        Puhelinhäirintä ei aina edellytä siihen syyllistyvässä henkilössä tiedostettua motivointia. Tässä tapauksessa Marja C on ennen R:n puolisoiden avioitumista joitakin kertoja tavannut Erkki R:ää. Riitta R ja Marja C ovat monivuotisia työtovereita. Oikeudelle jättämässään kirjoituksessa Marja C on kertonut heillä olleen keskenään hankaluuksia työasiassa. Riitta R:n mainitsema puhelinkeskustelu 13.7.1982 Marja C:n kanssa, jonka aitoutta ei ole syytä epäillä, viittaa siihen, että Marja C:n tarkoitus ainakin sillä kertaa on ollut saattaa Riitta R mustasukkaiseksi miehestään.\n        Edellä esittämäni arvion perusteella katson jutun näytön kokonaisuudessaan, huolimatta Marja C:n syyttömyyttäkin tukevasta aineistosta, osoittavan, että Marja C on omasta kotinumerostaan soittanut sanotut häirintäpuhelut.\n        Näillä ja muutoin kihlakunnanoikeuden päätöksestä ilmenevillä perusteilla katson, että Marja C on syyllistynyt niihin neljään häirintäpuheluun, joista R:n puolisot ovat vielä täällä vaatineet hänelle rangaistusta.\n        Edellä mainituilla perusteilla, kumoten hovioikeuden päätöksen, jätän asian kihlakunnanoikeuden päätöksen lopputuloksen varaan. Velvoitan Marja C:n korvaamaan Erkki ja Riitta R:n yhteiset oikeudenkäyntikulut Korkeimmassa oikeudessa 1.000 markalla.\n        \n          Ratkaisuun osallistuneet: presidentti Olsson, oikeusneuvokset Nybergh, Aro ja Roos\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1985:II166"
  ],
  "description": [
    "http://data.finlex.fi/voc/kko/swe/f081768f"
  ],
  "judgmentNumber": [
    "II166"
  ],
  "date": [
    "1985-06-26"
  ],
  "issued": [
    "1985-10-23"
  ],
  "creator": [
    "http://data.finlex.fi/common/KKO"
  ],
  "year": [
    "1985"
  ],
  "subject": [
    "http://data.finlex.fi/common/Siviiliasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}