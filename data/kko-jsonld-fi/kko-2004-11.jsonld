{
  "@id": "sfecli:kko/2004/11",
  "languageVersion": [
    {
      "@id": "sfecli:kko/2004/11/fin",
      "title_fi": [
        "KKO:2004:11"
      ],
      "abstract_fi": [
        "\n    Käräjäoikeus oli ratkaissut maanvuokrasopimusta koskevan vuokranantajan eli A Oy:n ja vuokralaisena olleen kiinteistöosakeyhtiö B:n välisen riita-asian. Asian ollessa vireillä hovioikeudessa C Oy oli ostanut pakkohuutokaupassa vuokrasopimuksen kohteena olevat kiinteistöt. C Oy ilmoittautui hovioikeudessa väliintulijaksi. Kysymys C Oy:n oikeudesta vedota uuteen oikeudenkäyntiaineistoon.\n    Mainittu pitkäaikainen maanvuokrasopimus oli syntynyt olosuhteissa, joissa sekä A Oy:ssä että kiinteistöosakeyhtiö B:ssä määräysvaltaa käyttänyt G Oy oli voinut määrätä sopimusehdoista. G Oy oli sittemmin myynyt B:n osakkeita ulkopuolisille. B:n katsottiin sitoutuneen suorittamaan vuokraa, joka oli huomattavasti korkeampi kuin käypä vuokra. Kysymys vuokran määrää koskevan sopimusehdon sovittelusta.\n    OK 18 luku 10 § 2 mom\n    OK 25 luku 17 § 1 mom\n    MaanvuokraL 4 § 2 mom\n    MaanvuokraL 7 § 3 mom\n  "
      ],
      "hasFormat": {
        "@id": "sfecli:kko/2004/11/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Espoon käräjäoikeudessa\n        Kiinteistö Oy Lintuvaaran Linturivi (Linturivi) kertoi Liikekiinteistöt Oy Espoon Lintuvaaraa (Liikekiinteistöt) vastaan ajamassaan kanteessa, että se oli 19.11.1993 tehdyllä vuokrasopimuksella vuokrannut Liikekiinteistöiltä Espoon kaupungin Suurhuopalahden kylässä olevat kaksi tilaa. Vuokra-ajaksi oli sovittu 100 vuotta ja elinkustannusindeksiin sidotun vuokran määräksi 220 000 markkaa vuodessa.\n        Sekä Linturivi että Liikekiinteistöt oli perustettu 14.10.1993. Kummankin yhtiön perustajana oli ollut Geoferm Oy, joka oli myös merkinnyt molempien yhtiöiden koko osakekannan. Vuokrasopimusta tehtäessä yhtiöt olivat olleet rekisteröimättömiä. Vuokrasopimuksen oli molempien yhtiöiden puolesta allekirjoittanut Kari L ilmoittaen toimivansa Linturivin puolesta hallituksen puheenjohtajana ja Liikekiinteistöjen puolesta toimitusjohtajana.\n        Geoferm Oy oli marraskuussa 1993 ostanut vuokrasopimuksessa tarkoitetun maa-alueen sillä sijaitsevine rakennuksineen perustettavien yhtiöiden lukuun 1 650 000 markan kauppahinnalla. Perustettuaan Linturivin ja Liikekiinteistöt Geoferm Oy oli myynyt uusille osakkeenomistajille Linturivin osakkeita, jotka oikeuttivat tiettyjen huoneistojen hallintaan. Geoferm Oy oli siten toiminut perustajaurakoitsijan tavoin.\n        Kohteen käyväksi vuokraksi oli arvioitu marraskuun 1993 tasolla 65 000 markkaa vuodessa ja 60 000 markkaa vuodessa toukokuussa 1999. Maanvuokrasopimuksen mukainen vuokra oli siten lähes nelinkertainen käypään vuokraan verrattuna. Vuokran määrää koskeva sopimusehto ei ollut syntynyt normaalilla tavalla kysynnän ja tarjonnan perusteella, vaan vuokratason oli määritellyt silloin vielä rekisteröimättömissä yhtiöissä yksin määräysvaltaa käyttänyt Geoferm Oy edustajanaan Kari L. Vuokrasopimuksen vuokran määrää koskevan ehdon oli näissä olosuhteissa katsottava olevan maanvuokrasuhteissa noudatettavan hyvän tavan vastaista ja muutoin kohtuutonta.\n        Linturivi vaati, että vuokran määrää koskevaa ehtoa sovitellaan siten, että vuokran vuotuiseksi määräksi vuokrasuhteen alkaessa vahvistetaan 65 000 markkaa vuodessa.\n      \n      \n        Vastaus\n        Liikekiinteistöt kiisti kanteen. Ehto ei ollut kohtuuton. Ottaen huomioon oikeustoimen koko sisältö ja tarkoitus sekä maanvuokrasopimuksen osapuolten ja Liikekiinteistöjen velkojien asema sovittelulle ei ollut edellytyksiä. Sovitteluvaatimusta ei myöskään ollut tehty kohtuullisessa ajassa maanvuokrasopimuksen allekirjoittamisesta.\n      \n      \n        Käräjäoikeuden tuomio 31.5.2000\n        Maanvuokralain 4 §:n 2 momentin mukaan vuokrasopimuksen ehtoa voidaan sovitella, jos vuokrasopimusehdon katsotaan olevan maanvuokrasuhteissa noudatettavan hyvän tavan vastaista tai muutoin kohtuutonta. Vuokranmaksua koskevan ehdon sovittelua koskevassa lain 7 §:n 3 momentissa viitataan 4 §:n 2 momenttiin. Maanvuokrasopimusta voidaan sovitella siitä riippumatta, onko sopimusehto ollut jo alunperin kohtuuton vai onko se vasta myöhemmin muodostunut sellaiseksi.\n        Linturivin ja Liikekiinteistöt oli perustanut 14.10.1993 Geoferm Oy. Perustamiskirjat oli allekirjoittanut Geoferm Oy:n toimitusjohtaja Kari L ja Geoferm Oy oli merkinnyt molempien yhtiöiden osakekannan kokonaan. Geoferm Oy oli omistanut Liikekiinteistöt sen jälkeenkin yksin, kun taas Linturiviin oli tullut vähitellen ulkopuolisia osakkeenomistajia.\n        Linturivi oli merkitty kaupparekisteriin 9.2.1994 ja sen ensimmäiseen hallitukseen olivat kuuluneet Kari L puheenjohtajana ja Petri A sekä Raimo J varsinaisina jäseninä. Myös yhtiön isännöitsijänä oli 9.2.1994 - 28.11.1995 toiminut Kari L.\n        Liikekiinteistöt oli merkitty kaupparekisteriin 16.3.1994 ja sen ensimmäisen hallituksen olivat muodostaneet Kari L varsinaisena jäsenenä ja Petri A varajäsenenä. Kari L oli toiminut myös yhtiön toimitusjohtajana sen rekisteröimisestä lähtien aina tammikuuhun 1999, jolloin yhtiö oli päätetty asettaa selvitystilaan.\n        Vuokrasopimuksen oli molempien yhtiöiden puolesta allekirjoittanut Kari L.\n        Geoferm Oy oli marraskuussa 1993 ostanut kysymyksessä olleen maa-alueen rakennuksineen perustettavien yhtiöiden lukuun 1 650 000 markan kauppahinnalla. Perustettuaan yhtiöt Geoferm Oy oli myynyt uusille osakkeenomistajille Linturivin osakkeita, jotka oikeuttivat tiettyjen rakennuksessa sijaitsevien huoneistojen hallintaan. Geoferm Oy oli täten toiminut kohteessa perustajaurakoitsijan tavoin.\n        Vuokran määrä ei ollut muodostunut normaalilla tavalla kysynnän ja tarjonnan perusteella, vaan vuokratason oli määritellyt molemmissa yhtiöissä yksin määräysvaltaa käyttänyt Geoferm Oy.\n        Käräjäoikeus piti sille kohteen vuokratasosta esitettyä arviolausuntoa, jonka laatijaa oli kuultu asiassa todistajana, luotettavana ja totesi, että muuta arviota ei ollut esitetty.\n        Käräjäoikeus katsoi, että vuokrasopimuksen vuokran määrää koskevan ehdon soveltamisen oli näissä olosuhteissa katsottava olevan maanvuokrasuhteissa noudatettavan hyvän tavan vastaista ja kohtuutonta. Sopimusehtoa oli jo vuokrasopimuksen solmimisesta lähtien pidettävä kohtuuttomana.\n        Näillä perusteilla käräjäoikeus vahvisti vuosittaisen vuokran määräksi 65 000 markkaa vuonna 1993. Käräjäoikeus määräsi alennetun vuokran tulemaan voimaan 1.1.2000.\n        Asian on ratkaissut käräjätuomari Erkki Koivula.\n      \n      \n        Muutoksenhaku Helsingin hovioikeudessa\n        Liikekiinteistöt valitti hovioikeuteen ja vaati, että kanne hylätään.\n        Leppävaaran Leppäkärki Oy (Leppäkärki) pyysi hovioikeuteen antamassaan hakemuksessa, että se oikeutetaan väliintulijana osallistumaan oikeudenkäyntiin, ja vaati, että kanne hylätään. Hakemuksessaan se viittasi muun muassa hankkimaansa lausuntoon maa-alueen käyvästä vuokrasta.\n        Hovioikeus lausui päätöksessään 10.1.2002, että Leppäkärki oli 15.1.2001 ostanut kiinteistöt, joita koskevasta maanvuokra-asiasta hovioikeudessa oli kysymys, ja myönsi sille itsenäisen puhevallan asiassa. Lisäksi hovioikeus lausui, että Leppäkärki oli ostanut kiinteistöt vasta käräjäoikeuden tuomion antamisen jälkeen eikä siten ollut voinut esittää asiassa vaatimuksia taikka vedota seikkoihin ja todisteisiin vielä käräjäoikeudessa. Asiassa annettu tuomio oli voimassa Leppäkärkeä kohtaan samalla tavoin kuin jos se olisi annettu oikeudenkäynnissä, jossa yhtiö olisi ollut asianosaisena. Hovioikeus katsoi, ettei Leppäkärjen oikeus vedota hovioikeudessa seikkoihin ja todisteisiin ollut edellä mainituissa olosuhteissa riippuvainen jutun alkuperäisten asianosaisten käräjäoikeudessa suorittamista toimenpiteistä. Leppäkärki voi näin ollen vedota myös sellaisiin seikkoihin ja todisteisiin, joihin asiassa ei ollut käräjäoikeudessa vedottu.\n      \n      \n        Hovioikeuden tuomio 19.2.2002\n        Maanvuokralain 4 §:n 2 momentin mukaan, jos vuokrasopimusehdon soveltamisen katsotaan olevan maanvuokrasuhteissa noudatettavan hyvän tavan vastaista tai muutoin kohtuutonta, voidaan ehtoa sovitella tai jättää se huomioon ottamatta. Lain 7 §:n 3 momentin mukaan edellä mainittu koskee myös maksuehtoa.\n        Maanvuokralain esitöiden (HE 55/1973 vp s. 2) mukaan 7 §:n 3 momentti tarkoitti lähinnä kohtuuttoman, kiskomiseen johtavan tai kohtuuttoman alhaisen vuokramaksun aiheuttavan maksuehdon oikaisemista sovittelulla siten, ettei suoritettava vuokra olisi enää kohtuuton. Säännöksellä ei hallituksen esityksen mukaan kuitenkaan tarkoitettu sitä, että vuokran tulisi olla \"käyvän\" vuokran mukainen, vaan ainoastaan sitä, että se ei saa olla kohtuuton. Monissa tapauksissa, kuten liike-elämässä, tuli lain esitöiden mukaan voida noudattaa käyvästä vuokratasosta poikkeaviakin vuokria.\n        Korkeimman oikeuden ratkaisuissa 1992:192 ja 1994:88 oli suhtauduttu kielteisesti maanvuokran sovitteluvaatimuksiin. Tapauksissa oli kiinnitetty huomiota muun ohessa siihen, että nimellisestä vuokrasta oli sukulaisten kesken sovittu, ja siihen, että kanne oli pantu vireille vasta pitkän ajan kuluttua sopimuksen allekirjoittamisesta. Oikeuskirjallisuudessa oli korostettu osapuolten tarkoituksen merkitystä eli sitä, onko kohtuuttomalta näyttävään lopputulokseen pyritty.\n        Hovioikeus totesi, että siellä kuultujen kahden todistajan arviot kysymyksessä olevan maa-alueen käyvästä vuokrasta poikkesivat olennaisesti toisistaan. Todistajien arvioiden perusteena olleilla lähialueilla muista vastaavanlaisista maa-alueista maksetuilla vuokrilla ja sijoittajien tuottovaatimuksilla ei kuitenkaan ollut olennaista merkitystä arvioitaessa kysymyksessä olevan yksittäisen maanvuokrasopimuksen vuokran määrää koskevan sopimusehdon kohtuuttomuutta.\n        Maanvuokrasopimus oli laadittu kahden tasavertaisen sopimuskumppanin välisessä liikesuhteessa. Sopimuksen oli molempien yhtiöiden puolesta allekirjoittanut sama henkilö, joten vuokran määrään oli päädytty tarkoituksella. Samaa osoitti osaltaan myös hovioikeudessa todistajana kuullun sopimuksen laatineen Raimo J:n kertomus. Vaikka hän ei ollut tullut tietämään vuokran määräytymisperusteita, se oli perustunut molempien osapuolten näkemykseen. Näissä olosuhteissa vuokran määrän ei voitu katsoa olevan maanvuokrasuhteissa noudatettavan hyvän tavan vastainen tai muuten kohtuuton.\n        Näillä perusteilla hovioikeus kumosi käräjäoikeuden tuomion ja hylkäsi kanteen.\n        Asian ovat ratkaisseet hovioikeuden jäsenet Martti Harsia, Heikki Juusela ja Pertti Lattunen. Esittelijä Jussi Sippola.\n      \n    \n    \n      MUUTOKSENHAKU KORKEIMMASSA OIKEUDESSA\n      Linturiville myönnettiin valituslupa. Valituksessaan yhtiö vaati, että hovioikeuden tuomio kumotaan ja asia jätetään käräjäoikeuden tuomion lopputuloksen varaan. Lisäksi se vaati, että asia ratkaistaan ottamatta huomioon Leppäkärjen asiassa hovioikeudessa nimeämiä uusia todistajia ja todisteita ja tämän muutoin vasta hovioikeudessa esittämiä väitteitä.\n      Liikekiinteistöt ei vastannut valitukseen.\n      Leppäkärki vastasi valitukseen ja vaati sen hylkäämistä.\n    \n    \n      KORKEIMMAN OIKEUDEN RATKAISU\n      \n        Perustelut\n        Leppäkärjen oikeus vedota uusiin seikkoihin ja todisteisiin hovioikeudessa\n        Oikeudenkäymiskaaren 25 luvun 17 §:n 1 momentin mukaan valittaja ei saa hovioikeudessa riita-asiassa vedota muihin seikkoihin tai todisteisiin kuin niihin, jotka on esitetty käräjäoikeudessa, paitsi jos hän saattaa todennäköiseksi, ettei hän ole voinut vedota seikkaan tai todisteeseen käräjäoikeudessa tai että hänellä on ollut pätevä aihe olla tekemättä niin. Oikeudenkäymiskaaren 26 luvun 4 §:n 2 momentin mukaan mainittua säännöstä sovelletaan myös valittajan vastapuoleen.\n        Leppäkärki on hyväksytty hovioikeudessa itsenäiseksi väliintulijaksi asiassa, koska se oli käräjäoikeuden tuomion antamisen jälkeen ja valitusajan päätyttyä 15.1.2001 saanut pakkohuutokauppaan perustuvalla saannolla omistukseensa aiemmin Liikekiinteistöille kuuluneet kiinteistöt, joihin kohdistuvasta vuokrasuhteesta asiassa on kysymys. Linturivi on vaatiessaan, ettei Leppäkärjen hovioikeudessa esittämiä uusia seikkoja ja todisteita oteta huomioon, vedonnut siihen, että kysymyksessä on itse asiassa ollut asianosaisseuraanto.\n        Asia koskee vuokran määrän sovittelua maanvuokrasuhteessa, jossa vuokranantaja on edellä mainituin tavoin vaihtunut kiinteistön siirryttyä Liikekiinteistöjen omistuksesta Leppäkärjen omistukseen. Linturivin kanteessaan vaatima vuokran määrän sovittelu kohdistuu sekä siihen ajanjaksoon, jona kiinteistö kuului Liikekiinteistöille, että kiinteistön pakkohuutokaupan jälkeiseen aikaan. Kysymyksessä ei siten ole tyypillinen asianosaisseuraanto, jossa riidan kohteen siirtyessä omistajalta toiselle myös sitä koskevat oikeudet ja velvollisuudet siirtyvät, vaan tässä asiassa annettava ratkaisu koskee sekä Liikekiinteistöjen etua pakkohuutokauppaa edeltäneeltä ajalta että Leppäkärjen etua sen jälkeiseltä ajalta.\n        Leppäkärki on hakemuksessaan hovioikeudessa pyytänyt, että se oikeutetaan osallistumaan väliintulijana oikeudenkäyntiin, koska vuokran määrän sovittelua koskevan tuomion sitova vaikutus ulottuu siihen. Asiassa on kysymys siitä, miten Leppäkärjen asemaa on arvioitava sen ryhtyessä oikeudenkäynnissä toimiin, joihin sillä ei Linturivin mukaan olisi ollut oikeutta.\n        Itsenäisen väliintulijan asemaa koskevan oikeudenkäymiskaaren 18 luvun 10 §:n 2 momentin mukaan, jos tuomio on voimassa väliintulijan hyväksi tai häntä vastaan samalla tavoin kuin jos se olisi annettu oikeudenkäynnissä, jossa hän itse olisi ollut asianosaisena, hänellä on asianosaisen asema oikeudenkäynnissä. Itsenäinen väliintulija saa säännöksen mukaan \"asianosaisen aseman\", mutta hän toimii toisaalta vain jomman kumman asianosaisen puolella, niin kuin saman luvun 8 §:ssä on säädetty. Väliintulijasta ei siten tule jutun asianosaista eikä tuomiota anneta hänen nimissään. Vaikka väliintulijalla on oikeus ryhtyä itsenäisiin oikeudenkäyntitoimiin, ei sanottuun nähden ole perusteltua, että tämä oikeus olisi laajempi kuin sillä asianosaisella, jota hän tukee. Jos väliintulo tapahtuu muutoksenhakuasteessa, on siten katsottava, että väliintulijan oikeutta vedota uusiin seikkoihin tai todisteisiin rajoittaa asianosaisen tavoin edellä selostettu oikeudenkäymiskaaren 25 luvun 17 §:n säännös.\n        Yksinomaan siitä syystä, että Leppäkärjen väliintulo on tapahtunut hovioikeudessa, ei siten voida katsoa, että sillä olisi laajempi oikeus vedota uuteen oikeudenkäyntiaineistoon kuin Liikekiinteistöillä olisi vastaavasti ollut. Koska riita koskee vastikkeen sovittelua pitkäaikaisessa sopimussuhteessa, jossa aiemman ja myöhemmän vuokranantajan edut sekä tuomion vaikutukset kohdistuvat eri ajanjaksoihin, saattavat niiden tarpeet vedota erilaiseen selvitykseen oikeudenkäynnissä kuitenkin poiketa toisistaan. Tämä seikka voidaan ottaa huomioon arvioitaessa sitä, onko Leppäkärjellä ollut oikeudenkäymiskaaren 25 luvun 17 §:n 1 momentissa tarkoitettu pätevä aihe vedota uuteen aineistoon hovioikeudessa.\n      \n      \n        Linturivin väite uudesta seikasta\n        Linturivi on väittänyt Leppäkärjen vedonneen hovioikeudessa uuteen seikkaan, kun se oli maanvuokrasopimuksessa sovitun vuokran määrään vaikuttavana seikkana vedonnut sopimuksen kohdasta 9 ilmenevään vuokranantajan velvollisuuteen vastata tontinmuodostuksen ja lisämaan hankkimisen aiheuttamista kustannuksista.\n        Kuten käräjäoikeuden tuomiosta ilmenee, Liikekiinteistöt on käräjäoikeudessa vastustanut Linturivin vaatimusta vuokran määrän sovittelusta sen kohtuuttomuuden vuoksi katsoen, ettei sovittelulle ole perusteita oikeustoimen koko sisältö ja osapuolten asema huomioon ottaen. Todisteena se on vedonnut maanvuokrasopimukseen, josta edellä mainittu kohdan 9 ehto ilmenee. Vaikka Leppäkärki on Linturivin sovitteluvaatimusta vastustavan kantansa tueksi vasta hovioikeudessa tuonut yksilöidysti esiin vuokrasopimuksen kohtaan 9 sisältyvän ehdon, tällöin ei ole ollut kysymys vetoamisesta uuteen seikkaan. Hovioikeuden menettelyssä ei siten ole tältä osin tapahtunut Linturivin väittämää virhettä.\n      \n      \n        Uudet todisteet hovioikeudessa\n        Liikekiinteistöt ei ole esittänyt käräjäoikeudessa vastanäyttöä vuokran käyvästä tasosta sopimuksen tekohetkellä tai vuokrasopimuksen teko-olosuhteista, eikä se ole tarjonnut selvitystä hovioikeudellekaan. Sen sijaan Leppäkärki on väliintulijana hovioikeudessa vedonnut hankkimaansa, 7.12.2001 päivättyyn lausuntoon ja nimennyt kuultaviksi kaksi todistajaa, toisen lausunnon sisällöstä ja toisen maanvuokrasopimuksen laatimisesta ja vuokran määräytymisperusteista. Leppäkärki ei ole edes väittänyt, ettei Liikekiinteistöt olisi voinut esittää sanottua todistelua käräjäoikeudessa tai että sillä olisi ollut pätevä syy olla tekemättä niin.\n        Kysymyksessä oleva selvitys liittyy toisaalta nyt kysymyksessä olevan maanvuokrasopimuksen määrän sovittelun yleisten edellytysten arviointiin ja toisaalta maanvuokrasopimuksen kohdan 9 merkitykseen, ja selvityksellä on merkitystä erityisesti Leppäkärjen asemalle vuokrasopimuksen nykyisenä osapuolena. Leppäkärki on kuitenkin kiinteistöt ostaessaan voinut ottaa huomioon sen, että vuokrasopimusta koskeva riita-asia oli vireillä, samoin kuin sen, mihin toimiin sen saantomies oli oikeudenkäynnissä ryhtynyt. Tämän vuoksi ei ole riittäviä perusteita katsoa, että Leppäkärjellä olisi ollut pätevä aihe vedota nyt kysymyksessä olevaan näyttöön hovioikeudessa.\n        Hovioikeuden ei olisi siten tullut ottaa mainittua näyttöä vastaan. Tästä seuraa, että tämä näyttö samoin kuin Linturivin hovioikeudessa tarjoamana vastanäyttönä vastaanotettu, 2.1.2002 päivätty lausunto ja sen laatijan todistajanlausunto, jäävät Korkeimmassa oikeudessa huomiotta.\n      \n      \n        Vuokrasopimuksen ehdon kohtuuttomuus\n        Kanteen nostamisen ajankohta\n        Hovioikeus ei ole torjunut vaatimusta vuokran määrän sovittelusta sillä perusteella, että kanne olisi nostettu liian myöhään, vaan se on hylännyt kanteen katsottuaan, ettei vuokran määrä ollut kohtuuton. Korkeimmalle oikeudelle antamassaan vastauksessa Leppäkärki on kiistänyt vuokran määrän olevan kohtuuton eikä ole vedonnut siihen, että kanne olisi nostettu liian myöhään. Tästä ei siten ole Korkeimmassa oikeudessa enää kysymys.\n        Vuokran määrä\n        Liikekiinteistöt vuokranantajana ja Linturivi vuokralaisena ovat 19.11.1993 tehdyllä maanvuokrasopimuksella sopineet kysymyksessä olevien kiinteistöjen vuokraamisesta. Vuokra- ajaksi on sovittu 100 vuotta ja vuokran määräksi 220 000 markkaa eli 37 001,34 euroa vuodessa sidottuna elinkustannusindeksiin.\n        Vuokrasopimusta tehtäessä Geoferm Oy oli käräjäoikeuden tuomiosta ilmenevällä tavalla molempien yhtiöiden perustajana ja osakkeiden merkitsijänä käyttänyt määräysvaltaa sekä Liikekiinteistöissä että Linturivissä. Vuokrasopimuksen oli molempien yhtiöiden puolesta allekirjoittanut Kari L. Geoferm Oy on sopimuksen tekemisen ja yhtiöiden perustamisen jälkeen alkanut myydä Linturivin osakkeita ulkopuolisille.\n        Linturivi on vuonna 1999 nostamassaan kanteessa lausunut, että marraskuussa 1993 hankitun maa-alueen arvioituun arvoon suhteutettuna sovittu vuokra merkitsi 24 - 30 prosentin vuotuista tuottoa maa-alueelle. Kohteen käyväksi maanvuokraksi oli Linturivin hankkimassa arviossa, joka perustui muun muassa toimitilatonttien vertailuhintatietoihin, vuoden 1993 korkotasoon ja tuottovaatimuksiin, arvioitu marraskuun 1993 tasossa 65 000 markkaa ja vuoden 1999 toukokuun tilanteen mukaan 60 000 markkaa vuodessa. Vuokrasopimuksen mukainen vuokra oli näin ollen lähes nelinkertainen käypään maanvuokraan verrattuna.\n        Leppäkärki on kiistänyt arvion oikeellisuuden, koska siinä ei ole otettu huomioon, että maanvuokrasopimuksen kohteena olevilla tiloilla sijaitseva rakennus oli rakennettu asemakaavan mukaisen rakennustehokkuusluvun 0,5 sijasta tehokkuusluvun 0,9 mukaisesti. Tilat muodostivat vain osan myöhemmin muodostettavasta tontista. Vuokranantajalle oli asetettu vuokrasopimuksessa velvoitteita vastata tontin muodostamisesta aiheutuvista kustannuksista sekä mahdollisen lisämaan hankinnasta. Sopimuksen 9 kohdan mukaan vuokranantaja vastaa siitä, että vuokrauksen kohde säilyy kerrosalaltaan sen kokoisen rakennuksen rakennuspaikkana kuin sillä vuokrasopimuksen tekohetkellä sijainnut vuokralaisen omistama teollisuus- ja toimistorakennus on. Vuokranantaja on sitoutunut tontinmuodostuksen tullessa välttämättömäksi vastaamaan tontinmuodostuksesta aiheutuvista kustannuksista sekä mahdollisesti tarvittavan lisämaan hankintakustannuksista.\n        Korkein oikeus toteaa ensinnäkin, ettei kohtuullisen vuokran tasoa arvioitaessa voida kiinnittää huomiota sekä tavallista korkeampaan rakennustehokkuuteen että vuokranantajalle mahdollisesti aiheutuviin kustannuksiin tehokkuussuhteen saattamisesta lisämaan hankinnalla normaalille tasolle.\n        Kiinteistöllä sijaitsevan rakennuksen omistaa vuokralainen. Sillä seikalla, että vuokralainen saa pitää kiinteistöllä normaalia suuremman tehokkuusluvun mukaan rakennettua rakennusta, voi olla jossakin määrin merkitystä kohtuullisen vuokran tasoa arvioitaessa. Vertailukohdaksi ei kuitenkaan ole perusteltua ottaa sellaisen maa-alueen vuokraa, joka pinta-alaltaan vastaisi normaalin tehokkuusluvun mukaista rakentamista. Vuokranantaja ei todellisuudessa ole tehnyt vastaavaa maapohjaan kohdistuvaa investointia eikä sen vuoksi voi perustellusti odottaa saavansa sen mukaan määräytyvää jatkuvaa tuottoa todellisuudessa omistamalleen pienemmälle maapohjalle.\n        Jos korkealla tehokkuusluvulla on ollut vaikutusta kyseisen maapohjan hankinta-arvoon, sen tulisi tätä kautta saada merkitystä maan arvon ja normaalina pidettävän tuotto-odotuksen kautta määräytyvään kohtuulliseen vuokratasoon. Tässä tapauksessa asiakirjoista ilmenee, että maapohja rakennuksineen on hankittu 19.11.1993 Liikekiinteistöille 1 650 000 markan kauppahinnasta. Maapohjan ja rakennuksen omistus on samalla eriytetty niin, että rakennus on niin ikään 19.11.1993 luovutettu Geoferm Oy:lle ja edelleen Linturiville 1 494 350 markan arvosta, kun taas maapohja on jäänyt Liikekiinteistöille. Maapohjan osalle tuolloin laskettu hankinta-arvo on siten ollut vähäinen verrattuna siihen, mikä arvo maapohjalle on laskettu Linturivin käräjäoikeudelle esittämässä selvityksessä.\n        Asiassa ei siten ole esitetty selvitystä, jonka perusteella voitaisiin katsoa, että ylisuuren tehokkuusluvun olisi tullut merkittävällä tavalla vaikuttaa kohtuullisena pidettävän maapohjan vuokran tasoon.\n        Mitä tulee edellä mainittuun sopimusehtoon, jolla vuokranantaja on sitoutunut tontinmuodostuksen tullessa välttämättömäksi vastaamaan tontinmuodostuksesta aiheutuvista kustannuksista sekä mahdollisesti tarvittavan lisämaan hankintakustannuksista, on siis lisämaan osalta kysymys toimenpiteistä, jotka saattavat aiheutua rakentamisessa noudatetun ylisuuren tehokkuussuhteen saattamisesta kaavan mukaiselle tasolle. Arvioitaessa sopimusvelvoitteen vaikutusta vuokran suuruuteen on otettava huomioon, että sopimusvelvoitteen toteutumisajankohtaa ei sopimuksessa ole määrätty. Lisäksi voidaan todeta, että velvoitteesta on vuokralaiselle etua vain, jos vuokranantaja pystyy velvoitteen täyttämään. Nämä epävarmuustekijät huomioon ottaen Korkein oikeus katsoo, ettei ehdolle voida antaa olennaista merkitystä arvioitaessa kyseisten kiinteistöjen käypää vuokraa sopimuksentekohetkellä.\n        Lisäksi Leppäkärki on pitänyt Linturivin esittämässä arviossa laskentaperusteena käytettyä 6,25 prosentin tuotto-odotusta liian alhaisena. Kysymyksessä on pitkäaikainen maanvuokrasopimus, jossa vuokra on sidottu elinkustannusindeksiin. Näin ollen tuotto on suojattu inflaatiolta. Muun selvityksen puuttuessa ei ole perusteita pitää mainittua arviota tässäkään suhteessa virheellisenä.\n        Edellä lausutun perusteella Korkein oikeus katsoo, ettei käräjäoikeuden hyväksymää arviota käyvästä vuokran tasosta ole osoitettu virheelliseksi. Näin ollen sopimuksen mukainen vuokra ylittää huomattavasti kohteen käyvän maanvuokran tason.\n        Sopimus on edellä selostetulla tavalla syntynyt olosuhteissa, joissa Geoferm Oy on molemmissa sopijapuolissa määräysvaltaa käyttäneenä voinut määrätä sopimusehdoista. Kysymys ei siten ole ollut todellisesta toisistaan riippumattomien, itsenäisten sopijakumppaneiden välillä tehdystä sopimuksesta. Linturivin osakkeita on sen jälkeen ryhdytty myymään ulkopuolisille tahoille, joiden määräysvaltaan yhtiö kuitenkin siirtyi vasta myöhemmin. Käräjäoikeuden tuomiosta Liikekiinteistöjen ja Linturivin välisen velkomusasian osalta ilmenee, että vuoteen 1998 saakka eli Linturivin ollessa Geoferm Oy:n ja sen omistaneiden tahojen määräysvallassa Liikekiinteistöjen maanvuokrasaatavat oli suoritettu pääosin siten, että Liikekiinteistöt oli lainannut Linturivin maksettavina olleet maanvuokrat pääosakkailleen, jotka samalla olivat Linturivin osakkeenomistajia ja jotka olivat noilla lainavaroilla maksaneet vastikevelkojaan Linturiville. Maanvuokramenot eivät siten ole tuossa vaiheessa tosiasiallisesti rasittaneet perustajatahoon lukeutuneiden osakkeenomistajien taloutta. Sopimuksessa ylisuureksi määrätystä maanvuokrasta johtuva taloudellinen rasitus on näin ollen tosiasiassa kohdistunut niihin ulkopuolisiin Linturivin osakkeenomistajiin, joille perustajaosakas on myynyt yhtiön osakkeita ja joiden määräysvaltaan yhtiö on sittemmin siirtynyt. Linturivi on sidottu pitkäaikaiseen maanvuokrasopimukseen, jonka mukainen vuokra edellä todetuin tavoin on käypänä pidettävää vuokratasoa olennaisesti korkeampi. Näissä oloissa sopimuksen ehto vuokran määrästä on maanvuokralain 4 §:n 2 momentissa ja 7 §:n 3 momentissa tarkoitetulla tavalla kohtuuton.\n      \n      \n        Vuokran sovittelu\n        Asiassa on siten perusteet vuokran sovittelulle. Kohtuullisena vuokrana on edellä selostetuilla perusteilla pidettävä käräjäoikeuden vahvistamaa vuokran määrää.\n      \n      \n        Tuomiolauselma\n        Hovioikeuden tuomio kumotaan. Asia jätetään käräjäoikeuden tuomion lopputuloksen varaan.\n        Asian ovat ratkaisseet oikeusneuvokset Erkki-Juhani Taipale, Kari Kitunen, Liisa Mansikkamäki, Pertti Välimäki ja Pauliine Koskelo. Esittelijä Marja Kekäläinen.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:2004:11"
  ],
  "contributor": [
    "http://data.finlex.fi/person/4e23c80f",
    "http://data.finlex.fi/person/48c838b5",
    "http://data.finlex.fi/person/12127fb9",
    "http://data.finlex.fi/person/226f204f",
    "http://data.finlex.fi/person/eab40d30"
  ],
  "referenceToLegislation": [
    "http://data.finlex.fi/eli/sd/1734/4/luku/18/pykala/10/momentti/2",
    "http://data.finlex.fi/eli/sd/1734/4/luku/25/pykala/17/momentti/1"
  ],
  "description": [
    "http://data.finlex.fi/voc/kko/fin/d60fdfdf",
    "http://data.finlex.fi/voc/kko/swe/74d8101b"
  ],
  "judgmentNumber": [
    "11"
  ],
  "date": [
    "2003-08-13"
  ],
  "issued": [
    "2004-02-03"
  ],
  "creator": [
    "http://data.finlex.fi/common/KKO"
  ],
  "year": [
    "2004"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "contributor": {
      "@id": "dcterms:contributor",
      "@type": "@id"
    },
    "referenceToLegislation": {
      "@id": "http://data.finlex.fi/schema/sfcl/referenceToLegislation",
      "@type": "@id"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}