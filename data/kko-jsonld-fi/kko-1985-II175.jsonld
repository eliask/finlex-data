{
  "@id": "sfecli:kko/1985/II175",
  "languageVersion": [
    {
      "@id": "sfecli:kko/1985/II175/fin",
      "title_fi": [
        "KKO:1985-II-175"
      ],
      "abstract_fi": [
        "\n    Kunta ja yhtiö olivat sopineet, että yhtiö ryhtyi harjoittamaan teollisuutta kunnan omistamalla kiinteistöllä sijaitsevassa teollisuushalliksi kunnostettavassa rakennuksessa. Sopimuksen mukaan yhtiö lunasti teollisuushallin ja siihen liittyvän tontin yhdeksän vuoden aikana tasaerin maksettavasta kauppahinnasta. Tarkoitus oli, että kiinteistön omistusoikeus siirrettäisiin yhtiölle erillisellä asiakirjalla, joka laadittaisiin kauppahinnan tultua kokonaisuudessaan suoritetuksi. Lisäksi yhtiö oli sitoutunut maksamaan kunnalle vuokraa omistusoikeuden siirtymiseen saakka.\n    Sopimusta ei ollut laadittu maakaaren 1 luvun 2 §:ssä säädetyssä muodossa. Yhtiö vetäytyi sopimuksesta noin kahden vuoden kuluttua sopimuksen tekemisestä jättäen erääntyneitä vuokria ja lyhennyseriä maksamatta. Sopimus oli lunastusta koskevalta osalta kiinteistön kaupan esisopimuksena pätemätön. Tämä sopimuksen osittainen pätemättömyys ei kuitenkaan ratkaisevasti vaikuttanut sopimuskokonaisuuteen eikä asianosaisten siihen perustuviin velvoitteisiin. Tämän vuoksi yhtiö velvoitettiin kunnalle suorittamaan maksamattomat vuokrat sekä vahingonkorvausta sopimusrikkomuksen johdosta.\n  "
      ],
      "hasFormat": {
        "@id": "sfecli:kko/1985/II175/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Varkauden kihlakunnanoikeudessa\n        Joroisten kunta on Selän Puu Kommandiittiyhtiölle ja sen vastuunalaiselle yhtiömiehelle A:lle 7.12.1982 tiedoksi toimitetun haasteen nojalla lausunut, että yhtiö oli 27.4.1981 allekirjoittanut kunnan kanssa Joroisten kunnan Häyrilän kylässä sijaitsevalla Huvirannan tilalla RN:o 8:142 olevaa entistä tanssilavarakennusta koskevan kunnostamis-, vuokra- ja lunastamissopimuksen. Sopimusta noudattaen kunta oli kunnostanut tuon rakennuksen kunnan ja yhtiön hyväksymien suunnitelmien mukaisesti teettämällä työt yhteisesti hyväksytyllä urakoitsijalla. Työstä oli aiheutunut kannalle kustannuksia 1.105.951,90 markkaa, minkä rahamäärän yhtiö oli sopimuksessa sitoutunut maksamaan kunnalle yhdeksän vuoden aikana 1.7.1981 alkaen tasaerin kunkin kuukauden viidenteen päivään mennessä. Kunnostamiskustannusten tultua kokonaan maksetuiksi teollisuusrakennuksen omistusoikeus oli sovittu siirrettäväksi yhtiölle erillisellä asiakirjalla. Teollisuusrakennuksen vuoraamisesta yhtiölle kunta ja yhtiö olivat samassa sopimuksessa sopineet, että rakennuksen omistusoikeuden siirtymiseen saakka yhtiö maksoi kunnalle vuokrana kunnostamiskustannuksille laskettavan 10 prosentin vuotuisen koron vuosittain kahtenatoista samansuuruisena eränä etukäteen kunkin kuukauden viidenteen päivään mennessä. Yhtiön vastuunalaiseksi yhtiömieheksi oli 31.10.1981 allekirjoitetulla yhtiösopimuksen muutoksella tullut A, joka oli kysymyksessä olevaan sopimukseen merkityllä siirrolla sitoutunut vastaamaan sopimuksen kaikinpuolisesta täyttämisestä sekä samalla myös sitoutunut suorittamaan kunnalle 15.11.1981 mennessä erääntyneet vuokrat ja lunastuserät. Yhtiö oli kuitenkin jättänyt suorittamatta 15.4.1981 - 31.3.1983 väliseltä ajalta vuokraa 127.639,54 markkaa sekä kunnostamiskustannusten lyhennyseriä 1.7.1981 -30.11.1982 väliseltä ajalta yhteensä 113.725,70 markkaa. Lisäksi yhtiö oli rikkonut sopimuksen irtisanomalla sen 10.11.1982 päivätyllä kirjeellä 1.4.1983 lukien. Sen vuoksi kunta on vaatinut yhtiön ja sen vastuunalaisen yhtiömiehen A:n velvoittamista suorittamaan kunnalle maksamatta olevat vuokrat 127.639,54 markkaa sopimuksen mukaisine 14 prosentin korkoineen erääntymispäivästä lukien sekä vahingonkorvauksena sopimuksen yksipuolisesta irtisanomisesta 650.000 markkaa, johon määrään sisältyivät maksamatta jääneet kunnostamiskustannusten lyhennyserät. Lisäksi kunta on vaatinut yhtiön ja A:n velvoittamista yhteisvastuullisesti korvamaan kunnan oikeudenkäyntikulut.\n      \n      \n        Vastaus kanteeseen\n        Yhtiö ja A ovat kiistäneet kunnan kanteen ja muun ohessa lausuneet, että yhtiö oli suorittanut kunnalle erilaisia kysymyksessä olevaan sopimukseen perustuneita maksuja 117.638,86 markkaa, tehnyt erilaisia teollisuushalliin liittyneitä muutostöitä ja hankintoja yhteensä 80.920 markan arvosta sekä lisäksi nostanut kiinteistön arvoa tekemällä muun muassa hallin pihan kunnostustyöitä ja rannan raivausta virkistystiloiksi yhteensä noin 20.000 markalla. Kunnalla ei näin ollen ollut mitään saatavaa yhtiöltä tai A:ta. Yhtiö ja A ovat edelleen lausuneet, että kysymyksessä olevaa kunnan ja yhtiön välistä sopimusta oli tosiasiassa pidettävä kiinteistönkaupan esisopimuksena ja että, kun sopimusta ei ollut tehty maakaaren 1 luvun 2 §:ssä säädetyssä muodossa, se oli pätemätön. Yhtiö ja A ovat vielä ilmoittaneet, että yhtiö hyväksyi edellä mainitut suorittamansa rahamäärät kuittauksena siitä edusta, minkä yhtiö oli saanut kysymyksessä olevissa tiloissa toimiessaan.\n      \n      \n        Vastakanne\n        Yhtiö ja A ovat kunnalle 4.1.1983 tiedoksi toimitetun vastahaasteen nojalla lausuneet, että kunta oli urakoinut kysymyksessä olevan tanssilavarakennuksen teollisuushalliksi kuitenkin täydellisesti epäonnistuen suorituksessaan. Kun kunta ei ollut suostunut tekemiään virheitä korjaamaan tai niistä muutenkaan vastaamaan, se oli aiheuttanut yhtiölle ylimääräisiä kustannuksia sekä muun muassa materiaalitappioita. Lisäksi yhtiötä oli 31.10.1981 tapahtuneen omistajan vaihdoksen jälkeen kunnan edustajien toimesta lehdistön välityksellä \"mustamaalattu\" sekä siten aiheutettu yhtiölle taloudellista vahinkoa ja vaikeutettu yhtiön toimintaa paikkakunnalla. Yhtiö oli näistä syistä ja sopimuksen käytyä erinäisten kunnan virhelaskelmien vuoksi yhtiölle kohtuuttomaksi luopunut siitä ilmoituksin, että kiinteistö oli kunnan vapaassa käytössä 1.4.1983 lukien. Yhtiö ja A olivat ilmoittaneet suorittavansa kunnalle kohtuullisen vuokran kiinteistön käytöstä hallinta-ajaltaan. Kun yhtiö oli kiinteistöllä toimiessaan tehnyt siellä omalla kustannuksellaan muutos-, hankinta- ja parannustöitä yhteensä ainakin 80.920 markan arvosta ja oli edellä kerrotuista syistä pakotettu luopumaan kiinteistön lunastussopimuksesta, mistä aiheutui muuton ja tuotantokatkoksen vuoksi kustannuksia ainakin 300.000 markkaa, yhtiö ja A ovat vaatineet, että yhtiön käyttämien tuotantotilojen käyväksi vuokraksi katsottaisiin lämpimän tilan osalta seitsemän ja kylmän tilan osalta neljä markkaa neliömetriltä, että tällä tavalla laskettavaa vuokraa kuitattaisiin yhtiön jo maksamilla suorituksilla, että yhtiön ja A:n kunnalta olevaksi saatavaksi hyväksyttäisiin 80.920 markkaa ja kunta velvoitettaisiin se suorittamaan yhtiölle laillisine korkoineen, että kunta velvoitettaisiin suorittamaan yhtiölle vahingonkorvausta turmeltuneesta materiaalista 30.000 markkaa, kunnan edustajien aiheuttamasta yhtiön tilausten vähentymisestä ja työnteon vaikeutumisesta 200.000 markkaa ja yhtiön muutosta ja tuotantokatkoksesta aiheutuneista tappioista 300.000 markkaa, kaikki määrät laillisine korkoineen, sekä että kunta velvoitettaisiin suorittamaan yhtiön ja A:n oikeudenkäyntikulut.\n        Kunta on kiistänyt vastakanteen.\n        Kihlakunnanoikeus on lausunut selvitetyksi, että yhtiön puolesta oli 27.4.1981 allekirjoitetun kunnan kanteessa selostetun sopimuksen allekirjoittanut yhtiön silloinen toimitusjohtaja B. A yhtiön vastuunalaisena yhtiömiehenä ja C yhtiön äänettömänä yhtiömiehenä olivat 31.10.1981 sitoutuneet yhtiön puolesta vastuuseen sopimuksen kaikinpuolisesta täyttämisestä sekä suorittamaan kunnalle 15.11.1981 mennessä erääntyneet vuokrat ja lunastuserät. Teollisuushallin valmistumista koskevassa, 25.1.1982 pidetyssä \"taloudellisessa loppuselvityksessä\", jossa yhtiön puolesta oli ollut läsnä A, ei ollut esitetty huomautuksia kunnostustyön johdosta. Teollisuushallin lunastushinnaksi oli tuolloin todettu 1.105.951,90 markkaa, mihin määrään sisältynyt kiinteistön hinta 190.000 markkaa oli tarkoittanut hallin ja maapohjan yhteistä hintaa. Teollisuushallin katto oli sopimussuhteen alusta asti vuotanut ja siten ollut kunnoltaan puutteellinen. Tämä oli koko ajan ollut sopijapuolten tiedossa. Kunta oli hallin urakoitsijana sitoutunut korjaamaan katon. Kunta ja yhtiö olivat sopineet, että katto korjattiin kesällä 1982 yhtiön työntekijöiden vuosiloman aikana. Kunnanvaltuuston käsittelyssä heinäkuussa 1982 asia oli lykkääntynyt ja seuranneessa elokuussa oli katon korjaamiseen valtuustokäsittelyssä liitetty ehto erääntyneiden maksamatta olleiden vuokrien ja lunastuserien suorittamisesta. Kunnan ja yhtiön kesken 26.8.1982 pidetyssä neuvottelussa oli katon kunnostuksen todettu siirtyvän toistaiseksi, ja yhtiö oli sitoutunut tilapäisratkaisun avulla estämään vahingot. Sen jälkeen kun elokuussa 1982 pidetyssä kunnanvaltuuston kokouksessa oli käsitelty muun muassa yhtiön pyytämiä vapaavuosia lunastushinnan lyhennyserille oli alueella ilmestyneissä sanomalehdissä ollut kirjoituksia, joiden sisältö oli saattanut vaikuttaa kielteisesti yhtiön asemaan. Teollisuushallista käsin tapahtunut yhtiön suoramyynti oli loka-marraskuussa 1982 ollut ainoastaan vajaa puolet verrattuna siihen mitä se oli ollut saman vuoden maalis-huntukuussa ja elo-syyskuussa.\n        Yhtiö oli 10.11.1982 päivätyllä kirjeellä ilmoittanut luopuvansa lunastussopimuksesta ja jättävänsä kiinteistön sisätiloineen ja rakennuksineen kunnan käyttöön 1.4.1983 alkaen. Yhtiö oli toiminut Joroisissa 23,5 kuukautta, jona aikana se oli suorittanut kunnalle vuokrina ja lunastuserinä yhteensä 107.987,15 markkaa. Irtisanomisen jälkeen yhtiö oli jättänyt suorittamatta erääntyneitä vuokria 127.639,54 markkaa. Yhtiölle oli aiheutunut materiaalivahinkoja 20.891 markan arvosta. Yhtiö oli ravannut kiinteistön rantaa ja kunnostanut sen pihaa. Vielä yhtiö oli omalla kustannuksellaan kunnostanut teollisuushallia.\n        Näillä perusteilla ja koska näyttämättä oli jäänyt, että\n        - kunnan ja yhtiön kesken 27.4.1981 tehdyn teollistamissopimuksen tai sen jonkin osan soveltaminen olisi kohtuutonta,\n        - hallin vuokra ylittäisi paikkakunnalla kohtuullisena pidettävän hintatason,\n        - yhtiön suoramyynnin lasku olisi johtunut kunnan toimenpiteistä tai laiminlyönneistä,\n        - yhtiön materiaalivahingot olisivat aiheutuneet kunnan laiminlyönneistä,\n        - kunta olisi vastuussa syksyllä 1982 tapahtuneen, yhtiötä koskeneen lehtikirjoittelun sävystä,\n        - yhtiön toiminnan jatkaminen Joroisissa olisi hallin kunnon vuoksi ollut mahdotonta, tai että\n        - kunta tulisi menettämään hallin vuokratuloja lähinnä seuraavan kahden vuoden aikana, sekä huomioon ottaen, että\n        - teollistamissopimuksen ensisijaisena tarkoituksena oli vuokrausvaiheessa ollut teollisuushallin vuokraaminen yhtiölle,\n        - yhtiö vaatimatta hallin katon pikaista korjausta oli sitoutunut toimimaan tilapäisratkaisun varassa,\n        - vuokra-ajaksi oli sovittu 9 vuotta,\n        - sopimuksessa ei ollut lausumaa yhtiön toimittaman irtisanomisen vaikutuksista ja mahdollisesta vahingonkorvauksesta,\n        - yhtiö oli tehnyt hallin kunnostustyöt omia tarpeitaan varten,\n        - yhtiö työnantajana vastasi työturvallisuudesta,\n        - halli maapohjineen silloiseen kuntoon korjattuna jäi kunnan omistukseen, sekä että\n        - kunnan tavoitteet jäivät sopimuksen rauetessa saavuttamatta,\n        kihlakunnanoikeus on, hyläten kanteet ja vaatimukset enemmälti näyttämättöminä, velvoittanut yhtiön suorittamaan kunnalle erääntyneet ja maksamattomat vuokrat yhteensä 127.639 markkaa 54 penniä kullekin vuokranmaksuerälle sen erääntymisestä laskettavine 14 prosentin korkoineen sekä vahingonkorvauksena sopimuksen rikkomisesta kohtuulliseksi katsotut 200.000 markkaa. Asian laadun vuoksi asianosaiset saivat pitää kulunsa vahinkonaan.\n      \n      \n        Vaatimukset hovioikeudessa\n        Kunta on valituksessaan vaatinut kihlakunnanoikeuden päätöksen muuttamista siten, että yhtiö ja A yhteisvastuullisesti velvoitettaisiin suorittamaan kunnalle korvauksena sopimuksen yksipuolisesta irtisanomisesta ja sopimussuhteen ennenaikaisesta päättymisestä kihlakunnanoikeuden maksettavaksi tuomitseman määrän asemesta 650.000 markkaa laillisine korkoineen. Lisäksi kunta on vaatinut, että yhtiö ja A velvoitettaisiin korvaamaan kunnan oikeudenkäyntikulut jutussa.\n        Yhtiö ja A ovat yhteisessä valituksessaan, yhtiö vaatinut sitä vastaan ajetun kanteen hylkäämistä ja toista kihlakunnanoikeudessa kuntaa vastaan esittämänsä vaatimukset, sekä A vaatinut kunnan velvoittamista korvaamaan hänen oikeudenkäyntikulunsa jutussa.\n      \n      \n        Itä-Suomen hovioikeuden tuomio 24.1.1985\n        Hovioikeus, joka on jättänyt kunnan vahingonkorvausvaatimukselleen tekemän korkovaatimuksen vasta hovioikeudessa tehtynä tutkimatta, on muilta osin tutkinut jutun. Kysymyksessä olevaa sopimusta, jota oli teollisuushallin ja tontin lunastamista koskevalta osalta pidettävä kiinteistön luovutusta tarkoittavana esisopimuksena, ei ollut laadittu kiinteistön kaupasta voimassa olevia muotomääräyksiä noudattaen. Yhtiö ja A eivät siten ole olleet velvollisia suorittamaan kunnalle sopimukseen sisältynyttä lunastushintaa. Yhtiöllä ei ole sopimuksen mukaan ollut oikeutta sen irtisanomiseen. Yhtiö ja A eivät olleet näyttäneet, että kunnan puolelta olisi syyllistytty sellaisiin toimiin tai laiminlyönteihin, jotka olisivat oikeuttaneet yhtiön irtisanomaan sopimuksen. Kunnalle oli aiheutunut yhtiön toimittamasta sopimuksenvastaisesta ja perusteettomasta irtisanomisesta, ottaen huomioon yhtiön kunnalle jo suorittamat 51.201,50 markan määräiset kunnostamiskustannusten lyhennyserät sekä yhtiön teollisuushallissa ja tontilla tekemät kunnan hyväksi jäävät muutostyöt, hovioikeuden arvion mukaan 100.000 markan määräinen vahinko. A oli kysymyksessä olevaan sopimukseen merkityllä hyväksymisellään sitoutunut noudattamaan sopimuksen ehtoja ja oli kommandiittiyhtiön vastuunalaisena yhtiömiehenä osaltaan vastuussa yhtiön sopimuksenvastaisesta irtisanomisesta kunnalle aiheutuneesta vahingosta.\n        Näillä ja kihlakunnanoikeuden mainitsemilla perusteilla sekä koska oli oikeudenkäynnistä huoneenvuokra-asioissa annetun lain 36 §:ssä tarkoitettuja painavia syitä yhtiön ja A:n velvoittamiseksi korvaamaan kunnan oikeudenkäyntikulut, hovioikeus on, muuttaen kihlakunnanoikeuden päätöstä, hylännyt kunnan vahingonkorvausvaatimuksen siltä osin kuin kysymys oli kunnan vaatimuksiin sisältyvistä maksamatta jääneistä teollisuushallin ja tontin lunastushinnan lyhennyseristä sekä velvoittanut yhtiön ja A:n yhteisvastuullisesti suorittamaan kunnalle korvauksena sopimuksen rikkomisesta aiheutuneesta vahingosta 100.000 markkaa ja korvaamaan kunnan oikeudenkäyntikulut jutussa 10.000 markalla. Yhtiön kunnalle maksettaville vuokrasaataville laskettava 14 prosentin vuotuinen korko on, kihlakunnanoikeuden päätöstä selventäen, määrätty muun selvityksen puuttuessa laskettavaksi siten, että korkoa on maksettava 8.468,10 markalle 5.12.1981 lukien 97.794,82 markalle 5.12.1982 lukien ja 21.376,62 markalle 5.3.1983 lukien.\n      \n    \n    \n      VALITUSLUPA JA VÄLITOIMET\n      Kunta toiselta sekä yhtiö ja A yhteisesti toiselta puolen ovat pyytäneet valituslupaa ja hankkineet muutosta hovioikeuden tuomioon.\n      Kunta on kihlakunnanoikeudessa esittämänsä kanteen mukaisesti vaatinut, että yhtiön ja A:n sille maksettavaksi tuomittu vahingonkorvaus korotettaisiin 650.000 markaksi ja että yhtiö ja A velvoitettaisiin korvaamaan kunnan oikeudenkäyntikulut täysimääräisinä.\n      Yhtiö ja A ovat vaatineet kunnan kanteen hylkäämistä, oman kanteensa hyväksymistä ja kunnan velvoittamista korvaamaan yhtiön ja A:n oikeudenkäyntikulut.\n      Yhtiölle ja A:lle on myönnetty valituslupa 7.5.1985. Kunnan osalta valitusluvan myöntäminen on siirretty ratkaistavaksi valituksen käsittelyn yhteyteen. Kunta toiselta sekä yhtiö ja A yhteisesti toiselta puolen ovat antaneet pyydetyt vastaukset toistensa muutoksenhakemuksiin.\n    \n    \n      KORKEIMMAN OIKEUDEN RATKAISU\n      \n        Käsittelyratkaisu\n        Kunnalle myönnetään valituslupa.\n      \n      \n        Pääasian perustelut\n        Kunta ja Selän Puu Kommandiittiyhtiö ovat 27.4.1981 tehneet teollisuustarkoituksiin käytettävää hallia ja sen yhteydessä olevaa tonttia koskevan suunnittelu-, kunnostamis-, vuokraus- ja lunastamissopimuksen. Asianosaiset ovat tällöin tarkoittaneet perustaa molemminpuolisesti velvoittavan sopimussuhteen. Yhtiön vastuunalaiseksi yhtiömieheksi 31.10.1981 tullut A on sopimukseen merkityllä siirrolla sitoutunut vastaamaan sopimuksen kaikinpuolisesta täyttymisestä. Kunnan keskeisenä tarkoituksena on ollut saada sopimuksen avulla paikkakunnalle uusia työpaikkoja. Yhtiölle taas on ollut tärkeätä päästä Joroisissa jatkamaan yhtiön toimintaa asianmukaisissa tiloissa siten, että yhtiön pääomamenot pysyisivät toiminnan alkuvaiheessa suhteellisen alhaisina. Tämän vuoksi sopimukseen on otettu ehto, jonka mukaan yhtiö on sitoutunut lunastamaan teollisuushallin tontteineen vähitellen eli maksamalla kunnalle kauppahintaa yhdeksän vuoden aikana tasaerin kuukausittain suoritettavilla lunastuserillä. Teollisuushallin ja tontin omistusoikeus on sovittu siirrettäväksi yhtiölle erillisellä asiakirjalla kauppahinnan tultua suoritetuksi. Sopimus on siten lunastuksen osalta ollut kiinteistön kaupan esisopimus. Sitä ei kuitenkaan ole tehty maakaaren 1 luvun 2 §:ssä säädetyssä muodossa, joten se on hovioikeuden toteamin tavoin lunastusta koskevalta osalta pätemätön, eikä se siis tältä osin sido sopimuksen osapuolia. Sopimus on muilta osin velvoittanut tekijöitään. Osittainen pätemättömyys ei ratkaisevasti vaikuta sopimuskokonaisuuteen eikä asianosaisten siihen perustuviin velvoitteisiin.\n        Yhtiö on hyväksynyt teollisuushallin käyttöönsä tehden huomautuksia vain eräistä vähäisistä puutteellisuuksista, jotka on sovittu korjattaviksi myöhemmin. Yhtiö ei ole näyttänyt, että teollisuushalli olisi sopimussuhteen kestäessä tullut puutteelliseen kuntoon taikka että sillä olisi ollut oikeus irtisanomiseen kunnan muun sopimuksenvastaisen menettelyn johdosta. Kunnalla on ollut oikeus luottaa siihen, että yhtiö toimii teollisuushallissa sopimuksessa tarkoitetun ajan. Näin ei kuitenkaan ole tapahtunut, vaan yhtiö on 11.11.1982 kunnalle tiedoksi toimitetun irtisanomisen nojalla irtisanonut sopimuksen päättymään siten, että teollisuushalli ilmoituksen mukaan vapautui kunnan käyttöön 1.4.1983. Irtisanomisen tapahduttua ja yhtiön ilmoitettua muuttavansa teollisuushallista kesken sopimuskauden ovat sopimussuhteen tavoitteet kunnan osalta jääneet saavuttamatta. Sen vuoksi ja kun kunta on teollisuushallin kunnostamisen yhteydessä sijoittanut varoja nimenomaisesti yhtiön sellaista erityistä tarvetta silmälläpitäen, jota kunta ei voi käyttää omaan tai mahdollisen uuden vuokralaisen tarpeeseen, kunnalla on oikeus saada yhtiön sopimuksenvastaisen irtisanomisen johdosta korvausta kärsimästään vahingosta.\n        Kun yhtiö on sopimuksessa sitoutunut maksamaan kunnalle vuokraa kuukausittain eikä yhtiö ole näyttänyt, että sopimus vuokran määrän osalta olisi kohtuuton, kunta on oikeutettu saamaan yhtiöltä sen maksamatta jättämät erääntyneet vuokrat. Yhtiö ei ole näyttänyt, että sillä olisi vuokriin nähden kuittauskelpoista saatavaa. Yhtiö on toiminta-aikanaan tehnyt teollisuushalliin omalla kustannuksellaan muutos-, hankinta- ja parannustöitä yhteensä 80.920 markan arvosta. Kun yhtiö ei ole näyttänyt, että kunta olisi töiden tekemisen aikana tai myöhemminkään antanut suostumuksensa niiden korvaamiseen ja kun kunta on kiistänyt yhtiön vaatimuksen tältä osin, yhtiö ei ole oikeutettu saamaan korvausta näistä omalla kustannuksellaan suorittamistaan töistä.\n        Yhtiö ei ole näyttänyt, että sille olisi aiheutunut turmeltuneesta materiaalista sellaista vahinkoa, jonka kunta olisi velvollinen sille korvaamaan.\n        Kunnanvaltuuston jäsenten valtuustossa käymä keskustelu yhtiön ja kunnan välisestä sopimuksesta ja valtuutettujen kokouksessa käyttämien puheenvuorojen selostaminen lehdistössä eivät ole sellaista kunnan toimintaa, mistä aiheutuisi kunnalle korvausvelvollisuus. Kun yhtiö ei ole näyttänyt, että kunta muutoinkaan olisi vastuussa yhtiön saamien tilausten vähentymisestä tai teollisuushallissa suoritetun työnteon vaikeutumisesta, yhtiöllä ei ole oikeutta näistä syistä vaatimaansa vahingonkorvaukseen. Yhtiö ei ole myöskään näyttänyt, että sen paikkakunnalta poismuutto olisi johtunut kunnan toimenpiteistä tai laiminlyönneistä ja että kunta siten olisi velvollinen korvaamaan muutosta tai siihen liittyneestä tuotantokatkoksesta yhtiölle johtuneet tappiot.\n      \n      \n        Tuomiolauselma\n        Hovioikeuden tuomion lopputulosta ei muuteta. Asian laadun vuoksi asianosaiset saavat pitää Korkeimmassa oikeudessa olleet oikeudenkäyntikulunsa vahinkonaan.\n        \n          Ratkaisuun osallistuneet: presidentti Olsson, oikeusneuvokset Heinonen, Mörä, Riihelä ja Lindholm\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1985:II175"
  ],
  "description": [
    "http://data.finlex.fi/voc/kko/fin/18e14157",
    "http://data.finlex.fi/voc/kko/swe/ce9ef247",
    "http://data.finlex.fi/voc/kko/fin/55686e90",
    "http://data.finlex.fi/voc/kko/swe/61cb70e0"
  ],
  "judgmentNumber": [
    "II175"
  ],
  "date": [
    "1985-05-14"
  ],
  "issued": [
    "1985-11-07"
  ],
  "creator": [
    "http://data.finlex.fi/common/KKO"
  ],
  "year": [
    "1985"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}