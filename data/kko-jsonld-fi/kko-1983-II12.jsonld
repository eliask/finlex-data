{
  "@id": "sfecli:kko/1983/II12",
  "languageVersion": [
    {
      "@id": "sfecli:kko/1983/II12/fin",
      "title_fi": [
        "KKO:1983-II-12"
      ],
      "abstract_fi": [
        "\n    A oli veljensä B:n kanssa tekemänsä sopimuksen mukaisesti pääasiassa lahjanluontoisella kaupalla myynyt omistamansa kiinteistön B:n tyttärelle C:lle ja tämän miehelle. Tämän jälkeen B oli niin ikään lahjanluontoisilla kaupoilla luovuttanut omaisuuttaan toiselle tyttärelleen D:lle ja tämän miehelle. Kun B:n tarkoituksena oli ollut saattaa lapsensa taloudellisesti samanlaiseen asemaan, katsottiin, ettei D:lle ja hänen puolisolleen tapahtuneilla luovutuksilla ollut ilmeisesti tarkoitettu suosia luovutuksensaajia lakiosaan oikeutetun C:n vahingoksi. Samasta syystä katsottiin, että vaikka B:n antamat lahjat osaksi olivat rinnastettavissa testamenttiin, niitä ei ollut C:n lakiosaa määrättäessä lisättävä pesän varoihin.\n  "
      ],
      "hasFormat": {
        "@id": "sfecli:kko/1983/II12/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      C oli D:lle ja tämän miehelle E:lle 21.4.1980 tiedoksi toimituttamansa haasteen nojalla Nilsiän KO:ssa lausunut, että C:n ja D:n isä, Nilsiästä ollut 30.4.1979 kuollut B oli, määrättyään 31.1.1977 tekemällään testamentilla kaiken omaisuutensa koti-irtaimistoa lukuunottamatta D:lle, 8.3.1977 allekirjoitetulla kauppakirjalla luovuttanut D:lle ja E:lle omistamansa vähintään 76 000 markan arvoiset asunto-osakkeet, jotka oikeuttivat 38 neliömetrin suuruisen kaksi huonetta ja keittokomeron käsittävän asuinhuoneiston hallintaan, kauppakirjan merkitystä 33 000 markan kauppahinnasta, jonka B oli kuitannut kokonaisuudessaan maksetuksi sitä vastaan, että ostajat antoivat hänelle elinikäisen täyden ylöspidon ja oman asuinhuoneen käsittäneen eläkkeen. Edelleen B oli 1.8.1977 vahvistetulla kauppakirjalla myynyt D:lle Nilsiän kunnan Nilsiän kylässä omistamansa Komulan tilan RN:o 3:161 ja Rantakomulan tilan RN:o 3:162, joiden yhteinen arvo oli ainakin 153 660 markkaa, 23 000 markan kauppahinnasta muun muassa ehdoin, että hallintaoikeus myytyyn omaisuuteen siirtyi ostajalle kaupantekopäivänä ja omistusoikeus myyjän kuollessa. Kauppahinnasta D:n tuli suorittaa C:lle tämän lakiosana 15 000 markkaa, jotka D oli 8.6.1978 C:lle suorittanutkin, ja loppuosa kauppahinnasta 8 000 markkaa kuitattiin maksetuksi B:lle annettavaa elinikäistä eläkettä ja D:n omista varoistaan suoritettavia B:n hautauskuluja vastaan. B:n jälkeen 31.7.1979 pidetyssä perunkirjoituksessa oli todettu, että pesän varat olivat 3 434,52 markkaa ja velat 10 158,25 markkaa. Kun kuitenkin velkoihin oli merkitty B:n hautauskuluja 9 250,95 markkaa ja sairaalakuluja 288 markkaa, jotka D oli 1.8.1977 vahvistetun kauppakirjan mukaan velvollinen suorittamaan ja joita ei niin ollen voitu pitää pesän velkoina, oli pesässä säästöä 2 815,22 markkaa. Osakkeiden luovutusta kokonaan, kun osakkeista ei ollut maksettu lainkaan vastiketta ja kiinteistöjen luovutusta osaksi oli pidettävä sellaisina lahjoina, joilla oli ilmeisesti tarkoitettu suosia lahjojen saajia C:n vahingoksi, minkä lisäksi luovutukset olivat tarkoituksensa puolesta rinnastettavissa testamenttiin tai niitä oli pidettävä ennakkoperintönä. Osakkeiden arvo 76 000 markkaa ja B:n luovuttamien tilojen todellisen arvon 153 660 markan ja niistä maksetun kauppahinnan 23 000 markan erotus 130 660 markkaa sekä C:n 8.6.1978 lakiosana saamat 15 000 markkaa oli lisättävä pesän varoihin C:n lakiosaa laskettaessa. Näin ollen pesän omaisuuden arvo oli 224 475,22 markkaa, josta C:n perintöosa, huomioon ottaen, että B:llä oli ollut C:n ja D:n lisäksi kolmaskin, jo aiemmin kuollut tytär, jonka sijaan B:n kuolinpesän osakkaiksi olivat tulleet tuon tyttären lapset, oli 74 825,07 markkaa ja laskelmallinen lakiosa 37 412,54 markkaa. Kun viimeksi mainitusta määrästä vähennettiin C:n saamat 15 000 markkaa, oli C saapa vielä lakiosan täydennyksenä 22 412,54 markkaa. Sen vuoksi C oli vaatinut, että D ja E yhteisvastuullisesti velvoitettaisiin suorittamaan hänelle lakiosan täydennyksenä 22 412,54 markkaa laillisine korkoineen.\n      D:n ja E:n vastustettua kannetta KO p. 27.11.1980 oli lausunut selvitetyksi, että C:n ja D:n isä, 19.11.1900 syntynyt ja 30.4.1979 kuollut B oli 31.1.1977 allekirjoittamallaan testamentilla, saatuaan puolestaan hänen ja hänen 21.1.1977 kuolleen vaimonsa, C:n ja D:n äidin F:n välisellä, 11.10.1965 allekirjoitetulla, sittemmin asianmukaisesti valvotulla ja lainvoiman saaneella keskinäisellä testamentilla omistukseensa kaiken B:n ja F:n omaisuuden, määrännyt kaiken omaisuutensa, koti-irtaimistoa lukuun ottamatta, D:lle, B ei ollut katsonut testamenttinsa loukkaavan C:n oikeutta lakiosaan, koska, kuten B testamentissaan lausui, \"C on saanut velivainajaltani A:lta hänen kanssaan tekemäni sopimuksen mukaan huomattavasti omaisuutta; sovin nimittäin aikoinaan A:n kanssa siitä, että hän antaa varoja C:lle ja minä puolestani vastaavasti tyttärelleni D:lle\". Edelleen KO oli lausunut selvitetyksi, että B oli 8.3.1977 allekirjoitetulla kauppakirjalla myynyt D:lle ja tämän aviopuolisolle E:lle omistamansa edellä mainitut asunto-osakkeet 33 000 markan kauppahinnasta, jonka B oli kaupan ehtojen mukaan kauppakirjaan tehdyllä merkinnällä kuitannut kokonaisuudessaan maksetuksi sitä vastaan, että ostajat antoivat hänelle luonaan elinkautisen eläkkeen, joka käsitti täyden ylöspidon ja oman asuinhuoneen. Omistus- ja hallintaoikeus myytyihin osakkeisiin siirtyi ostajille heti.\n      1.8.1977 vahvistetulla kauppakirjalla B oli myynyt D:lle Komulan tilan RN:o 3:161 ja Rantakomulan tilan RN:o 3:162 23 000 markan kauppahinnasta ja muun muassa ehdolla, että omistusoikeus myytyihin tiloihin siirtyi B:n kuolinhetkellä mutta hallintaoikeus heti ja että B:llä oli oikeus oleskella tiloilla ja saada itselleen kiinteistön vuokratulot. D oli kauppakirjan ehtojen mukaan tullut suorittaa C:lle tämän lakiosana 15 000 markkaa, minkä D oli 8.6.1978 maksanut. Loppuosa kauppahinnasta 8 000 markkaa kuitattiin maksetuksi B:lle annettavaa elinkautista eläkettä ja D:n omista varoistaan suoritettavia B:n hautauskuluja vastaan.\n      B:n jälkeen laaditun perukirjan mukaan olivat vainajan varat olleet 3 434,52 markkaa ja kuolinpesän poistot, mukaan luettuna B:n 288 markan määräiset sairaalakulut ja 9 250,95 markan määräiset hautauskulut, olleet 10 158,25 markkaa.\n      Asunto-osakkeiden arvo luovutushetkellä 8.3.1977 oli ollut 76 000 markkaa. Kiinteistöjen arvo B:n kuolinhetkellä 30.4.1979, joka kauppakirjan ehtojen mukaan oli ollut kiinteistöjen luovutushetki, oli ollut 130 000 markkaa.\n      D ja E eivät olleet jutussa ilmenneiden seikkojen mukaan joutuneet osakkeista suorittamaan vastiketta. Sen sijaan D oli ottanut ostamistaan kiinteistöistä suorittaakseen vastiketta elinkautisena eläkkeenä ja hautauskuluina 15 000 markkaa ja C:lle suoritettavana määränä samoin 15 000 markkaa eli yhteensä 30 000 markkaa.\n      Edellä selostettua kaupan muodossa tehtyä osakkeiden luovutusta oli näin ollen pidettävä sellaisena lahjana, jolla oli ilmeisesti tarkoitettu suosia D:tä ja E:tä lakiosaan B:n jälkeen oikeutetun C:n vahingoksi.\n      Edellä selostettua kaupan muodossa tehtyä kiinteistöjen luovutusta oli siihen nähden, että oikeustoimen keskeiset ehdot olivat täyttyneet B:n kuolinhetkellä, pidettävä luovutetun omaisuuden todellisen arvon ja siitä suoritetun vastikkeen erotusta vastaavalta osalta B:n sellaisen ehdoin eläessään antamana lahjana, että se oli tarkoituksensa puolesta rinnastettavissa testamenttiin.\n      C ja hänen miehensä olivat 17.10.1959 vahvistetulla kauppakirjalla ostaneet A:lta ja tämän vaimolta, jotka olivat kuolleet lapsettomina, A 19.2.1967 ja hänen vaimonsa 18.10.1977, Yläkomulan tilan RN:o 22:14, Vieremän kunnan Valkeiskylässä, 19 000 nykymarkan kauppahinnasta, minkä ostajat suorittivat myyjille annettavana elinkautisena eläkkeenä sekä D:lle ja C:n toiselle sisarukselle kumpaisellekin maksettavana 500 markan nykymarkan suorituksena ja muun muassa ehdoilla, että omistus- ja hallintaoikeus myytyyn tilaan siirtyi heti ostajille, joiden oli kuitenkin saatava metsä- ja kiinteistönkauppoihin A:n ja hänen vaimonsa suostumus. C:n ja hänen miehensä sekä A:n ja tämän vaimon välistä kiinteistönkauppaa, jota B oli testamentissaan ilmeisesti tarkoittanut, ei kuitenkaan ollut pidettävä perintökaaren 7 luvun 3 §:n 3 momentissa tarkoitettuna erityisenä vastasyynä, koska kysymyksessä ei ollut perittävän B:n ja C:n välinen oikeustoimi.\n      B:n kuolinpesän perukirjan mukaisiin varoihin 2 815,22 markkaan,joista ei vähennetty sairaala- ja hautauskuluja, koska D oli ottanut ne kiinteistöjen kaupassa vastattavakseen, oli lisättävä D:n ja E:n saaman suosiolahjan arvona 76 000 markkaa ja D:n saaman testamenttiin rinnastettavan lahjan arvona 100 000 markkaa. B:n jäämistön arvo oli näin ollen hänen kuollessaan ollut 178 815,22 markkaa ja C:n laskelmallisen perintöosan arvo, kun B:ltä oli C:n ja D:n lisäksi jäänyt kolmas rintaperillinen, 59 605,07 markkaa ja lakiosan arvo 29 802,53 markkaa.\n      Sen vuoksi ja kun D:n ja E:n saamiensa lahjojen suhteessa C:lle suoritettava lakiosan täydennys voi koskea vain sitä osaa, joka ylitti C:n kiinteistöjen kauppakirjan ehdon mukaan saaman 15 000 markan ja C:lle B:n jäämistöstä tulevan 938,40 markan yhteenlasketun määrän 15 938,40 markkaa, KO oli velvoittanut D:n ja E:n yhteisvastuullisesti suorittamaan C:lle 3 327 markkaa 40 penniä ja D:n yksin maksamaan C:lle 10 536 markkaa 73 penniä, molemmat erät 5 prosentin korkoineen haasteen tiedoksiantopäivästä 21.4.1980 lukien.\n      Itä-Suomen HO, jonka tutkittavaksi asianosaiset saattoivat jutun ja jossa C, huomioon ottaen, että hän oli saapa B:n kuolinpesän säästöstä 2 815,22 markasta 938,40 markkaa, oli alentanut lakiosan täydennysvaatimuksensa 21 474,14 markaksi, t. 11.2.1982 oli tutkiessa jutun todennut, että B:n veli A ja tämän vaimo olivat KO:n mainitsemalla, 17.10.1959 vahvistetulla kauppakirjalla luovuttaneet C:lle ja tämän miehelle omistamansa lähes 107 hehtaarin suuruisen Yläkomulan tilan RN:o 22:14 1 900 000 vanhan markan hinnasta, joka tuli suoritta siten, että ostajat antoivat myyjille elinkautisen eläkkeen sekä maksoivat D:lle sekä D:n ja C:n sisarelle, kummallekin 50 000 vanhaa markkaa. Huomioon ottaen tilan pinta-alan, josta noin 84 hehtaaria oli varsinaista metsämaata, voitiin katsoa, ettei suoritettu vastike ollut vastannut tilan arvoa kuin osaksi, joten C:n ja hänen miehensä oli katsottava saaneen tilan suurimmaksi osaksi lahjana. B oli kahdelle KO:n kuullulle todistajalle kertonut sopineensa A:n kanssa, että A antaa omaisuutta C:lle ja B puolestaan D:lle. B oli KO:n päätöksessä mainitussa, D:n hyväksi tekemässään testamentissa kertonut C:n saaneenkin sovitun mukaisesti A:lta huomattavasti omaisuutta. B ja F olivat jo vuonna 1951 antaneet mainitulle kolmannelle tyttärelleen omakotitalon hankkimista varten 500 000 vanhaa markkaa, mitä vastaan tytär oli luopunut perintöosuudestaan.\n      Kerrottujen seikkojen perusteella HO oli katsonut selvitetyksi, että B oli luovuttamalla KO:n päätöksessä mainitut osakkeet D:lle ja E:lle sekä edellä mainitut Komulan ja Rantakomulan tilat D:lle tarkoittanut saattaa lapsensa taloudellisesti samanlaiseen asemaan. Näin ollen B:n ei voitu katsoa osakkeiden luovuttamisella ilmeisesti tarkoittaneen suosia D:tä ja E:tä lakiosaan B:n jälkeen oikeutetun C:n vahingoksi. Huomioon ottaen kerrottu Yläkomulan tilan luovuttaminen C:lle ja tämän miehelle ja B:n tarkoitus saattaa lapsensa järjestelyillään taloudellisesti samanlaiseen asemaan oli myös katsottava olevan sellaisia erityisiä vastasyitä, ettei myöskään KO:n päätöksessä mainittujen Komulan ja Rantakomulan tilojen todellisen arvon ja niistä suoritetun vastikkeen erotusta 100 000 markkaa, jolta osin tilojen luovutusta tosin oli pidettävä KO:n päätöksessä mainituista syistä sellaisena lahjana, joka tarkoituksensa vuoksi oli rinnastettavissa testamenttiin, ollut lisättävä B:n kuolinpesän varhoihin C:n lakiosaa laskettaessa. Sen vuoksi HO oli, kumoten KO:n päätöksen, hylännyt kanteen ja vapauttanut D:n ja E:n velvollisuudesta suorittaa C:lle lakiosan täydennystä. C velvoitettiin suorittamaan D:lle ja E:lle yhteisesti korvaukseksi oikeudenkäyntikuluista jutussa 4 000 markkaa.\n      Pyytäen valituslupaa C haki muutosta HO:n tuomioon, uudistaen HO:ssa esittämänsä vaatimuksen. Lupa myönnettiin. D ja E antoivat heiltä pyydetyn kirjallisen vastauksen.\n    \n    \n      \n      KKO t. tutki jutun ja katsoi, ettei ollut syytä muuttaa HO:n tuomiota. C velvoitettiin suorittamaan D:lle ja E:lle yhteiseksi korvaukseksi heillä vastauksen antamisesta KKO:ssa olleista kuluista 750 markkaa.\n      \n        Ratkaisuun osallistuneet: oikeusneuvokset Leivonen, Mälkki, Hämäläinen ja af Hällström\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1983-02-02"
  ],
  "judgmentNumber": [
    "II12"
  ],
  "date": [
    "1982-08-16"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1983:II12"
  ],
  "year": [
    "1983"
  ],
  "description": [
    "http://data.finlex.fi/voc/kko/swe/07839bca"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}