{
  "@id": "sfecli:kko/1985/II81",
  "languageVersion": [
    {
      "@id": "sfecli:kko/1985/II81/fin",
      "title_fi": [
        "KKO:1985-II-81"
      ],
      "abstract_fi": [
        "\n    Pohjaveden ottamon läheisyydestä oli vastoin VesiL 1 luvun 18 §:n 1 mom:n ja 9 luvun 7 §:n 1 mom:n säännöksiä otettu soraa ilman vesioikeuden lupaa. Vaikka soranotosta ei ollut näytetty aiheutuneen vedenottamolle vahinkoa, tuota rangaistavaa tekoa ei pidetty RL 3 luvun 5 §:n 3 mom:ssa tarkoitettuna vähäpätöisenä rikoksena, kun otettiin huomioon soranoton suunniteltu laajuus sekä se, että vedenottamon omistaja oli jo aikaisemmin tehnyt syyllisille huomautuksen samalla paikalla silloin tapahtuneesta soranotosta. Myös yleisen edun katsottiin tällaisessa tapauksessa vaativan rangaistuksen tuomitsemista.\n    Kysymys myös vesihallituksen oikeudesta saada korvausta oikeudenkäyntikuluistaan.\n  "
      ],
      "hasFormat": {
        "@id": "sfecli:kko/1985/II81/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      Virallinen syyttäjä on syytekirjelmässään Pohjois-Suomen vesioikeudessa lausunut, että A Oulun läänin Kuorma-autojen Tilauskeskus Oy:n toimitusjohtajana ja B saman yhtiön työpäällikkönä olivat joulukuussa 1981 toimittaneet soranottoa yhtiön omistamalla maalla Kalajoen kunnan Raution kylässä. Koska soraa oli otettu noin neljän metrin syvyydestä pohjaveden pinnan alapuolelta Kalajoelta oleva Raution Vesiosuuskunnan vedenottamon välittömässä läheisyydessä ja toimenpiteestä siten oli aiheutunut ilmeinen vaara vedenottamosta saatavan veden laadulle, soranottoon olisi tullut ennen siihen ryhtymistä hankkia vesioikeuden lupa. Sen vuoksi syyttäjä on vaatinut A:n ja B:n tuomitsemista vesilain 13 luvun 2 §:n 1 momentin nojalla rangaistukseen saman lain 1 luvun 18 §:n 1 momentin vastaisesta, luvattomasta soranotosta.\n      Raution Vesiosuuskunta on yhtynyt syyttäjän rangaistusvaatimukseen.\n      Vesihallitus on niin ikään yhtynyt syytteeseen ja lisäksi vaatinut A:n ja B:n velvoittamista korvaamaan vesihallituksen oikeudenkäyntikulut. Vesihallitus on katsonut, että kysymyksessä olevasta soranotosta oli ilmeisesti seurauksena Raution Vesiosuuskunnan pohjaveden ottamon veden laadun sekä pohjavesiesiintymän hyväksikäytön huonontuminen. Pohjaveden pinnan paljastuessa lakkasi hiekkakerrosten läpi tapahtuva pohjaveden muodostuminen. Kun soraa oli otettu noin 250 - 300 metrin päässä pohjaveden ottamon lähimmästä kaivosta ja pohjaveden virtaaminen soranottopaikalta vedenottamon alueelle kesti noin kaksi viikkoa, virtausaika ei ollut riittävän pitkä estämään bakteereja pääsemästä pohjaveden ottamon veteen, koska virtausajan tulisi tämän päämäärän saavuttamiseksi olla ainakin 50 - 60 vuorokautta.\n      A ja B ovat kiistäneet rangaistusvaatimuksen ja vaatineet sen hylkäämistä. Mikäli katsottaisiin, että soranottoon olisi tullut hakea vesioikeuden lupa, rikkomus oli joka tapauksessa ollut vähäpätöinen ja johtunut olosuhteet huomioon ottaen anteeksi annettavasta huomaamattomuudesta. Sen vuoksi A ja B ovat pyytäneet, että heidät joka tapauksessa jätettäisiin rikoslain 3 luvun 5 §:n 3 momentin nojalla rangaistukseen tuomitsematta. Vesioikeus oli 25.3.1974 myöntänyt Raution Vesiosuuskunnalle luvun pohjaveden ottamiseen siltä määräalalta, jonka osuuskunta oli ostanut Kalajoen kunnan Raution kylässä olevasta Rautakosken tilasta RN:o 4:111, sekä samalla määrännyt tuon määräalan pohjaveden ottamon suoja-alueeksi.\n      \n        Vesioikeuden päätös 18.10.1982\n        Vesioikeus on lausunut selvitetyksi, että Oulun läänin Kuorma-autojen Tilauskeskus Oy:n omistamalta soranottoalueelta, joka sijaitsi noin 370 metrin päässä Raution Vesiosuuskunnan Kukkarokiven pohjaveden ottamon lähimmästä kaivosta, oli vuoden 1981 joulukuussa ilman vesioikeuden lupaa otettu noin 5.000 kuutiometriä soraa, mikä toimenpide oli ulotettu noin neljän metrin syvyyteen pohjaveden pinnan alapuolelle, ja että soranottoalueelle oli tällöin muodostunut noin viiden aarin laajuinen avonainen pohjavesilammikko. Sen sijaan oli jäänyt näyttämättä, että tämä soranotto olisi vaikeuttanut veden saantia sanotusta vedenottamosta.\n        Edellä mainitun 25.3.1974 annetun, pohjaveden ottamon perustamista ja suoja-alueen muodostamista koskeneen lupapäätöksen perusteena olevista asiakirjoista vesioikeus on päätellyt, että pohjavesi virtasi puheena olevalta soranottopaikalta pohjaveden ottamon suuntaan. Toimittamassaan katselmuksessa vesioikeus on havainnut soranoton ulottuneen jo melko karkeaan, hyvin vettä läpäisevään sorakerrokseen saakka. Kun oli mahdollista, että avonaisen pohjavesilammikon kautta pääsi bakteereja ja muita epäpuhtauksia pohjaveteen, ja kun pohjaveden virtaamisen kysymyksessä olevalta soranottopaikalta pohjaveden ottamon alueelle tulisi suoritettujen tutkimusten mukaan kestää 50 - 60 vuorokautta, jottei ottamon veteen joutuisi bakteereja ja muita epäpuhtauksia, mutta pohjaveden virtaamisen sanotulla välillä oli arvioitu kestävän vain noin 14 vuorokautta, vesioikeus on katsonut, että soranottopaikalta virtaava, mahdollisesti laadultaan huonontunut pohjavesi ei ilmeisesti ehtinyt riittävästi puhdistua ennen joutumistaan pohjaveden ottamon kaivoihin ja sitä kautta vesijohtoverkostoon.\n        Vaikkei vuoden 1981 joulukuussa tapahtunut soranotto ollut vaikeutunut veden saantia Raution Vesiosuuskunnan vedenottamosta, vesioikeus on edellisessä kappaleessa sanotun perusteella katsonut, että soranottoalueelle muodostuneen pohjavesilammikon kautta saattoi vedenottamon veteen päästä bakteereja ja muita epäpuhtauksia, jotka ilmeisesti aiheuttivat sen, että vedenottamon veden laatu huonontui ja veden saanti siitä vaikeutui. Sen vuoksi ja ottaen huomioon vesilain 1 luvun 18 §:n 1 momentin säännökset vesioikeus on katsonut, että kysymyksessä olevaan soranottoon olisi tullut saada vesioikeuden lupa.\n        Vesioikeus on edelleen katsonut A:n Oulun läänin Kuorma-autojen Tilauskeskus Oy:n toimitusjohtajana ja B:n yhtiön työpäällikkönä olevan vastuussa siitä, että yhtiön lukuun oli ilman lupaa ryhdytty toimenpiteeseen, johon vesilain mukaan oli haettava lupa, ja että he näin ollen olivat syyllistyneet edellä mainittuun vesilain 13 luvun 2 §:n 1 momentissa tarkoitettuun rangaistavaan tekoon. Kun kuitenkaan kysymyksessä olevan soranoton ei ollut todettu vaikeutuneen veden saantia Raution Vesiosuuskunnan vedenottamosta ja kun ei ollut täysin varmaa, pääsivätkö soranottoalueelle muodostuneen avonaisen pohjavesilammikon kautta bakteerit ja muut epäpuhtaudet vaikuttamaan haitallisesti vedenottamon veden laatuun, vesioikeus on katsonut, että A:n ja B:n syyksi luettava rikos oli vähäpätöinen ja että se oli johtunut olosuhteet huomioon ottaen anteeksi annettavasta ajattelemattomuudesta eikä yleinen etu vaatinut rangaistuksen tuomitsemista. Sen vuoksi vesioikeus on rikoslain 3 luvun 5 §:n 3 momentin nojalla jättänyt tuomitsematta A:n ja B:n rangaistukseen. Kun vesihallituksen tuli vesilain 16 luvun 43 §:n 2 momentin ja 21 luvun 1 §:n 1 momentin mukaan viran puolesta valvoa yleistä etua vesirikosasiassa, vesioikeus on lakiin perustumattomana hylännyt vesihallituksen vaatimuksen saada korvausta oikeudenkäyntikuluistaan.\n      \n      \n        Vesiylioikeuden päätös 14.9.1983\n        Vesiylioikeus, jossa vesihallitus on hakenut muutosta vaatien A:n ja B:n tuomitsemista rangaistukseen ja heidän velvoittamistaan korvaamaan vesihallituksen oikeudenkäyntikulut, on jättänyt asian vesioikeuden päätöksen varaan.\n      \n    \n    \n      VAATIMUKSET, VALITUSLUVAN MYÖNTÄMINEN JA VÄLITOIMI\n      Vesihallitus on vaatinut, että A ja B tuomittaisiin vesiylioikeuden heidän syykseen lukemasta rikoksesta rangaistukseen ja että heidät velvoitettaisiin korvaamaan vesihallituksen kaikki oikeudenkäyntikulut.\n      Vesihallitukselle on 18.1984 myönnetty valituslupa. A ja B ovat antaneet heiltä pyydetyn vastauksen.\n    \n    \n      KORKEIMMAN OIKEUDEN RATKAISU\n      \n        Perustelut\n        Oulun läänin Kuorma-autojen Tilauskeskus Oy:n lukuun on vesiylioikeuden päätöksessä kerrotulla tavalla ilman vesioikeuden lupaa otettu soraa Raution Vesiosuuskunnalle kuuluvan pohjaveden ottamon läheisyydestä. Joulukuussa 1981, jolloin soraa on ennen sen ottamisen keskeyttämistä ehditty nostaa noin 5.000 kuutiometriä, on ollut tarkoituksena ottaa sitä kaikkiaan noin 10.000 kuutiometriä. Tämä soranotto on ollut laadultaan ja laajuudeltaan sellaista, että siitä on vesioikeuden päätöksessä selostetulla tavalla ilmeisesti saattanut aiheutua osuuskunnan vedenottamon veden laadun huononemista ja siten veden saanninvaikeutumista ottamosta.\n        Huolimatta siitä, että osuuskunnan toimesta oli jo vuonna 1977 tehty yhtiölle huomautus samalla alueella silloin toimitetun soranoton johdosta ja että soraa oli joulukuussa 1981 tarkoitus ottaa edellä selostetussa laajuudessa. A ja B, jotka ovat vastuussa yhtiön soranotosta, eivät ole ryhtyneet toimenpiteisiin vesilain 9 luvun 7 §:n 1 momentissa tarkoitetun luvan hakemiseksi vesioikeudelta. Näin A ja B ovat menettelyllään tämän luvattoman soranoton yhteydessä osoittaneet välinpitämättömyyttä osuuskunnan pohjaveden ottamon veden laadusta ja veden saannista siitä.\n        Vaikka A:n ja B:n viaksi jäävästä luvattomasta soranotosta ei ole näytetty aiheutuneen osuuskunnan vedenottamolle vahinkoa, vesiylioikeuden heille syyksi lukemaa rikosta ei edellä mainituista syistä voida pitää vähäpätöisenä. Sen vuoksi ja kun myös yleinen etu yleisen lainkuuliaisuuden ylläpitämiseksi tällaisessa tapauksessa vaatii syyllisten tuomitsemista rangaistukseen, A:ta ja B:tä ei voida jättää tuomitsematta rangaistukseen.\n        Vesihallinnosta annettujen lain ja asetuksen mukaan vesihallituksen tulee muun muassa huolehtia veden hankintaan kohdistuvasta valvonnasta. Vesilain 16 luvun 43 §:n 2 momentin ja 21 luvun 1 §:n 1 momentin säännökset huomioon ottaen vesihallituksen tehtävänä on valvoa vesirikosasiassa yleistä etua ja käyttää tällöin asianomistajan puhevaltaa. Kun näiden tehtävien hoitamisesta ei nyt esillä olevassa jutussa ole näytetty aiheutuneen vesihallitukselle erityisiä kustannuksia, vesihallituksella ei ole oikeutta saada korvausta oikeudenkäyntikuluistaan.\n        Näillä ja muutoin vesiylioikeuden lausumilla perusteilla Korkein oikeus on ratkaissut jutun päätöslauselmasta ilmenevällä tavalla.\n      \n      \n        Lainkohdat\n        Vesilaki 1 luku 18 § 1 mom., 9 luku 7 § 1 mom. ja 13 luku 2 § 1 mom.\n      \n      \n        Päätöslauselma\n        Vesiylioikeuden päätöstä muutetaan rangaistuksen osalta. A ja B tuomitaan heidän syykseen luetusta ryhtymisestä ilman vesioikeuden lupaa soranottoon, joka ilmeisesti vaikeuttaa pohjaveden ottamon veden saantia, kumpikin 30 päiväsakkoon eli, kun päiväsakon rahamäärä pidetään A:n osalta 100 ja B:n osalta 75 markkaa, maksamaan sakkoa A 3.000 ja B 2.250 markkaa.\n        Oikeudenkäyntikulujen osalta vesiylioikeuden päätöksen lopputulosta ei muuteta.\n        \n          Ratkaisuun osallistuneet: presidentti Olsson, oikeusneuvokset Saarni-Rytkölä, Ådahl, Riihelä ja Roos\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1985:II81"
  ],
  "referenceToLegislation": [
    "http://data.finlex.fi/eli/sd/1889/39",
    "http://data.finlex.fi/eli/sd/1961/264"
  ],
  "description": [
    "http://data.finlex.fi/voc/kko/fin/463fe643",
    "http://data.finlex.fi/voc/kko/fin/c1226b94",
    "http://data.finlex.fi/voc/kko/swe/abf8e040",
    "http://data.finlex.fi/voc/kko/swe/092c284a",
    "http://data.finlex.fi/voc/kko/fin/3b5a9cad"
  ],
  "judgmentNumber": [
    "II81"
  ],
  "date": [
    "1984-12-04"
  ],
  "issued": [
    "1985-05-16"
  ],
  "creator": [
    "http://data.finlex.fi/common/KKO"
  ],
  "year": [
    "1985"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "referenceToLegislation": {
      "@id": "http://data.finlex.fi/schema/sfcl/referenceToLegislation",
      "@type": "@id"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}