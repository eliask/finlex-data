{
  "@id": "sfecli:kko/1986/II56",
  "languageVersion": [
    {
      "@id": "sfecli:kko/1986/II56/fin",
      "title_fi": [
        "KKO:1986-II-56"
      ],
      "abstract_fi": [
        "\n    Kommandiittiyhtiön henkilökohtaisesti vastuunalainen yhtiömies A oli yhtiön toisen vastuunalaisen yhtiömiehen B:n tietämättä toimivaltansa ylittäen sitonut yhtiön velkavastuuseen C:lle. C:n vaatiessa kanteella saatavaa yhtiöltä A oli edelleen B:n tietämättä myöntänyt kanteen oikeaksi. Yhtiö oli velvoitettu suorittamaan velan määrä C:lle. Sittemmin seuranneessa yhtiön konkurssissa C oli valvonut saatavan ja se oli konkurssituomiossa vahvistettu maksettavaksi konkurssipesän varoista.\n    B:llä oli kommandiittiyhtiön henkilökohtaisesti vastuunalaisena yhtiömiehenä oikeus hakea velkomisjutussa annetun päätöksen purkamista sekä tällä perusteella ja yhtiön konkurssivelkojana konkurssituomion purkamista.\n    Ään.\n  "
      ],
      "hasFormat": {
        "@id": "sfecli:kko/1986/II56/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Hakemusten kohteena olevat ratkaisut\n        Helsingin raastuvanoikeus on Helsingistä olevan Lavos Oy:n Espoosta olevaa Espoon Lautatarhan Ky:tä ja sen henkilökohtaisesti vastuunalaista yhtiömiestä. Nurmijärveltä olevaa liikemies A:ta vastaan ajamasta kanteesta 11.8.1983 julistamalla päätöksellä velvoittanut kommandiittiyhtiön yhteisvastuullisesti A:n kanssa suorittamaan osakeyhtiölle A:n 1. ja 6.7.1983 asettamien ja siirtäminen sekä kommandiittiyhtiön puolesta hyväksyminen, 15.7., ja 6.8.1983 erääntyneiden, osakeyhtiön hallussa olleiden kolmen vekselin yhteismäärän 1.442,000 markkaa 6 prosentin korkoineen 214.500 markalle 15.7.1983 lukien, 772.500 markalle 1.8.1983 lukien ja 455.000 markalle 6.8.1983 lukien ja provisiota kolmasosa prosenttia kunkin vekselin määrästä sekä korvaamaan osakeyhtiön oikeudenkäyntikulut 20.000 markalla.\n        Espoon kihlakunnanoikeus on Espoon Lautatarha Ky:n 22.8.1983 alkaneessa konkurssissa, Lavos Oy:n valvottua edellä mainitulla raastuvanoikeuden päätöksellä kommandiittiyhtiön maksettavaksi tuomitun saatavan, 2.4.1984 julistamassaan konkurssituomiossa, hyläten talousneuvos B:n saatavaa vastaan tekemän muistutuksen, vahvistanut konkurssipesän varoista maksettavaksi Lavos Oy:lle saatavan määrän eli vekselisaatavia 1.442,000 markkaa 6 prosentin korkoineen 214.500 markalle 15.7.1983 lukien, 772.500 markalle 1.8.1983 lukien ja 455.000 markalle 6.8.1983 lukien sekä provisiota kolmasosa prosenttia kunkin vekselin määrästä sekä oikeudenkäyntikulujen korvausta 20.000 markkaa.\n      \n      \n        Purkuhakemukset\n        Kommandiittiyhtiön toinen henkilökohtaisesti vastuunalainen yhtiömies B on Korkeimmalle oikeudelle 24.11.1983 toimittamassaan hakemuksessa ja sitä täydentävissä myöhemmissä kirjoituksissa esittämäänsä selvitykseen viitaten lausunut, että A oli hänen tietämättään ja vastoin yhtiösopimuksen määrätystä, jonka mukaan lainan ottamisesta päätti yhtiön hallitus, sitonut kommandiittiyhtiön vekselivastuuseen Lavos Oy:lle ja edellä mainitulla raastuvanoikeuden päätöksellä ratkaistussa oikeudenkäynnissä edelleen hänen tietämättään myöntänyt Lavos Oy:n kanteen oikeaksi. Sen vuoksi ja kun vekselit eivät myöskään täyttäneet vekselille asetettuja muotomääräyksiä, B on pyytänyt, että Korkein oikeus purkaisi raastuvanoikeuden päätöksen kommandiittiyhtiön osalta.\n        Korkeimmalle oikeudelle 2.4.1985 toimittamassaan hakemuksessa B, joka on valvonut saatavia kommandiittiyhtiön konkurssissa, on lausunut, että konkurssituomio mainitun vekselisaatavan osalta perustui raastuvanoikeuden virheelliseen päätökseen ja että Lavos Oy saisi perusteetonta etua hänen ja kommandiittiyhtiön muiden velkojien kustannuksella, jos konkurssituomio jäisi voimaan. Sen vuoksi B on pyytänyt, että myös konkurssituomio purettaisiin tuota saatavaa koskevalta osalta.\n      \n      \n        Välitoimet\n        Lavos Oy on antanut siltä hakemusten johdosta pyydetyt vastaukset. Espoon Lautatarha Ky:n konkurssipesä ei ole käyttänyt sille varattua tilaisuutta vastausten antamiseen.\n      \n    \n    \n      KORKEIMMAN OIKEUDEN RATKAISU\n      \n        Käsittelyratkaisu\n        Korkein oikeus ottaa hakemukset niiden yhteenkuuluvaisuuden vuoksi yhdessä käsiteltäväkseen.\n        Espoon Lautatarha Ky:n henkilökohtaisesti vastuunalaisena yhtiömiehenä ja konkurssivelkojana B:llä on ollut oikeus riitauttaa kysymyksessä olevat vekselisaatavat kommandiittiyhtiön konkurssissa ja hänellä olisi ollut oikeus käyttää puhevaltaa niiden vahvistamista koskevassa oikeudenkäynnissä, jos riitauttaminen olisi siihen johtanut. Kun Helsingin raastuvanoikeus kuitenkin oli 11.8.1983 julistamallaan lainvoiman saaneella päätöksellä velvoittanut kommandiittiyhtiön yhteisvastuullisesti A:n kanssa suorittamaan nämä saatavat Lavos Oy:lle, kysymystä saatavien olemassaolosta ei ole voitu kommandiittiyhtiön konkurssissa ottaa tapahtuneen riitauttamisen johdosta uudelleen tutkittavaksi. Kommandiittiyhtiön vastuunalaisena yhtiömiehenä B:llä on oikeus saada kysymys kommandiittiyhtiön maksuvelvollisuudesta uudelleen tuomioistuimen tutkittavakasi ja, jotta tämä voisi tapahtua, hakea raastuvanoikeuden päätöksen purkamista. Kommandiittiyhtiön henkilökohtaisesti vastuunalaisena yhtiömiehenä ja kommandiittiyhtiön konkurssivelkojana B:llä on myös oikeus hakea konkurssituomion purkamista. Sen vuoksi Korkein oikeus on tutkinut B:n purkuhakemukset.\n      \n      \n        Päätöslauselman perustelut\n        Kysymyksessä olevat vekselit täyttävät vekselilaissa säädetyt muotovaatimukset.\n        B:n esittämän selvityksen mukaan A:lla ei ole ollut oikeutta ilman kommandiittiyhtiön hallituksen suostumusta ottaa yhtiölle lainaa. Jos vekselijutussa olisi selvitetty tämä seikka ja jos B olisi näyttänyt toteen väitteensä, että Lavos Oy vekselit vastaanottaessaan on tiennyt tai sen olisi pitänyt tietää A:n ylittäneen toimivaltansa tai että vekselit olivat perusteettomia, tämä olisi jutussa todennäköisesti johtanut toiseen lopputulokseen. Kun B ei ole tiennyt jutun vireilläolosta raastuvanoikeudessa, hän ei ole voinut siinä oikeudenkäynnissä vedota näihin seikkoihin.\n        Kommandiittiyhtiön konkurssissa B:n Lavos Oy:n valvontaa vastaan tekemä muistutus on hylätty ja saatava tuomittu raastuvanoikeuden vekselijutussa julistaman lainvoimaisen päätöksen perusteella maksettavaksi konkurssiin luovutetuista varoista. Sen vuoksi B:llä ei ole myöskään konkurssissa ollut tilaisuutta esittää edellä tarkoitettua selvitystä ja näyttöä, joiden merkitys lopputulokseen nähden olisi konkurssissa ollut sama kuin vekselijutussa. Tämän vuoksi on purettava raastuvanoikeuden päätös sekä kihlakunnanoikeuden konkurssituomio siltä osin kuin se koskee kommandiittiyhtiön osakeyhtiölle maksettavaksi tuomittua saatavaa.\n        Konkurssissa Lavos Oy ja B ovat varanneet tarvittaessa tilaisuuden, Lavos Oy valvomansa saatavan ja B valvontaa vastaan tekemänsä muistutuksen toteennäyttämiseen eri oikeudenkäynnissä.\n        Jos kommandiittiyhtiötä ei olisi raastuvanoikeuden päätöksellä velvoitettu suorittamaan kysymyksessä olevia saatavia, Lavos Oy ilmeisesti olisi kommandiittiyhtiön konkurssissa B:n riitautuksen johdosta osoitettu näyttämään saatavansa toteen eri oikeudenkäynnissä ja saatava olisi konkurssituomiossa tuomittu maksettavaksi sen mukaisesti, mitä tuossa oikeudenkäynnissä vahvistettiin.\n      \n      \n        Lainkohdat\n        Oikeudenkäymiskaaren 31 luvun 7 §:n 1 momentin 3 kohta ja 14 §:n 1 momentti\n      \n      \n        Päätöslauselma\n        Hakemuksissa tarkoitetut Helsingin raastuvanoikeuden 11.8.1983 julistama päätös ja Espoon kihlakunnanoikeuden 2.4.1984 julistama konkurssituomio puretaan kumpikin siltä osin kuin ne koskevat Espoon Lautatarha Ky:n maksuvelvollisuutta Lavos Oy:lle. Nyt puretulla raastuvanoikeuden päätöksellä ja osaksi puretulla kihlakunnanoikeuden julistamalla konkurssituomiolla ratkaistuissa asioissa on tarpeen uusi käsittely. Niistä Korkein oikeus määrää seuraavaa:\n        B:n tulee kahden kuukauden kuluessa tämän päätöksen antamisesta haasteen tiedoksiantamisesta säädetyssä järjestyksessä antaa tästä päätöksestä tieto Lavos Oy:lle uhalla, että jos hän sen laiminlyö, edellä mainitut purut raukeavat.\n        Mikäli Lavos Oy tahtoo saada kommandiittiyhtiön konkurssissa valvomastaan ja sitä koskevalta osalta puretussa konkurssituomiossa maksettavaksi vahvistetusta saatavasta suorituksen kommandiittiyhtiön konkurssipesään kuuluvista varoista, Lavos Oy:n on näytettävä saatavansa toteen kommandiittiyhtiötä ja B:tä vastaan Espoon kihlakunnanoikeudessa ajettavalla kanteella, joka on sillä uhalla, että Lavos Oy menettää oikeutensa saada maksun konkurssipesään kuuluvista varoista, pantava vireille kolmen kuukauden kuluessa siitä, kun Lavos Oy on edellä määrätyllä tavalla saanut tiedon tästä päätöksestä. Lavos Oy:lle on konkurssipesän varoista maksettava se määrä, mikä eri oikeudenkäynnissä mahdollisesti vahvistetaan, kuitenkin enintään sen verran, mitä Lavos Oy on konkurssissa valvonut.\n        Jos Lavos Oy tahtoo vaatia maksua ainoastaan kommandiittiyhtiölle konkurssin jälkeen jäävistä tai kertyvistä varoista. Lavos Oy:n tulee niin ikään puhevallan menettämisen uhalla edellä määrätyn ajan kuluessa nostaa kanne kommandiittiyhtiötä vastaan Espoon kihlakunnanoikeudessa ja antaa haasteesta tieto myös kommandiittiyhtiön vastuunalaisille yhtiömiehille niin ajoissa, että he ehtivät, jos he katsovat etunsa sitä vaativan, saapua oikeuteen ja käyttää jutussa väliintulijan puhevaltaa.\n      \n      \n        Eri mieltä olevien jäsenten lausunnot\n        Oikeusneuvos af Hällström: Olen muutoin samaa mieltä kuin enemmistö paitsi, että oikeudenkäymiskaaren 31 luvun 14 §:n nojalla määrään, että B:n tulee viimeistään kahden kuukauden kuluessa Korkeimman oikeuden purkupäätöksen antamisesta Espoon Lautatarha Ky:n konkurssipesälle ja Lavos Oy:lle toimitettavin haastein panna konkurssiasia nyt puretulta osalta uudelleen vireille Espoon kihlakunnanoikeudessa uhalla, että jos hän tämän laiminlyö tai jää saapumatta siihen oikeudenkäyntitilaisuuteen, jossa jutun ensimmäinen käsittely määrätään tapahtuvaksi, purku raukeaa ja konkurssituomio jää kaikilta osin noudatettavaksi. Kihlakunnanoikeuden tulee B:n annettua sille Korkeimman oikeuden purkupäätöksen, menetellä jutussa lain mukaan sen lainvoiman estämättä, jonka sanottu kihlakunnanoikeuden konkurssituomio on saanut.\n        Oikeusneuvos Nikkarinen: Käsittelen ensi B:n Helsingin raastuvanoikeuden 11.8.1983 julistaman päätöksen purkamista koskevan hakemuksen. B ei ole ollut asianosaisena jutussa, jossa Helsingin raastuvanoikeus on sanotulla päätöksellä tuominnut Espoon Lautatarha Ky:n ja A:n maksuvelvollisiksi Lavos Oy:lle, joten hänellä ei ole oikeutta hakea tuon päätöksen purkamista. Sen sijaan B, jota asiassa ei ole kuultu, katsoessaan kärsivänsä haittaa tuomiosta kuten hän hakemuksessaan on ilmoittanutkin, olisi voinut oikeudenkäymiskaaren 31 luvun 1 §:n 2 kohdan nojalla hakea kanteluteitse Helsingin hovioikeudelta raastuvanoikeuden päätöksen poistamista. Kun B:n hakemus on jätetty Korkeimpaan oikeuteen kantelun tekemistä varten säädetyssä määräajassa, katson oikeaksi siirtää hakemuksen Helsingin hovioikeuteen kantelun käsiteltäväksi.\n        Enemmistön otettua kuitenkin B:n purkuhakemuksen tutkittavaksi velvollisena myös tutkimaan hakemuksen totean sen osalta, että kysymyksessä olevat vekselit täyttävät vekselilaissa säädetyt muotovaatimukset. B:n esittämän selvityksen mukaan A:lla ei ole ollut oikeutta ilman kommandiittiyhtiön hallituksen suostumusta ottaa yhtiölle lainaa. Jos vekselijutussa olisi selvitetty tämä seikka ja jos B olisi näyttänyt toteen väitteensä, että Lavos Oy vekselit vastaanottaessaan on tiennyt A:n ylittäneen toimivaltansa, tämä olisi todennäköisesti johtanut jutussa toiseen lopputulokseen. Kun B ei ole tiennyt jutun vireilläolosta raastuvanoikeudessa, hän ei ole voinut oikeudenkäynnissä vedota näihin seikkoihin. Näistä syistä puran oikeudenkäymiskaaren 31 luvun 7 §:n 1 momentin 3 kohdan nojalla Helsingin raastuvanoikeuden 11.8.1983 julistaman päätöksen siltä osin kuin se koskee Espoon Lautatarha Ky:n maksuvelvollisuutta. Suostuttuani päätöksen purkamista koskevaan hakemukseen havaitsen oikeudenkäymiskaaren 31 luvun 14 §:ssä säädetyin tavoin, koska purkaminen perustuu siihen, että on vedottu todisteisiin, joita ei aikaisemmin ole esitetty ja joiden esittäminen todennäköisesti olisi johtanut toiseen lopputulokseen, jutun uuden käsittelyn tarpeelliseksi. Koska purun hakijaksi hyväksytty B ei kuitenkaan ole asianosainen jutussa, sitä ei voida määrätä hänen aloitteestaan uudelleen käsiteltäväksi raastuvanoikeudessa. Katson, ettei myöskään Korkeimmalla oikeudella ole mahdollisuutta näissä olosuhteissa välittömästi oikaista tuomiota, joten ratkaisuksi jää ainoastaan raastuvanoikeuden päätöksen poistaminen samalla tavoin kuin jos se olisi oikeudenkäymiskaaren 31 luvun 1 §:n 2 kohdan nojalla poistettu B:n kantelusta.\n        Mitä sitten B:n Espoon kihlakunnanoikeuden 2.4.1984 julistaman konkurssituomion purkamista koskevaan hakemukseen tulee, B:n, jolla Korkeimman oikeuden päätöksessä mainituilla perusteilla on oikeus hakea sanotun tuomion purkamista, saatua edellä selostetuin tavoin Helsingin raastuvanoikeuden vekseliasiassa 11.8.1983 julistaman päätöksen puretuksi ja poistetuksi voidaan katsoa konkurssituomion purkamiseksi nyt täällä vedonneen seikkaan, jota ei aikaisemmin ole esitetty, ja sen esittäminen todennäköisesti olisi johtanut toiseen lopputulokseen, sillä jos kommandiittiyhtiötä ei olisi raastuvanoikeuden päätöksellä velvoitettu suorittamaan kysymyksessä olevia saatavia, olisi B:n riitautus johtanut siihen, että riitautetun saatavan olemassaolon vahvistamista varten olisi varattu tilaisuus eri oikeudenkäynnin vireille panemiseen. Tästä syystä puran oikeudenkäymiskaaren 31 luvun 7 §:n 1 momentin 3 kohdan nojalla myös Espoon kihlakunnanoikeuden 2.4.1984 julistaman konkurssituomion kysymyksessä olevan saatavan osalta sikäli kuin B:n riitautus on hylätty ja saatava määrätty maksettavaksi konkurssipesän varoista. Sanotun luvun 14 §:n nojalla määrään, että B:n tulee viimeistään kahden kuukauden kuluessa tämän päätöksen antamisesta Espoon Lautatarha Ky:n konkurssipesälle ja Lavos Oy:lle toimitettavin haastein panna puheena oleva juttu nyt puretulta osalta uudelleen vireille Espoon kihlakunnanoikeudessa uhalla, että jos hän tämän laiminlyö tai jää saapumatta siihen oikeudenkäyntitilaisuuteen,jossa jutun ensimmäinen käsittely määrätään tapahtuvaksi, purku raukeaa ja edellä kerrottu kihlakunnanoikeuden 2.4.1984 julistama konkurssituomio jää kaikilta osiltaan noudatettavaksi. Kihlakunnanoikeuden tulee B:n annettua sille Korkeimman oikeuden purkupäätöksen menetellä jutussa lain mukaan sen lainvoiman estämättä, jonka sanottu kihlakunnanoikeuden konkurssituomio on saanut.\n      \n      \n        Ratkaisuun osallistuneet: oikeusneuvokset Leivonen, Takala ja Roos\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1986-05-23"
  ],
  "judgmentNumber": [
    "II56"
  ],
  "date": [
    "1986-01-14"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1986:II56"
  ],
  "year": [
    "1986"
  ],
  "description": [
    "http://data.finlex.fi/voc/kko/swe/6a16272b",
    "http://data.finlex.fi/voc/kko/fin/6f4725ac",
    "http://data.finlex.fi/voc/kko/fin/cb054bee"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}