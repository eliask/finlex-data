{
  "@id": "sfecli:kko/1980/II23",
  "languageVersion": [
    {
      "@id": "sfecli:kko/1980/II23/fin",
      "title_fi": [
        "KKO:1980-II-23"
      ],
      "abstract_fi": [
        "\n    Kysymys urakoitsijan vastuusta kaupungin vedenpuhdistuslaitokseen asentamiensa laitteiden takuuaikana ja sen jälkeen tapahtuneista rikkoutumisista.\n  "
      ],
      "hasFormat": {
        "@id": "sfecli:kko/1980/II23/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      Kuopion kaupunki oli osakeyhtiö A:lle 28/10 1971 ja liikepankki B:lle 27/10 1971 tiedoksi toimituttamansa haasteen nojalla Kuopion RO:ssa lausunut, että Kuopion kaupungin kiinteistö- ja yleistentöiden lautakunnan ja osakeyhtiön kesken oli 16/8 1968 tehty Kuopion kaupungin vedenpuhdistuslaitoksen laajennusta koskeva koneistourakkasopimus, jonka mukaan yhtiö urakoitsijana oli sovittua urakkasummaa vastaan sitoutunut hankkimaan ja asentamaan puhdistuslaitoksen laajennukseen tarvittavat koneistot sopimukseen liitettyjen asiakirjojen mukaisesti täysin valmiiseen käyttökuntoon tarvike- ja ainehankintoineen, mihin suoritusvelvollisuuteen oli muun muassa kuulunut vedenpuhdistuksessa käytettävien hiekkasuodattimien suodatinsuuttimien hankkiminen ja niiden asennustyöt. Urakkasopimuksessa mainittujen, urakassa noudatettavien vuodelta 1966 olevien sivu- ja alaurakan yleisten sopimusehtojen mukaan urakoitsija oli sitoutunut suorituksensa sopimuksenmukaisesta kelvollisuudesta takuuseen yhden vuoden ajaksi siitä päivästä, jolloin työntulos vastaanottotarkastuksessa hyväksyttiin vastaanotetuksi. Urakoitsijan sitouduttua urakkasopimuksessa asettamaan kaupungille takuuajan vastuunsa vakuudeksi 39 500 markan pankkitakauksen, pankki B oli 28/7 1969 sitoutunut sopimuksessa edellytettyyn vastuuajan sitoumuksia koskevaan omavelkaiseen takaukseen enintään sanottuun 39 500 markan määrään 24/10 1970 asti, minkä pankkitakauksen voimassaoloaikaa oli sittemmin jatkettu 31/10 1971 saakka. Kun urakkasopimuksen edellyttämät työn oli Kuopion kaupungin puolesta hyväksytty vastaanotetuiksi 24/7 1969 pidetyssä vastaanottotarkastuksessa, oli mainittu yhden vuoden takuuaika alkanut sanotusta päivästä. Urakoitsijan asentamista 9072 suodatinsuuttimesta oli kuitenkin mainitun takuuvuoden aikana rikkoutunut tuhansia suuttimia, mikä oli etupäässä aiheutunut muovisten suuttimien heikosta laadusta ja huolimattomasta asentamisesta sekä siitä, että suodatinsuuttimet, jotka oli kiinnitetty betoniseen suodatinpohjaan upotettuihin muoviholkkeihin kierteellä, oli niitä kiinnitettäessä kiristetty liian tiukkaan suodatinpohjaa vastaan ja siitä, että suuttimia asennettaessa urakkasopimukseen liitetyn ja urakassa noudatettavan koneiston hankintaohjelman mukaan suuttimen hattuosan ja suodatinpohjan väliin asetettava riittävän pehmeä kumitiiviste oli jätetty ainakin osasta suuttimia kokonaan pois. Urakoitsija oli kaupungin pyynnöstä asentanut rikkoutuneiden suuttimien tilalle uudet sekä suuttimien rikkoutumisen jatkuttua vielä takuuvuoden jälkeenkin, suorittanut rikkoutuneiden suuttimien uusimistöitä aina kesäkuun loppupuolelle 1971 asti ja viimeisen kerran seuranneen lokakuun 30 päivänä. Kun urakoitsija ei myöhemmin ollut suostunut uusimistöitä tekemään, vaikka suuttimien rikkoutuminen oli kerrotuista syistä edelleen jatkunut, kaupunki oli joutunut suorittamaan suuttimien korjaustyöt 30/10 1971 jälkeen omalla kustannuksellaan. Suodatinsuuttimien rikkoutumisen seurauksena oli suodatinhiekkaa päässyt valumaan suuttimien läpi puhdasvesialtaisiin ja sieltä edelleen vesijohtoverkostoon. Tämän johdosta tarpeellisesta hiekan lisäyksestä hiekkasuodattimiin oli kaupungille syntynyt 2 118 markan kustannukset. Lisäksi oli rikkoutuneiden suuttimien palasia kulkeutunut vesijohtoverkostoa pitkin vesimittareihin, mistä oli aiheutunut vesimittarien pysähtymisiä ja rikkoutumisia. Näiden vahinkojen korjaamisesta oli kaupungille puolestaan tullut kustannuksia 907,50 markan edestä. Edellä mainittujen sivu- ja alaurakan yleisten sopimusehtojen 11 §:n mukaan urakoitsija oli \"velvollinen kustannuksellaan korjaamaan ne työtuloksessa takuuaikana ilmenevät puutteet ja viat, joita urakoitsija ei näytä hänen suorituksestaan riippumattomasta syystä aiheutuneiksi ja jotka osoitetaan urakoitsijalle ennen takuuajan loppua\". Kun yli 90 prosenttia suuttimien rikkoutumisesta oli tapahtunut ennen takuuajan päättymistä ja kaupunki oli takuuaikana osoittanut nuo viat urakoitsijalle ja kun takuuajan jälkeen tapahtuneiden suuttimien rikkoutumisien siihen nähden että vastaavanlaiset viat olivat ilmaantuneet toisiin suuttimiin takuuaikana ja suuttimet muodostivat suodatinpohjan kanssa saman koneiston osan, oli katsottava olevan takuuaikana alkaneen vian jatkuvaa esiintymistä, urakoitsija oli vastuussa suuttimien korjauskustannuksista ja suuttimien rikkoutumisista kaupungille aiheutuneista muistakin kuluista ja vahingoista. Siitä huolimatta urakoitsijayhtiö oli vaatinut kaupungin maksettavaksi yhtiön suorittamista edellä mainituista rikkoutuneiden suuttimien uusimistöistä ja niihin liittyvistä muista kustannuksista yhteensä 34 294,45 markkaa, mitä kaupunki ei kuitenkaan kerrotuista syistä ollut urakoitsijalle maksanut. Sen vuoksi ja kun viat suuttimissa saattoivat ilmetä vasta hyvinkin pitkän ajan kuluttua niiden asentamisesta kaupunki, katsoen urakoitsijayhtiön vastuun työn kelvollisuudesta ulottuvan viiden vuoden päähän takuuvuoden päättymisestä, oli vaatinut vahvistettavaksi, ettei kaupunki ollut velvollinen suorittamaan urakoitsijayhtiölle sen vaatimia 34 294,45 markkaa eikä muitakaan urakoitsijayhtiölle puheena olevien suodattimien korjaamiseen liittyviä mahdollisesti myöhemmin syntyviä kustannuksia sekä että urakoitsijayhtiö ja pankki puolestaan olivat yhteisvastuullisesti velvolliset kaupungin ilmoituksesta omalla kustannuksellaan korjaamaan takuuaikana ja viiden vuoden kuluessa sen päättymisestä rikkoutuneet ja mahdollisesti vielä rikkoutuvat suuttimet tai, kaupungin valintansa mukaan suorittaessa suuttimien rikkoutumisesta aiheutuneet korjaustyöt, korvaamaan kaupungille niistä aiheutuneet tai mahdollisesti vielä aiheutuvat kustannukset ynnä lisäksi yhteisvastuullisesti korvaamaan kaupungille takuuvuonna ja viiden vuoden kuluessa takuuvuoden päättymisestä tapahtuneiden suuttimien rikkoutumisten seurauksena syntyneet ja mahdollisesti vielä syntyvät suodatinhiekan lisäyksestä johtuvat kustannukset ja mainittuna aikana tapahtuneiden suuttimien rikkoutumisten seurauksena syntyneiden ja mahdollisesti vielä syntyvien vaurioiden johdosta vesijohtoverkostolle sekä Kuopion kaupungin ja yksityisten laitteille kaupungin maksettavaksi tulevat korjauskustannukset ja vahingonkorvaukset, pankki kuitenkin enintään takauksensa määrällä.\n      Osakeyhtiö A oli puolestaan Kuopion kaupungille 10/1 1973 tiedoksi toimittamansa haasteen nojalla RO:ssa lausunut, että eräs yhtiö oli Kuopion kaupungin toimeksiannosta pääsuunnittelijana suorittanut vesilaitoksen laajennuksen suunnittelutyöt ja siten suunnitellut muun muassa puheena olevien vedenpuhdistukseen käytettävien hiekkasuodattimien puhdistusmenetelmän sekä sitä varten tarvittavat putkistot ja pumput ynnä käytettävä paineet. Hiekkasuodattimien puhdistaminen oli suunniteltu tapahtuvaksi niin, että ilman lisäksi huuhtelussa käytettävä huuhteluvesi tuli johtaa paineen avulla huuhteluputkistoa pitkin hiekkasuodattimien betonisen pohjan alla olevaan tilaan ja sieltä edelleen suodatinpohjaan asennettavien muovisten suodatinsuuttimien kautta suodatinpohjan päälle tulevan suodatinhiekkakerroksen läpi. Huuhteluveden saanti oli suunniteltu tapahtuvaksi jo aikaisemmin vesilaitoksen yhteyteen rakennettuja laitteita hyväsi käyttäen siten, että puheena olevat uudet suuttimet tuliliittää vesilaitokselle aikaisemmin rakennetun huuhteluvesipumpun paineputkeen, mihin huuhteluvesi saatiin puhdasvesialtaasta sanotulla huuhtelupumpulla, joka kehitti huuhteluputkistoon yhden kilopondin paineen neliösenttimetriä kohti. Suunnitelman mukaan huuhteluputkistoon oli lisäksi myös aikaisemmin rakennettu varayhteys paineenalennusventtiilin kautta vesijohtoverkostosta, missä suurin paine saattoi olla yhdeksän kilopondia neliösenttimetriä kohti. Paineenalennusventtiilin tarkoituksena oli alentaa vesijohtoverkostosta huuhteluputkistoon tulevan vedenpaine yhdeksi kilopondiksi neliösenttimetriä kohti silloin, kun huuhteluvesi otettiin vesijohtoverkosta, koskei suodatinpohjan alle oltu suunniteltu varoventtiiliä, jonka kautta mahdollinen ylipaine olisi päässyt purkautumaan, joten huuhteluveden paineeksi oli suunniteltu yksi kilopondi neliösenttimetriä kohti. Kerrotut seikat olivat käyneet myös selvästi ilmi urakkasopimukseen liitetyistä sekä urakan suorittamisessa noudatettavista asiakirjoista ja piirustuksista. Osakeyhtiö A oli aliurakoitsijana suorittanut sen ja kaupungin kesken solmitun koneistourakkasopimuksen edellyttämät työt, joihin oli muun muassa kuulunut mainittujen hiekkasuodattimien suodatinsuuttimien hankkiminen ja niiden asentaminen suodatinpohjaan. Töiden valmistuttua oli yhtiön toimesta suoritettu suodattimien koekäyttöä 5/7 ja 23/7 1969 välisenä aikana, jolloin oli myös kokeiltu suodattimien huuhtelua. Tämän jälkeen kaupunki oli 24/7 1969 pidetyssä vastaanottotarkastuksessa tilaajana hyväksynyt urakoitsijan suorittamat työt vastaanotetuiksi, jolloin urakkasopimuksen tarkoittama takuuvuosi oli alkanut ja jolloin kaikki suodatinsuuttimet ja suodattimiin liittyvät mittauslaitteet olivat olleet ehjiä. Kaupungin ryhdyttyä sanotusta päivästä alkaen käyttämään uusi suodattimia ja huuhtelemaan niitä oli suodatinsuuttimia pian sen jälkeen alkanut rikkoutua. Tämä oli johtunut siitä, että vesilaitoksen henkilökunta oli suorittanut suodattimien huuhtelua vesijohtoverkoston vedellä, vaikka paineenalennusventtiili oli ollut epäkunnossa tai siten virheellisesti asennettuna, ettei veden paine veden siirtyessä huuhteluputkistoon alentunut suunniteltuun yhteen kilopondiin neliösenttimetriä kohti, vaan oli huuhteluputkistoon päässyt huomattavasti suurempia paineita. Lisäksi vesilaitoksen henkilökunta oli suorittanut huuhtelua siten, että vesijohtoverkoston paine oli päästetty mahdollisimman nopeasti huuhteluputkistoon, vaikkei paineenalennusventtiili ollut toiminut, jolloin oli syntynyt suodattimien pohjaan ja itse suodattimiin vaikuttaneita voimakkaita paineiskuja, jotka olivat huomattavasti voimakkaampia kuin vesijohtoverkostossa vallitseva ylin eli yhdeksän kilopondin paine neliösenttimetriä kohti. Jatkuva suuttimien rikkoutuminen olikin tapahtunut kerrotulla virheellisellä huuhtelulla aikaansaatujen ylipaineiden seurauksena, vaikka suodatinsuuttimet olivat laadultaan erittäin korkeatasoisia ja valtion teknillisen tutkimuslaitoksen suorittaman tutkimuksen mukaan kestivät murtumatta huomattavasti yli sadan kilopondin voiman neliösenttimetriä kohti. Kerrotusta vesilaitoksen henkilökunnan virheellisestä menettelystä oli vielä ollut seurauksena, että urakoitsijayhtiön huuhteluvesiputkiston yhteyteen suodatinpohjien alla syntyvien painevaihtelujen mittaamista varten asentamat 16 hydraulista suodatinvastusmittaria, joista voitiin muun muassa todeta huuhteluveden paine huuhteluputkistossa, oli takuuaikana rikkoutunut, vaikka mittarit kestivät niiden valmistajalla saadun tiedon mukaan 10 kilopondin paineen neliösenttimetriä kohti. Sen vuoksi ja kun huuhtelujärjestelmään ei oltu lainkaan suunniteltu sellaista varoventtiiliä, joka olisi tarvittaessa kyennyt purkamaan suunniteltua yhden kilopondin painetta neliösenttimetriä kohti suuremmat paineet, ja kun suuttimien jatkuva rikkoutuminen sekä suodatinvastusmittareiden särkyminen oli johtunut vesilaitoksen henkilökunnan taitamattomasta laitteiden käsittelystä, niin ja kun puheena olevat takuuaikana ja vielä sen jälkeenkin ilmenneet viat olivat aiheutuneet urakoitsijasta riippumattomista syistä osakeyhtiö A oli vaatinut, että Kuopion kaupunki velvoitettaisiin suorittamaan sille korvaukseksi sen 24/7 1969 jälkeen suorittamista rikkoutuneiden suuttimien korjaustöistä aiheutuneista kustannuksista 23/4 1970 päivätyn laskun mukaan 17 230 ja 28/6 1971 päivätyn laskun mukaan 5 153,50 markkaa eli suodattimien korjauskustannuksista yhteensä 22 383,50 markkaa, suodatinvastusmittareiden irroituksesta, korjauksesta ja tarkistuksesta aiheutuneista kustannuksista 29/6 1971 päivätyn laskun mukaan 2 684 markkaa, pankki B:n pankkitakauksen jatkamisesta aiheutuneista kustannuksista 29/6 1971 päivätyn laskun mukaan 1 144,44 markkaa ja 15/10 1971 päivätyn laskun mukaan 296,26 markkaa eli pankkitakauksen jatkamisesta aiheutuneista kustannuksista yhteensä 1 440,70 markkaa sekä asiantuntijalausunnoista aiheutuneista kustannuksista 29/6 1971 päivätyn laskun mukaan 5 427,90 markkaa ja 5/7 1972 päivätyn laskun mukaan 500 markkaa eli asiantuntijalausunnoista aiheutuneista kustannuksista yhteensä 5 927,90 markkaa ynnä suorittamaan osakeyhtiölle 23/4 1970 päivätyssä laskussa mainitulle 17 230 markalle korkoa 29/6 1971 päivätyn laskun mukaan 23/4 1970 ja 31/7 1971 väliseltä ajalta 1 858,35 markkaa eli maksamaan yhtiölle kaikkiaan 34 294,45 markkaa edellä mainittujen yleisten sopimusehtojen 25 §:n mukaisine liikepankkien yleistä antolainauskorkoa ja siihen liittyvää viivästyskorkoa vastaavine enintään 13 prosentin korkoineen kutakin erää koskevan laskun erääntymispäivästä eli laskujen edellä mainituista päiväysajankohdista lukien. Lisäksi yhtiö oli vaatinut kaupungilta korvausta oikeudenkäyntikuluistaan.\n      Kuopion kaupungin ja osakeyhtiö A:n vastustettua toistensa kanteita sekä pankki B:n kaupungin kanteesta kuultuna yhdyttyä siihen, mitä osakeyhtiö oli kaupungin kanteen johdosta lausunut, ja vastustettua kaupungin kannetta RO, jossa kaupunki oli vaatinut osakeyhtiöltä ja pankilta sekä pankki kaupungilta korvausta oikeudenkäyntikuluistaan, p. 21/9 1972 oli lausunut selvitetyksi, että Kuopion kaupungin kiinteistö- ja yleistentöiden lautakunnan ja osakeyhtiö A:n kesken oli 16/8 1968 tehty Kuopion kaupungin vedenpuhdistuslaitoksen laajennuksen koneistotöitä koskeva koneistourakkasopimus, jolla osakeyhtiö oli sovittua urakkasummaa vastaan sitoutunut hankkimaan ja asentamaan laitoksen laajennukseen koneistot täysin valmiiseen käyttökuntoon tarvike- ja ainehankintoineen, mihin suoritusvelvollisuuteen oli kuulunut muun muassa hiekkasuodattimien suodatinsuuttimien hankkiminen ja niiden asennustyöt. Osakeyhtiön saatettua urakkasopimuksen edellyttämät työt loppuun, oli ne kaupungin puolesta hyväksytty vastaanotetuiksi 24/7 1969 pidetyssä vastaanottotarkastuksessa, mistä päivästä takuuaika oli sovittu alkaneeksi. Tämän jälkeen oli suodatinsuuttimia elokuusta 1969 alkaen rikkoutunut ainakin 2 000 kappaletta, joista huomattava määrä oli kaupungin pyynnöstä urakoitsijayhtiön toimesta kesäkuuhun 1971 mennessä vaihdettu uusiin. Lisäksi oli takuuaikana rikkoutunut useita huuhteluputkiston yhteyteen asennettuja suodatinvastusmittareita, jotka oli myös urakoitsijayhtiön toimesta korjattu. Suodattimien vaihtamisesta ja rikkoutuneiden suodatinvastusmittareiden korjauksesta sekä pankki B:n pankkitakauksen voimassaolon jatkamisesta ynnä asian vuoksi hankituista asiantuntijalausunnoista oli urakoitsijayhtiölle aiheutunut kustannuksia yhteensä yhtiön kanteessa mainitut 34 294,45 markkaa. Edelleen RO oli lausunut selvitetyksi, että urakoitsijayhtiö oli kysymyksessä olevassa urakkasopimuksessa noudatettavien edellä mainittujen yleisten sopimusehtojen mukaisesti sitoutunut kustannuksellaan korjaamaan ne työntuloksessa yhden vuoden pituisena takuuaikana ilmenneet puutteet ja viat, joita urakoitsijayhtiö ei näyttänyt sen suorituksesta riippumattomista syistä aiheutuneiksi ja jotka osoitettiin urakoitsijayhtiölle ennen takuuajan loppua, ja vastaamaan takuuajan jälkeen sellaisista vioista ja puutteellisuuksista, jotka tilaaja oli näyttänyt aiheutuneen urakoitsijan törkeästä laiminlyönnistä tai täyttämättä jääneestä suorituksesta. Sitä vastoin RO oli katsonut jutussa puolin ja toisin jääneen selvittämättä, mistä syystä suodatinsuuttimet olivat rikkoutuneet. Vielä RO oli katsonut jääneen näyttämättä, että kaupungille olisi urakoitsijayhtiön syystä aiheutunut kaupungin kanteessa mainittuja vahinkoja. Sen vuoksi ja kun kaupunki ei ollut velvollinen maksamaan urakoitsijayhtiölle takuuaikana ilmenneiden ja ennen takuuajan päättymistä urakoitsijalle osoitettujen vikojen korjaamisesta aiheutuneita ja siihen liittyviä kustannuksia ja kun kaupunki toisaalta ei ollut oikeutettu vaatimaan yhtiöltä suoritusta takuuajan jälkeen ilmenneistä vioista, RO, hyläten osakeyhtiö A:n kanteen kokonaan ja Kuopion kaupungin kanteen enemmälti, oli todennut, ettei kaupunki ollut velvollinen maksamaan urakoitsijayhtiölle sen vaatimia 34 294,45 markkaa. Sen ohessa RO oli velvoittanut yhtiön suorittamaan kaupungille korvaukseksi oikeudenkäyntikuluista 8 000 markkaa.\n      Kuopion kaupunki sekä osakeyhtiö A ja pankki B olivat Itä-Suomen HO:ssa hakeneet muutosta RO:n päätökseen, kaupunki muussa paitsi oikeudenkäyntikulujansa koskevassa osassa. Kaupunki oli liittänyt muutoksenhakemuksensa oheen asiakirjanäyttöä ja muun ohessa pyytänyt saada HO:ssa toimitettavassa suullisessa käsittelyssä tai Kuopion RO:ssa kuulustuttaa todistajia asiakirjanäytön tueksi. Vielä kaupunki oli muutoksenhakemuksessaan, viitaten sanottuun asiakirjanäyttöön, muun ohessa vaatinut, että osakeyhtiö ja pankki velvoitettaisiin yhteisvastuullisesti suorittamaan kaupungille korvauksena sen kanteessa mainituista vesimittareiden korjauskustannuksista 907,50 markkaa sekä kaupungin 18/10 1972 mennessä suorittamista suodattimien korjaamisesta ja suuttimien uusimisesta aiheutuneista kustannuksista 6 267,48 markkaa. Vielä kaupunki oli 7/2 1973 toimittanut HO:lle erään kirjoituksen ja sen ohessa asiakirjanäyttöä kanteensa tueksi. Kirjoituksessaan kaupunki oli ilmoittanut tarkentavansa vetokirjelmässään esitettyjä vaatimuksia ja pyytänyt, että osakeyhtiö ja pankki velvoitettaisiin yhteisvastuullisesti suorittamaan kaupungille korvauksena sen 31/1 1973 mennessä suorittamista suodattimien korjaamisesta ja suuttimien uusimisesta aiheutuneista kustannuksista kaupungin vetokirjelmässä vaaditun 6 267,48 markan asemesta 19 448,59 markkaa.\n      HO t. 13/2 1975. Siihen nähden mitä jutussa oli käynyt ilmi HO oli hylännyt kaupungin muutoksenhakemuksessaan tekemän todistajien kuulustuttamista koskevan pyynnön sekä jättänyt kaupungin 7/2 1973 HO:een toimittaman kirjoituksen ja sen oheen liitetyn asiakirjanäytön huomiotta. Muutoin HO oli tutkinut jutun ja katsonut selvitetyksi, että Kuopion kaupungin toimeksiannosta vesilaitoksen laajennuksen pääsuunnittelijana toiminut suunnitteluyhtiö oli suunnitellut hiekkasuodattimien huuhtelun tapahtuvaksi osakeyhtiö A:n kanteessa kerrotulla tavalla kaupungin aikaisemmin rakentamia laitteita hyväksikäyttäen yhden kilopondin paineella neliösenttimetriä kohti ja että osakeyhtiö oli edellä kerrotulla 16/8 1968 allekirjoitetulla koneistourakkasopimuksella urakoitsijana sitoutunut muun muassa hankkimaan hiekkasuodattimien suodatinsuuttimet ja suorittamaan niiden asentamisen suodattimien betonisiin pohjalevyihin kiinnittämällä muoviset suuttimet riittävän pehmeällä kumitiivisteellä varustettuna suuttimessa olevan kierteen avulla pohjalevyihin upotettuihin muovisiin kiinnitysholkkeihin sekä asentamaan huuhteluputkiston yhteyteen huuhteluveden paine-erojen mittaamista varten hydraulisen paine-erolähettimen ja siihen liittyvät suodatinvastusmittarit. Edelleen HO oli katsonut selvitetyksi, että urakoitsijayhtiö oli suorittanut kerrotut asennustyöt loppuun urakka-asiakirjojen mukaisesti muutoin paitsi että osasta suodatinsuuttimia oli jätetty kumitiiviste pois. Asennustöiden päätyttyä urakoitsijayhtiö oli suorittanut kaupungin suostumuksella hiekkasuodattimien koekäyttöä ainakin 5/7 ja 23/7 1969 välisenä aikana. 24/7 1969 pidetyssä edellä mainittujen yleisten sopimusehtojen mukaisessa vastaanottotarkastuksessa olivat sopijapuolet todenneet, että vesilaitoksen laajennustyön tuloksena syntynyt rakennus voitiin kaikilta osiltaan ottaa yleisten sopimusehtojen mukaisesti käyttöön, joten kaupungin oli tuolloin katsottava hyväksyneen myös hiekkasuodattimet sekä niihin kuuluvat suodatinsuuttimet ja mittauslaitteet valmiiseen käyttökuntoon saatettuina vastaanotetuiksi. Sanottuna vastaanottotarkastuspäivänä kaupunki oli suorittanut urakkasopimuksen mukaisesti urakoitsijayhtiölle sovitun urakkasumman loppuosan ja ottanut uudet hiekkasuodattimet kaupungin vesilaitoksen henkilökunnan käyttöön, jolloin myös urakoitsijayhtiön suoritusvelvollisuutta koskeva takuuvuosi oli yleisten sopimusehtojen mukaan alkanut. Edelleen HO oli katsonut selvitetyksi, että 3/8 1969 oli ensimmäisen kerran kaupungin taholta havaittu suuttimien rikkoutuminen ja että tuosta ajankohdasta lähtien oli suuttimia todettu jatkuvasti rikkoutuneen niin, että rikkoutuneiden suuttimien lukumäärä oli ollut 2/12 1971 ainakin 2 088 ja 15/6 1972 ainakin 2 593 sekä että yli 90 prosenttia rikkoutuneista suuttimista oli mennyt rikki hattuosan ja varsiosan liittymiskohdasta. Lisäksi takuuvuoden aikana oli rikkoutunut ainakin 14 suodatinvastusmittaria. Edelleen HO oli katsonut selvitetyksi, että urakoitsijayhtiö oli kesäkuun 1971 loppuun mennessä huolehtinut suodatinvastusmittareiden korjaamisesta sekä kaupungin vaatimuksesta asentanut rikkoutuneiden suuttimien tilalle uudet sekä että kaupunki oli ainakin 30/10 1971 jälkeen joutunut huolehtimaan rikkoutuneiden suuttimien korjauksesta omalla kustannuksellaan.\n      Mitä sitten tuli edellä kerrottujen rikkoutumisten syihin, niin HO oli katsonut selvitetyksi, että vesijohtoverkoston ja huuhteluputkiston välinen paineenalennusventtiili oli koekäytön alkamisesta eli 5/7 1969 alkaen ollut ainakin aika-ajoin epäkunnossa tai virheellisesti asennettuna niin, ettei se ollut kyennyt estämään huuhteluvedenpaineen hetkittäistä nousua huomattavasti yli yhden kilopondin neliösenttimetriä kohti ja että paineenalennusventtiili oli kuulunut kaupungin kunnossapidettäviin laitteisiin. Edelleen HO oli katsonut selvitetyksi, että urakoitsijayhtiön toimesta oli kaupungin suostumuksella koekäytön aikana ja kaupungin toimesta takuuaikana suoritettu suodattimien huuhtelua mainitun varayhteyden avulla paineenalennusventtiilin ollessa epäkunnossa tai kerrotuin tavoin virheellisesti asennettuna, jolloin suodatinsuuttimiin oli useaan otteeseen päässyt vaikuttamaan suunniteltua huomattavasti suurempia paineita ja että ylipaineet olivat aiheuttaneet mainittujen ainakin 14 suodatinvastusmittarin rikkoutumisen ja ratkaisevalla tavalla vaikuttaneet suodatinsuuttimien rikkoutumiseen. Sitä vastoin HO oli katsonut jääneen näyttämättä, että suodatinsuuttimia olisi ilman mainittuja ylipaineita rikkoutunut suuttimien heikon laadun vuoksi tai huolimattoman asentamisen tahi suuttimien liiallisen kiristämisen seurauksena taikka sen johdosta, että tiivisteet oli jätetty pois osasta suuttimia.\n      Vielä HO oli katsonut selvitetyksi, että osakeyhtiö A:lle oli aiheutunut 24/7 1969 jälkeen suoritetuista suuttimien korjaustöistä 22 383,50 markan sekä suodatinvastusmittareiden irroituksesta, korjauksesta ja tarkistuksesta yhteensä 2 684 markan lisäkustannukset ynnä valtion teknillisen tutkimuslaitoksen lausunnon hankkimisesta 1 647,90 markan, Valmet Oy:n lausunnon hankkimisesta 580 markan ja Insinööritoimisto Nevalainen & Orivuori Ky:n lausunnon hankkimisesta 500 markan kustannukset eli asian selvittämiseksi tarpeellisten lausuntojen hankkimisesta yhteensä 2 727,90 markan lisäkustannukset. Sitä vastoin HO oli katsonut jääneen näyttämättä, että lausuntojen hankkimisesta olisi osakeyhtiö A:lle aiheutunut enempää kustannuksia ja että 23/4 1970 päivätyn laskun tarkoittamat suodattimien korjaustyöt olisi tehty puheena olevaan urakkaan liittyvinä sellaisina töinä, että kaupunki olisi velvollinen suorittamaan laskussa mainitulle 17 230 markalle yhtiön vaatimaa korkoa. Lisäksi HO, koska urakoitsija oli urakkasopimuksen mukaan sitoutunut huolehtimaan siitä, ettei takaaja vapautunut sitoumuksistaan ennen kuin sopimuspuolten väliset suhteet oli täysin selvitetty, oli katsonut, ettei kaupunki ollut velvollinen korvaamaan osakeyhtiö A:lle pankkitakauksen jatkamisesta aiheutuneita kustannuksia. Vielä HO oli katsonut, etteivät kerrotut kaupungin maksettavaksi jäävät korvaukset olleet sen laatuisia, että kaupungilla olisi velvollisuus suorittaa niille korkoa edellä mainittujen yleisten sopimusehtojen 25 §:n mukaisesti liikepankkien yleistä antolainauskorkoa vastaavan määrän.\n      Sen vuoksi ja kun kerrotut suodatinsuuttimien ja suodatinvastusmittareiden rikkoutumiset olivat aiheutuneet urakoitsijasta riippumattomista syistä HO oli, kumoten RO:n päätöksen, hylännyt kaupungin kanteen kokonaisuudessaan ja vapauttanut osakeyhtiö A:n sen maksettavaksi tuomitusta 8 000 markan oikeudenkäyntikulujen korvauksesta sekä, hyläten osakeyhtiön kanteen enemmälti, velvoittanut Kuopion kaupungin heti asianmukaisen maksutodisteen saadessaan suorittamaan yhtiölle korvaukseksi suuttimien korjaamisesta aiheutuneista kustannuksista vaaditut 22 383,50 markkaa, suodatinvastusmittareiden irroituksesta, korjauksesta ja tarkistuksesta aiheutuneista kustannuksista vaaditun 2 684 markkaa sekä lausuntojen hankkimisesta aiheutuneista kustannuksista 2 727,90 markkaa eli yhteensä 27 795 markka 40 penniä 5 prosentin korkoineen haasteen tiedoksiantopäivästä 10/1 1972 lukien. Sen ohessa Kuopion kaupunki oli velvoitettu suorittamaan oikeudenkäyntikulujen korvaukseksi RO:n osalta osakeyhtiö A:lle 12 000 ja pankki B:lle 1 200 markkaa sekä HO:n osalta yhtiölle 800 ja pankille 400 markkaa.\n      Kuopion kaupunki pyysi oikeudenkäymiskaaren 30 luvun 3 §:n nojalla lupaa hakea muutosta HO:n tuomioon ja lupahakemukseensa liitti muutoksenhakemuksen. Osakeyhtiö A vastasi hakemuksiin. Muutoksenhaulle säädetyn määräajan jälkeen kaupunki toimitti KKO:een vielä vastaselitykseksi yhtiön vastaukseen tarkoitetun kirjoituksen.\n    \n    \n      KORKEIN OIKEUS\n      KKO t. jätti Kuopion kaupungin edellä mainitun kirjoituksen huomiotta, koskei määräystä oikeudenkäymiskaaren 30 luvun 15 §:n mukaiseen kirjoitusten vaihtoon ollut annettu, sekä myöntäen muutoksenhakuluvan tutki jutun ja katsoi, ettei ollut esitetty syytä muuttaa HO:n tuomiota, joka siis jäi pysyväksi. Kuopion kaupunki velvoitettiin maksamaan osakeyhtiö A:lle korvaukseksi sillä vastauksen antamisesta KKO:ssa olleista kuluista 2 500 markkaa.\n      \n        Eri mieltä olevien jäsenten lausunnot\n        Jutun esittelijän mietintö: KKO jättänee Kuopion kaupungin tänne myöhään annetun kirjoituksen tutkimatta, sekä myöntäen muutoksenhakuluvan tutkinee muutoin jutun ja katsonee HO:n tuomiossa selostetun osakeyhtiön A:n toimesta suoritetun Kuopion kaupungin vedenpuhdistuslaitoksen laajentamista koskevaan koneistourakkaan kuuluvan hiekkasuodattimien suodatinsuuttimien asentamisen osalta näytetyksi, että suuttimien hankkimisen ja asennustyön vastaanottotarkastuksen 24/7 1969 jälkeen, kun suuttimien oli seuranneen elokuun alussa todettu alkaneen rikkoutua, suoritetuissa tarkastuksissa on havaittu osan osakeyhtiön toimesta asennetuista suuttimista, joiden asentaminen on tapahtunut kiertämällä ne kiinni suodatinpohjiin upotettuihin muoviholkkeihin pääasiassa puuporanvartta ja hylsyavainta apuna käyttäen, olleen kiinnitetty niin kireälle, etteivät ne ole olleet, niin kuin niiden olisi pitänyt, käsin kiertämällä irroitettavissa ja että osasta suuttimia on niitä asennettaessa jäänyt holkin ja suuttimen väliin tarkoitettu tiiviste pois sekä että holkin ja suuttimen välistä on löytynyt, paitsi hiekkaa, myös sementin jätteitä. Mitä sitten tulee suodatinsuuttimen huuhtomismenettelyyn, niin Kuopion kaupungin hoidossa ja kunnossapidettävässä suodattimien huuhtelujärjestelmässä oleva huuhtelupumppu ei ole ollut aina käytettävissä suuttimien huuhteluun, vaan huuhtelu on jouduttu suorittamaan varahuuhtelujärjestelmää käyttäen eli sanotussa tarkoituksessa suodattimiin johdettavalla vesijohtoverkostovedellä ja että tuohon järjestelmään kuulunut paineenalennusventtiili on ollut aika ajoin epäkunnossa ja asennettuna suuremmalle paineelle kuin suuttimien huuhtelu olisi edellyttänyt ja että kaupungin palveluksessa olleiden henkilöiden hoitaessa suodattimien huuhtelua siinä on käytetty, johtamatta suuttimiin määräysten mukaisesti ilmaa huuhteluveden paineen tasaamiseksi, äkillisiä vesipaineiskuja epäpuhtauksien irroittamiseksi suuttimista. Edellä selostettujen seikkojen perusteella katsottaneen, että suuttimien kiinnityksessä todetut virheellisyydet osoittavat, ettei suuttimien asentaminen ole tapahtunut kaikkien suuttimien osalta määräysten mukaisesti vaan suuttimiin on jäänyt asennusvirheistä johtuvia jännityksiä, jotka ovat edesauttaneet niiden rikkoutumista, ja että paineiskuista on aiheutunut suuttimia vastaan sellaisia äkillisiä ylipaineita, että ne ovat väsyttäneet suuttimien rakennusainetta ja rasittaneet niiden rakennetta paineenvaikutuskohdalta, sekä että, kun muuta ei ole voitu selvittää, mainittu suuttimiin kohdistunut ylipaine yhdessä asennusvirheistä suuttimiin jääneiden jännitysten kanssa on aiheuttanut suuttimien ja ylipaine yksin suodatinvastusmittarien rikkoutumiset. Sen vuoksi ja koska asennusvirheitä ei ole voitu havaita edellä kerrotussa vastaanottotarkastuksessa ja kun suuttimien rikkoutumisia, mikäli niiden ei yksittäistapauksissa ole selvitetty aiheutuneen muista kuin edellä selostetuista syistä, on pidettävä, vaikka osa rikkoutumisista on ilmennyt vasta takuuajan loppumisen jälkeen, saman takuuaikana todetun vian ilmentyminä sekä kun suuttimien asennusvirheet eivät ole aiheutuneet yhtiön suorituksesta riippumattomista syistä, niin ja kun vielä yhtiön ja kaupungin on katsottava vastaavan kummankin osaltaan suuttimien rikkoutumisesta aiheutuneesta vahingosta, KKO, samalla kun vasta HO:ssa ja KKO:ssa itse asiasta tehdyt uudet vaatimukset jätettäneen huomiotta, muuttaen HO:n tuomiota, vahvistanee kaupungin kanteesta, että Kuopion kaupunki ja osakeyhtiö A vastaavat suodattimien rikkoutumisesta aiheutuneesta vahingosta kumpikin puoleen määrään sekä, osakeyhtiön kanteesta, vapauttaen kaupungin enemmästä maksuvelvollisuudesta, alentanee kaupungin yhtiölle suodattimien korjauskustannuksista maksettavaksi tuomitun yhteismäärän 22 383,50 markkaa puoleen siitä eli 11 191,75 markaksi HO:n tuomitsemine 5 %:n korkoineen haastepäivästä 10/1 1972 lähtien, kun taas pankkitakauksen järjestämisestä aiheutuneiden kulujen ja korkojen lisäksi asiantuntijalausuntojen hankkimisesta aiheutuneet kustannukset jäänevät yhtiön yksin sekä oikeudenkäyntikulut kummankin sanotun asianosaisen ja pankki B:n kunkin itsensä vastattavaksi. Muutoin perustelujen osalta ja sikäli kuin kaupunki on tuomittu maksamaan yhtiölle suodatinvastusmittareiden irroituksesta, korjauksesta ja tarkistuksesta aiheutuneiden kustannusten korvausta 2 684 markkaa sekä kanteet enemmälti hylätty, HO:n tuomio jäänee siis voimaan.\n        Oikeusneuvos Surakka: hyväksyn mietinnön muutoin paitsi että vahvistan kaupungin kanteesta, että Kuopion kaupunki ja osakeyhtiö A vastaavat suodattimien rikkoutumisesta aiheutuneesta vahingosta, kaupunki 2/3 ja yhtiö 1/3 vahingon määrästä sekä alennan siten kaupungin yhtiölle suodattimien korjauskustannuksista maksettavaksi tuomitun yhteismäärän 22 383,50 markkaa kahteen kolmannekseen siitä eli 14 922,33 markkaan HO:n tuomitsemine 5 prosentin korkoineen haastepäivästä 10/2 1972 lähtien sekä että vapautan kaupungin maksamasta yhtiölle olleista kuluista tuomittua korvausta 800 markkaa ja pankille HO:n osalta tuomittua kulujen korvausta 400 markkaa ja alennan kaupungin RO:n osalta korvattavaksi määrätyt oikeudenkäyntikulut yhtiölle 4 000 ja pankille 400 markkaan.\n        Oikeusneuvos Saarni-Rytkölä oli samaa mieltä kuin oikeusneuvos Surakka.\n      \n      \n        Ratkaisuun osallistuneet: oikeusneuvokset Miettinen, Lehtonen ja Lindholm\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1980:II23"
  ],
  "description": [
    "http://data.finlex.fi/voc/kko/fin/a8a6fa86",
    "http://data.finlex.fi/voc/kko/swe/ff680c44"
  ],
  "judgmentNumber": [
    "II23"
  ],
  "date": [
    "1979-11-07"
  ],
  "issued": [
    "1980-03-04"
  ],
  "creator": [
    "http://data.finlex.fi/common/KKO"
  ],
  "year": [
    "1980"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}