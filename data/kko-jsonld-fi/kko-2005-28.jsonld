{
  "@id": "sfecli:kko/2005/28",
  "languageVersion": [
    {
      "@id": "sfecli:kko/2005/28/fin",
      "title_fi": [
        "KKO:2005:28"
      ],
      "abstract_fi": [
        "\n    Isojaossa ja sen täydennyksessä 1800-luvulla oli ulkosaaristossa oleva, sittemmin jakokunnan alueella sijaitsevaksi todettu saariryhmä jätetty jaon ulkopuolelle. Jakokunnan muodostaneet kolme taloa oli yhdistetty yhdeksi tilaksi vuonna 1920. Kysymys omistusoikeudesta saariin.\n    Venäjän sotaväki oli linnoittanut pääsaaren 1914 ja hallinnut saaria vuoteen 1918. Se seikka, että Tarton rauhansopimuksen mukaan Venäjän valtion tai valtionlaitosten omaisuus Suomessa oli siirtynyt korvauksetta Suomen valtion omaksi, ei vaikuttanut saariryhmän omistussuhteisiin.\n  "
      ],
      "hasFormat": {
        "@id": "sfecli:kko/2005/28/fin/txt",
        "content_fi": [
          "\n    \n      Asian käsittely alemmissa oikeuksissa\n      \n        Kiinteistönmääritystoimitus\n        Valtio oli 4.4.2000 allekirjoitetulla luovutuskirjalla luovuttanut Espoon ulkosaaristossa sijaitsevan Kytön saaren lähisaarineen Espoon kaupungille. Saaria, joiden pinta-ala oli yhteensä noin 20,4 hehtaaria, ei ollut merkitty kiinteistörekisterijärjestelmään. Espoon kaupunki oli hakenut kiinteistönmuodostamislain 101 §:n mukaista toimitusta ja vaatinut vahvistettavaksi, että saaret olivat olleet valtion omistuksessa, ja että saaret muodostetaan tilaksi kaupungin nimiin.\n        Valtion puolesta oli toimituksessa esitetty, että saarialue oli ollut vielä 1800-luvulla avointa merialuetta ja rekisterijärjestelmään kuulumatonta valtion yleistä vesialuetta, missä sijaitsevat ulkosaaret ja luodot oli tulkittavissa kruunulle kuuluviksi alueiksi. Valtiolla oli ollut saarialueeseen ylimuistoinen nautintaoikeus. Tarton rauhansopimuksen 14.10.1920 ja sen jälkeen asetetun toimikunnan ehdotuksen mukaan alue oli rakennuksineen luovutettu Sotalaitokselle. Tarton rauhansopimus oli saantoperuste, joka koski rakennusten lisäksi saarten aluetta. Alue oli ollut puolustusvoimien käytössä. Tällainen käyttö oli todennäköisesti alkanut jo ennen kuin Venäjän sotaväki oli miehittänyt saaria.\n        A:n oikeudenomistajat vastustivat toimituksessa Espoon kaupungin ja valtion vaatimuksia sekä vaativat puolestaan, että Kytön saariryhmästä muodostettaisiin heille tila. Saariryhmä oli kuulunut Aktiebolaget Sommaröarna -nimiselle yhtiölle, joka oli saanut vuonna 1921 lainhuudon palstatilan erottamistoimituksella saarista muodostettuun tilaan Kytö RN:o 1:200. Kun yhtiö oli lopetettu vuonna 1944, omistusoikeus tilaan oli siirtynyt B:lle ja myöhemmin A:lle. A:n oikeudenomistajat olivat saaneet saaret perintönä A:lta. Se seikka, että Korkein hallinto-oikeus oli vuonna 1939 purkanut lääninhallituksen päätöksen, jolla palstatilan erottamistoimitus oli vahvistettu, ei vaikuttanut heidän lainhuutoon perustuvaan oikeuteensa, kuten ei myöskään se, että mainittu tila oli vuonna 1942 poistettu maarekisteristä.\n      \n      \n        Toimitusmiesten päätös 5.7.2001\n        Toimitusmiehet totesivat, että Kytön saariryhmän omistuksesta oli määrätty kuninkaallisessa tuomiossa 3.5.1782, joka selvitti \"... råledningen emellan Moisans och Svinö frälsehemman å ena och Meiwastö rusthåll å andra sidan\". Tuomion jälkeen Kytön saarta oli pidetty Svinön ja Moisön taloille kuuluvana, joskin riitoja ja oikeusjuttuja asiasta oli edelleenkin ollut.\n        Svinön kylässä ja Moisön yksinäistalossa oli suoritettu isojako vuosina 1828 - 1839, jolloin ne olivat muodostaneet yhteisen jakokunnan. Kytön saariryhmän saaret eivät olleet olleet mukana isojaossa eivätkä ne näkyneet isojaon kartalla. Jakokuntaan kuuluneita saaria koskenut isojaon täydennys oli suoritettu vuonna 1857, mutta Kytön saaret eivät olleet olleet siinäkään toimituksessa mukana. Kytön saarten jättäminen pois isojaosta ja sen täydennyksestä oli ilmeisesti johtunut saaria koskeneista riitaisuuksista.\n        Turun maanjako-oikeuden tuomiolla 12.5.1970 oli määrätty, että Kytön saariryhmä ei ollut kruununsaari. Suvisaariston vesialueen piirirajankäyntitoimituksessa, joka oli merkitty maarekisteriin 6.3.1972, oli käyty raja yleistä vettä vastaan Kytön saariryhmän eteläpuolelle. Kytön saariryhmän saaret, jotka olivat jo isojaon aikaan olleet vedenpinnan yläpuolella saarina ja luotoina, olivat näin ollen Suvisaariston yksinäistaloon kuuluva saariryhmä, joka sijaitsi kylänrajain sisällä Suvisaariston yksinäistalon (kylän) yhteisellä vesialueella.\n        Mitään perusteita tai näyttöä ei ollut olemassa sille, että Kytön saarten omistusoikeus olisi missään vaiheessa millään erityisperusteella siirtynyt valtiolle, ei vapaaehtoisella luovutuksella enempää kuin millään pakkotoimellakaan. Omistusoikeus ei ollut siirtynyt myöskään Tarton rauhansopimuksen 22 artiklan nojalla eikä sen jälkeen asetetun toimikunnan esityksen ja valtioneuvoston päätöksen perusteella tai muiden siihen liittyneiden hallinnollisten päätösten perusteella. Pitkäaikaista riidatonta nautintaa ei ollut ollut, eikä senkään perusteella valtiolle ollut syntynyt omistusoikeutta Kytön saariin. Missään laillisessa maanjakotoimituksessa ei ollut lopullisesti määrätty, mihin kiinteistöön tai rekisteriyksikköön Kytön saariryhmän saaret kuuluivat. Niiden tiluksia ja pinta-aloja ei ollut luettu mihinkään yksikköön.\n        Kytön saariryhmän saaret kuuluivat isojaon ja sen täydennyksen jälkeen Svinön kylän talojen Lill Svinö N:o 1 ja Stor Svinö N:o 2 sekä Moisön yksinäistalon N:o 1 muodostamalle jakokunnalle isojaosta ja sen täydennyksestä pois jääneinä tiluksina. Ne olivat olleet näiden kolmen talon yhteisiä saaria (yhteisiä maa-alueita) talojen yhdistämiseen ja Suvisaariston yksinäistalon N:o 1 muodostamiseen vuoteen 1920 asti. Sen jälkeen saaret olivat kuuluneet Suvisaariston yksinäistaloon N:o 1 ja siitä syntyneeseen Sommaröarna -nimiseen tilaan, vaikka saarten pinta-aloja ei ollut missään maanmittaustoimituksessa luettu tilan pinta-alaan.\n        Aktiebolaget Sommaröarna -niminen yhtiö oli omistanut mainitun tilan Sommaröarna. Yhtiön jälkeen tilan omistus oli siirtynyt B:lle. Omistusoikeus Sommaröarna -nimiseen tilaan kuuluneisiin Kytön saariryhmän saariin oli B:n jälkeen kahdessa perinnönjaossa siirtynyt A:lle. Omistusoikeutta Kytön saariryhmään ei ollut sen jälkeen luovutettu ja omistusoikeus kuului A:n oikeudenomistajille. Kytön saariryhmän saarilla olevat rakennukset sekä rakennelmat ja laitteet kuuluivat omistusoikeudella valtiolle.\n        Toimitusmiehet katsoivat, että Espoon kaupunki ei omistanut Kytön saariryhmää ja että edellytyksiä saarten muodostamiseksi tilaksi Espoon kaupungin nimiin ei ollut olemassa. Kaupungin hakemus tilaksi muodostamisesta jätettiin sikseen. Toimitusmiehet päättivät muodostaa Suvisaariston kylään A:n oikeudenomistajien nimiin Kytön saariryhmän saarista Kytö nimisen tilan, jolla ei ole osuutta yhteisiin. Tilan alueella olleet valtion omistamat rakennukset sekä rakennelmat ja laitteet eivät kuuluneet muodostettuun kiinteistöön.\n        Asian ovat ratkaisseet toimitusinsinööri Ilkka Paunula ja uskotut miehet Mika Fahler ja Curt Lönnberg.\n      \n      \n        Vantaan käräjäoikeuden (maaoikeus) tuomio 3.6.2002\n        Maaoikeus, jossa kaupunki ja valtio hakivat muutosta, esitti tuomionsa perusteluina seuraavaa:\n        1. Tilanne ennen isojaon toimittamista\n        Maaoikeus katsoi selostamistaan kalastusoikeutta ja rajankäyntiä koskevista ratkaisuista ilmenevän, että Kytön saari oli vuosina 1693 ja 1782 luettu kuuluvaksi Moisön ja Svinön taloihin, mutta ympäröivän vesialueen omistusoikeus ja kalastusoikeuden hallinta olivat jääneet ratkaisematta. Omistusoikeutta koskevat riitaisuudet osoittivat lisäksi, että saaret olivat olleet vedenpinnan yläpuolella jo ennen isojakoa.\n        2. Isojako ja isojaon täydennys\n        Lill Svinön ja Stor Svinön talojen sekä Moisön yksinäistalon muodostaman jakokunnan isojaossa 1838 Svinön kylän talojen omistaja oli vaatinut Kytön saarten lukemista taloihin, mutta valtion asiamies oli katsonut, että ne kuuluivat pitäjän yhteisiin alueisiin ja että Svinön osakkailla ei ollut niihin osuutta. Kihlakunnanoikeus oli vahvistanut isojaon 5.3.1839. Siinä oli muodostettu Svinön kylään talot Lill Svinö N:o 1 ja Stor Svinö N:o 2 sekä Moisön yksinäistalo N:o 1. Kytön saaria ei ollut merkitty vuonna 1838 laadittuun jakokirjaan minkään talon kohdalle. Svinön kylän rajojen sisäpuolelle jääneistä saarista oli laadittu vuonna 1839 kartta, johon saaret oli merkitty vihreällä värillä, joka karttaselitelmän mukaan oli merkinnyt, että saarten omistus oli riidanalainen.\n        Maaoikeus katsoi asiakirjoista ilmenevän, että isojaossa saarten omistusoikeus oli todettu riitaiseksi eikä niitä jaettu millekään talolle.\n        Isojaon täydennystoimitus oli suoritettu isojaossa Svinön kylän yhteisiksi jätettyjen saarten jakamiseksi. Kihlakunnanoikeus oli vahvistanut toimituksen 29.10.1858.\n        Maaoikeus katsoi, että isojaon täydennys oli koskenut ainoastaan Svinön kylälle isojaossa jätettyjen saarten jakoa. Koska Kytön saariryhmää ei ollut isojaossa jaettu Svinön kylän taloille, saaret eivät olleet olleet mukana kylän saarten jakoa tarkoittaneessa isojaon täydennystoimituksessa. Saaria ei siten ollut jaettu myöskään isojaon täydennystoimituksessa millekään talolle tai tilalle. Koska saaret kuitenkin kuninkaan vuonna 1782 antaman tuomion mukaan kuuluivat taloihin, niiden oli katsottava jääneen jakamatta ja tulleen tilojen Lill Svinö N:o 1, Stor Svinö N:o 2 ja Moisö N:o 1 yhteiseksi maa-alueeksi.\n        3. Kalavesien piirirajankäyntitoimitus\n        Espoon kihlakunnanoikeus oli vahvistanut Espoon kalavesien piirirajankäyntitoimituksen 28.2.1908. Kytön saaret oli merkitty toimituksen kartalle.\n        Maaoikeus totesi, että toimituksessa oli käyty Svinön kylän ja Moisön talon muodostaman vesioikeudellisen kylän vesialueen rajat muutoin, mutta rajankäyntiä yleistä vesialuetta vastaan ei ollut suoritettu eikä määrätty, kenelle saaret kuuluivat.\n        4. Palstatilojen muodostaminen ja tilojen yhdistäminen taloksi Sommaröarna N:o 1\n        Lill Svinön ja Stor Svinön tiloista sekä Moisön yksinäistalosta oli erotettu useita palstatiloja sekä maatilojen osittamisesta 12.6.1895 annetun asetuksen voimassa ollessa ennen 1.1.1917 että sen jälkeen jakolaitoksesta 26.10.1916 annetun asetuksen (jakolaitosasetus) voimassa ollessa. Koska palstatiloihin ei kummankaan säädöksen mukaan tullut kuulumaan osuutta yhteisiin maa-alueisiin, ne eivät olleet saaneet osuutta näihin talojen yhteisiin saariin. Aktiebolaget Sommaröarna oli ostanut 28.6.1910 B:ltä tilat Moisö N:o 1, Lill Svinö N:o 1 ja Stor Svinö N:o 2 ja yhtiölle oli myönnetty niihin kiinnekirja 6.10.1911. Finanssiministeriön 21.5.1920 antamalla päätöksellä tilat oli yhdistetty taloksi Sommaröarna N:o 1, joka oli merkitty maarekisteriin 23.12.1920.\n        Maaoikeus katsoi, että talojen yhdistäminen ei ollut voinut muuttaa isojaossa yhteiseksi jääneiden saarten omistussuhteita eikä kiinteistöoikeudellista luonnetta. Yhdistäminen oli tapahtunut hallinnollisessa järjestyksessä, eikä saariryhmän pinta-alaa ollut sisällytetty yhdistämällä muodostetun talon pinta-alaan. Saaret olivat siten säilyttäneet edelleen yhteisen alueen luonteensa.\n        5. Kytön palstatila RN:o 1:200\n        Palstatilan erottamistoimituksessa 17.1.1921 oli todettu, että Kytön saarten pinta-ala ei isojaon asiakirjojen eikä maarekisterin mukaan ollut sisältynyt tilan Sommaröarna pinta-alaan. Edellä mainitulle yhtiölle, Aktiebolaget Sommaröarna, oli muodostettu Kytön saarista palstatila Kytö RN:o 1:200. Uudenmaan läänin maanmittauskonttori oli tarkastanut toimituksen 20.1.1921 ja lääninhallitus antanut päätöksensä 25.1.1921. Kytön palstatila oli merkitty maarekisteriin 26.1.1921 ja yhtiölle oli myönnetty siihen lainhuuto 29.1.1921. Palstatila oli muutettu 31.12.1926 annetun lain nojalla (340/1926) itsenäiseksi tilaksi 29.6.1927. Tämän jälkeen oli erotettu useassa palstatilan erottamistoimituksessa palstatiloja jakolaitosasetuksen voimassa ollessa. Sen mukaan palstatiloilla ei ollut osuutta muihin yhteisiin kuin vesialueisiin, ellei osuuden antamisesta ollut erottamistoimituksessa sovittu. Pääsääntöisesti palstatiloista ei siten ollut tullut riidanalaisten yhteisten saarten osakkaita.\n        6. Tarton rauhansopimus\n        Venäjän sotaväki oli vuosina 1914-1918 hallinnut Kytön saaria ja rakentanut pääsaarelle rakennuksia. Suomen itsenäistyttyä oli Suomen ja Venäjän välillä 14.10.1920 solmittu Tarton rauhansopimus, jonka 22 artiklan mukaan Venäjän valtion ja valtionlaitosten Suomessa oleva omaisuus siirtyi korvauksetta Suomen valtion omaksi. Joulukuun 11 päivänä 1920 annetulla lailla 20/1920 määrättiin, että ne rauhansopimuksen säännökset, jotka kuuluivat lainsäädännön alaan, olivat voimassa niin kuin niistä oli sovittu. Säännösten täytäntöönpanemiseksi tarvittavat tarkemmat määräykset oli määrä antaa asetuksella.\n        Valtioneuvosto oli asettanut 10.2.1921 toimikunnan, jonka oli tullut laatia ehdotus siitä, minkä valtionlaitoksen käytettäväksi ja hallittavaksi rauhansopimuksen kautta Suomen valtion omaksi siirretyt kiinteistöt ja rakennukset annettiin. Toimikunta oli jättänyt ehdotuksensa valtioneuvostolle 2.5.1921. Sen liitteenä oli ollut luettelo sotasaalisrakennusten ja -kiinteistöjen jättämisestä vakituisten valtionlaitosten hoidettaviksi. Luetteloon oli sen aluesarakkeeseen merkitty sana \"Kytö\" ja rakennusten sarakkeeseen nrot 1 - 4 sekä sarakkeeseen \"kenen haltuun jätettävä\" sotalaitos. Numeroa tai pinta-alaa ei ollut merkitty siten kuin useiden muiden kiinteistöjen kohdalle. Valtioneuvosto oli päättänyt 12.5.1921, että luettelossa olevat kiinteistöt ja laitokset oli luovutettava toimikunnan ehdottamille valtion laitoksille, jotka eivät olleet velvolliset suorittamaan niille luovutetusta omaisuudesta mitään korvausta.\n        Sotaministeriölle toimittamassaan, 29.8.1921 päivätyssä kirjeessä Aktiebolaget Sommaröarna oli vaatinut, että Venäjän sotaväen rakentamien ja valtion laitoksille kuuluvien rakennusten mahdollisen lunastuksen varalta rakennukset tuli arvioida. Puolustusministeriö oli esittänyt 26.1.1923, että koska saarilla rauhan aikana ei ollut strategista merkitystä, ministeriö luovutti rakennukset yhtiön käyttöön kirjeessä mainituilla ehdoilla. Yhtiö oli sotatilanteessa velvollinen sotilasviranomaisen vaatimuksesta heti luovuttamaan saaren ja rakennukset. Jos yhtiö ei olisi suostunut ehdotukseen, saaret olisi varattu puolustustarkoituksiin pakkolunastustietä.\n        Maaoikeus katsoi, että rauhansopimuksella, sen hyväksymiseksi annetulla lailla ja sen täytäntöönpanemiseksi annetulla valtioneuvoston päätöksellä luettelossa mainitut Venäjän valtion omistamat kiinteistöt olivat siirtyneet Suomen valtion omistukseen. Vaikka Kytön saaret eivät tosiasiassa olleet olleet Venäjän valtion omaisuutta, ne oli mainituilla toimilla sitovasti luovutettu Suomen valtiolle. Luettelossa olevia kiinteistöjä oli luonnehdittu sotasaaliiksi ja ne olivat sellaisina joutuneet pakko-oton kohteeksi ja tulleet rauhansopimuksen osapuolten toimin luovutetuiksi Suomen valtion omistukseen. Luettelo oli yksilöinnin ja pinta-alan osalta monin kohdin puutteellinen. Pinta-alan ja maarekisterinumeron puuttuminen eivät osoittaneet, että tarkoitus olisi ollut luovuttaa vain rakennukset tai vain pääsaari. Puolustusministeriön vastaus yhtiölle tuki käsitystä alueen luovuttamisesta, koska ministeriö oli edellyttänyt yhtiön tarvittaessa luovuttavan saaren sotilasviranomaisten käyttöön. Näin ollen saariryhmä oli tullut luovutetuksi Suomen valtion omistukseen.\n        7. Kytön palstatilan RN:o 1:200 poistaminen maarekisteristä\n        Puolustusministeriö oli pyytänyt 23.8.1938 korkeimmalle hallinto-oikeudelle toimittamassaan kirjelmässä, että Uudenmaan lääninhallituksen 25.1.1921 antama päätös purettaisiin Kytön palstatilan RN:o 1:200 osalta, koska saaret olivat ylimuistoisista ajoista olleet valtion omaisuutta, ne oli sotasaaliina luovutettu puolustusministeriölle ja saarilla sijaitsi puolustusministeriön rakennuksia ja linnoituksia. Palstatilan erottamistoimitukseen ei ollut kutsuttu valtion asiamiestä eikä siitä ollut ilmoitettu puolustusministeriölle. Yhtiö oli vaatinut puolustusministeriöltä korvausta saarten käytöstä sotilastarkoituksiin, jonka jälkeen oli asiaa selvitettäessä ilmennyt, että saaret eivät olleet kuuluneet tilaan RN:o 1:191 eikä mihinkään muuhunkaan tilaan.\n        Korkein hallinto-oikeus oli purkanut 28.8.1939 antamallaan päätöksellä Uudenmaan lääninhallituksen päätöksen siltä osalta kuin siinä oli vahvistettu Kytön tilan erottaminen, koska asiakirjoissa ei ollut selvitystä siitä, että saaret kuuluivat tilaan. Lääninhallituksen tuli ottaa asia uudelleen käsiteltäväksi. Toimitus oli otettu uuteen käsittelyyn, jolloin yhtiö oli ilmoittanut, että sillä hetkellä yhtiöllä ei ollut tarvetta erottaa saaria tilaksi. Piirirajankäynti oli katsottu tarpeettomaksi ja tilan erottaminen oli jätetty sikseen. Toimitus oli merkitty maarekisteriin 23.2.1942 ja Kytön tila RN:o 1:200 oli poistettu maarekisteristä.\n        Maaoikeus katsoi, että korkeimman hallinto-oikeuden asiana oli ollut purkaa palstatilan erottamistoimitus sillä perusteella, että alue ei ollut kuulunut tilaan. Koska palstatila oli poistettu maarekisteristä, sitä ei ollut katsottava lainkaan erotetuksi. Maarekisterissä aikanaan olleeseen tilaan myönnetyllä lainhuudolla ei ollut merkitystä.\n        8. B:n ja A:n saannot\n        Aktiebolaget Sommaröarna oli lakkautettu 17.12.1944 ja B:lle oli myönnetty 18.1.1945 lainhuuto tilaan Sommaröarna RN:o 1:407. B:n kuoltua A oli saanut perinnönjaoissa kaikki jakamatta jääneet kiinteistöt ja kiinteistön osat sekä kantatilaan Sommaröarna mahdollisesti voitettavat alueet. A oli kuollut 6.7.1990 ja hänen poikansa olivat hänen oikeudenomistajiaan ja kuolinpesän osakkaita.\n        9. Vesipiirirajankäyntitoimitus ja maanjako-oikeuden päätös\n        Suvisaariston yksinäistalon vesipiirirajankäyntitoimituksessa, joka oli aloitettu 6.6.1962, oli vaadittu, että saaret tuli lukea jakokunnalle kuuluviksi. Puolustusministeriö oli vaatinut, että saaret tuli lukea puolustusvoimille kuuluviksi joko ylimuistoisen nautinnan tai Tarton rauhansopimuksen perusteella taikka siksi, että ne sijaitsivat yleisellä vesialueella. Toimitusmiehet katsoivat, että jakokunta oli käyttänyt ja hallinnut Kytön ympärillä olevia vesialueita. Viereisten jakokuntien kanssa esiintyneet riitaisuudet osoittivat, että vesialueet olivat luonteeltaan yksityisiä. Saarten omistusoikeus oli ratkaistu kuninkaallisella tuomiolla vuonna 1782 eikä niitä ollut myöhemmin erotettu jakokunnasta, vaan ne olivat jakokuntaan kuuluvia, mutta isojaosta ja isojaon täydennyksestä pois jääneitä yhteisiä tiluksia. Puolustusvoimien Kytön vesialueita koskenut vaatimus oli hylätty lakiin perustumattomana. Turun maanjako-oikeus oli jättänyt 12.5.1970 päätöksestä tehdyn valituksen tutkimatta siltä osin, kuin siinä oli vaadittu saariryhmän omistusoikeuden kuulumista valtiolle muulla perusteella kuin kruununsaarena. Maanjako-oikeus oli hylännyt valituksen ja oikaissut toimitusmiesten päätöstä siten, että saariryhmän katsottiin kuuluvan Suvisaariston yksinäistaloon, sen omistusoikeutta kuitenkaan ratkaisematta. Toimitus oli merkitty maarekisteriin 6.3.1972.\n        Maaoikeus katsoi, että toimituksessa oli sitovasti ratkaistu, että saariryhmä ei ollut kruununsaari eikä se sijainnut yleisellä vesialueella. Saariryhmä oli luettu kiinteistöjaotuksellisesti kuuluvaksi Suvisaariston yksinäistaloon, mutta sen omistusoikeutta ei ollut ratkaistu. Tutkimatta oli jäänyt kysymys siitä, oliko valtiolla muulla perusteella omistusoikeus saariryhmään.\n        10. Espoon kaupungin saanto\n        Puolustusministeriö oli luovuttanut alueen valtiovarainministeriölle ja tämä edelleen 4.4.2000 allekirjoitetulla luovutuskirjalla Espoon kaupungille.\n        11. Ylimuistoinen nautinta\n        Valtio ja kaupunki olivat myös vaatineet, että valtiolle vahvistetaan syntyneen saariin omistusoikeus ylimuistoisen nautinnan perusteella. Maaoikeus totesi, että ennen vuoden 1995 maakaaren voimaantuloa saatu oikeus vedota ylimuistoiseen nautintaan pysyi voimassa myös lain voimaantulon jälkeen. Ylimuistoiseen nautintaan vetoavan oli tullut häiritsemättä käyttää aluetta havaittavasti ja keskeytymättömästi. Ylimuistoisella nautinnalla ei ollut voimaa kyläkunnassa.\n        Maaoikeus katsoi, että valtio ei ollut osoittanut hallinneensa aluetta häiritsemättä ylimuistoisen nautinnan edellyttämän ajan eikä se siten ollut saanut ylimuistoisen nautinnan perusteella omistusoikeutta saariin.\n        12. Yhteenveto\n        Kytön saariryhmä oli vuosina 1693 ja 1782 annetuilla tuomioilla luettu kuuluvaksi Moisön ja Svinön taloihin. Saaria ei ollut jaettu isojaossa eikä isojaon täydennyksessä, vaan ne oli jätetty talojen Lill Svinö N:o 1, Stor Svinö N:o 2 ja Moisö N:o 1 yhteiseksi maa-alueeksi. Vesialueen piirirajankäynti, talojen yhdistäminen tai Kytön palstatilan muodostaminen eivät olleet muuttaneet tilannetta. Valtio ei ollut osoittanut, että sillä olisi ollut ylimuistoinen nautinta saariin. Tarton rauhansopimuksella, sen hyväksymiseksi annetulla lailla ja sen täytäntöönpanemiseksi annetulla valtioneuvoston päätöksellä saariryhmä oli otettu Suomen valtiolle ja se oli ollut sen jälkeen puolustusministeriön hallinnassa. Puolustusministeriö oli luovuttanut alueen valtiovarainministeriölle ja tämä edelleen Espoon kaupungille.\n        Maaoikeus vahvisti Kytön saariryhmän omistusoikeuden kuuluvan Espoon kaupungille. Toimitusta muutettiin siltä osalta kuin Kytön tila oli muodostettu A:n oikeudenomistajien nimiin. Tila määrättiin muodostettavaksi Espoon kaupungille. A:n oikeudenomistajien hakemus jätettiin sikseen.\n        Asian ovat ratkaisseet maaoikeuden jäsenet maaoikeusasioiden vastuutuomari Marja-Leena Honkanen, maaoikeusinsinööri Sampo Hatunen (eri mieltä) sekä lautamiehet Vesa Juhani Karhulahti ja Sirkka-Liisa Koskinen (eri mieltä).\n        Eri mieltä ollut maaoikeusinsinööri Sampo Hatunen oli kohtien 1 - 3 ja 7 - 11 osalta yhtä mieltä maaoikeuden kanssa ja lausui lisäksi seuraavaa.\n        Tilojen yhdistäminen taloksi Sommaröarna N:o 1\n        Aktiebolaget Sommaröarna oli ostanut B:ltä talot Moisö N:o 1, Lill Svinö N:o l ja Stor Svinö N:o 2 ja yhtiölle oli myönnetty niihin kiinnekirja 6.10.1911. Finanssiministeriön päätöksellä tilat oli yhdistetty taloksi Sommaröarna N:o 1, joka oli merkitty maarekisteriin 23.12.1920. Ennen kuin talot oli yhdistetty oli isojaossa jakamattomaksi jäänyt Kytön saariryhmä katsottava olleen näiden talojen yhteistä maa-aluetta. Kun kaikki tuohon yhteiseen osalliset talot oli yhdistetty, ei mainittu Kytö ollut ollut enää yhteistä maa-aluetta, vaan Sommaröarnan yksinäistalon yksityistä maatilusta, jonka tiluksia ei kylläkään ollut kartoitettu. Yhdistämisen jälkeen ei ollut ollut enää mahdollista saada osuutta yhteiseen Kytön saareen, koska se ei enää ollut yhteinen. Samantapainen tilanne oli 1.3.1977 voimaan tulleen lain jälkeen yhteisten teiden osalta, jotka lakkasivat olemasta yhteisiä ja siirtyivät kiinteistöihin kuuluviksi tiluksiksi laissa säädetyin tavoin. Tällaisten tiloihin siirtyneiden yhteisten teiden tiluksia ei useinkaan ollut vielä kartoitettu tiloihin kuuluviksi, mutta 1.3.1977 jälkeen ei ole ollut mahdollista saada osuutta tällaisiin yhteisiin teihin. Hatunen katsoi, että Kytön saariryhmä oli kuulunut yhdistämisen jälkeen Sommaröarna -nimiselle yksinäistalolle RN:o 1.\n        Tarton rauhansopimus\n        Rauhansopimusta ja siihen liittyvää lakia ei voitu pitää sellaisena, että sillä olisi voitu riistää omistusoikeus kiinteistön oikealta omistajalta Suomen valtiolle, vaan edeltäjän eli Venäjän valtion omistusoikeus oli ollut ratkaiseva. Rauhansopimus ja siihen liittynyt laki koski vain Venäjän valtion ja valtionlaitosten omaisuuden luovuttamista Suomen valtiolle. Rauhansopimuksen ja lain säätämisen jälkeen laaditun luettelon, jossa komissioni oli ehdottanut sotasaaliina tulleen omaisuuden jakamista Suomen eri viranomaisten kesken, ei voitu katsoa olevan pakkolunastusta vastaavan toimenpiteen omaisuuden ottamiseksi valtion omistukseen. Mitään Venäjän valtion saantoa tai pakkolunastuspäätöstä ei Kytön saarten osalta ollut esitetty eikä myöskään ollut esitetty selvitystä pakkolunastusta vastaavasta pakko-otosta ennen ensimmäistä lakiin vuonna 1864 kirjattua pakkolunastuslainsäädäntöä. Valtaus voi olla laillinen saanto vain sellaiseen omaisuuteen, joka ei ennen ollut ollut toisen oma, ja tässä ei sellaisesta ollut kysymys. Riidatonta oli, että Venäjän valtio oli rakentanut Kytön saarelle 1900-luvun alussa rakennuksia, joiden omistajan Venäjän valtion voitiin katsoa olleen ja joiden rakennusten osalta Suomen valtio oli voinut saada omistusoikeuden rauhansopimuksen perusteella. Kytö sijaitsee ulkosaaristossa, joten oli mahdollista, että kautta aikain valtion edustajat olivat ajatelleet Kytön olevan ns. kruununsaarena valtion oma. Tällaista tulkintaa vastaan puhuivat kuitenkin maaoikeuden tuomiossa selostetut oikeuden päätökset 1600-, 1700- ja 1800-luvulta, joissa Kytön oli katsottu valtion edustajan väitteistä huolimatta kuuluvan taloille eikä valtiolle. Lopullinen ratkaisu siitä, että Kytö ei ollut kruununsaari, oli tullut Turun maanjako-oikeuden tuomiolla 12.5.1970. Sen mukaan raja valtion yleisen vesialueen ja kylään kuuluvan vesialueen välillä oli käyty siten, että Kytö tuli kylän rajojen sisäpuolelle ja että Kytö ei ollut kruununsaari.\n        Hatunen katsoi, että toimituksessa muodostetun Kytön tilan omistivat A:n oikeudenomistajat, ja hylkäsi valitukset.\n        Lautamies Sirkka-Liisa Koskinen oli samaa mieltä kuin Hatunen.\n      \n    \n    \n      Muutoksenhaku korkeimmassa oikeudessa\n      \n        A:n kuolinpesän osakkaille myönnettiin valituslupa. Valituksessaan he vaativat, että maaoikeuden päätös kumotaan ja toimitus jätetään toimitusmiesten päätöksen varaan.\n        Valtio ja Espoon kaupunki vastasivat valitukseen vaatien sen hylkäämistä.\n      \n    \n    \n      Korkeimman oikeuden ratkaisu\n      \n        Perustelut\n        \n          Johdanto\n        \n        1. Asia koskee kiinteistönmääritystoimitusta, jossa Espoon kaupunki on ollut hakijana. Kaupunki on katsonut saaneensa omistusoikeuden Kytön saareen ja sen lähisaariin valtion kanssa 4.4.2000 tekemänsä luovutussopimuksen nojalla. Kaupunki on vaatinut, että Kytön saaren ja sen lähisaarten vahvistetaan olleen valtion omistuksessa ja että sittemmin yllä mainitulla sopimuksella kaupungille luovutettu saariryhmä muodostetaan tilaksi kaupungin nimiin. Puolustusministeriö, joka tässä asiassa on edustanut valtiota, on katsonut saarien kuuluneen valtiolle. Sen jälkeen kun kaupungin ja valtion välillä on 24.9.2003 tehty sopimus, jonka perusteella oikeus Kytön saariin on palautettu Espoon kaupungilta valtiolle, on Senaatti-kiinteistöt, joka on tullut valtion edustajana kaupungin sijaan, uudistanut kaupungin vaatimukset ja sen, mitä valtio on asiassa aikaisemmin esittänyt.\n        2. A:n oikeudenomistajat ovat toimituksessa pyytäneet, että saarista muodostetaan tila heille.\n        3. Maaoikeus on mainitsemillaan perusteilla vahvistanut saariryhmän omistusoikeuden kuuluvan Espoon kaupungille ja määrännyt tilan muodostettavaksi sille. Maaoikeuden ratkaisu on perustunut siihen, että Tarton rauhansopimuksella, sen hyväksymiseksi annetulla lailla ja täytäntöönpanemiseksi annetulla valtioneuvoston päätöksellä saariryhmä on tullut Suomen valtion omistukseen. Korkeimmassa oikeudessa valittajina olevat A:n oikeudenomistajat ovat kiistäneet tämän saantoperusteen.\n        4. Näin ollen on asian ratkaisemisen kannalta perusteltua ensiksi ottaa kantaa siihen kysymykseen, onko Tarton rauhansopimuksella maaoikeuden katsomin tavoin merkitystä saarten omistusoikeutta koskevana saantoperusteena.\n        \n          Tarton rauhansopimuksen vaikutus saarten omistusoikeuteen\n        \n        5. Venäjän sotaväki on pitänyt Kytön saariryhmää hallinnassaan vuosina 1914 - 1918 ja rakentanut pääsaarelle neljä rakennusta. Suomen ja Venäjän välillä 14.10.1920 solmitun Tarton rauhansopimuksen 22 artiklan ja rauhansopimukseen liittyneen eräiden Suomen ja Venäjän välisessä rauhansopimuksessa olevain säännöksien hyväksymisestä 11.12.1920 annetun lain (20/1921) mukaan Venäjän valtion ja valtionlaitosten Suomessa oleva omaisuus on siirtynyt korvauksetta Suomen valtion omaksi. Samoin Venäjällä oleva Suomen valtion ja valtionlaitosten omaisuus on siirtynyt korvauksetta Venäjän valtion omaksi.\n        6. Valtioneuvosto on asettanut 10.2.1921 toimikunnan, jonka on tullut laatia ehdotus siitä, minkä valtionlaitoksen käytettäväksi ja hallittavaksi rauhansopimuksen kautta Suomen valtion omaksi siirretyt kiinteistöt ja rakennukset annettiin. Toimikunta on jättänyt valtioneuvostolle 2.5.1921 ehdotuksen, jonka liitteenä oli luettelo sotasaalisrakennusten ja -kiinteistöjen jättämisestä vakituisten valtionlaitosten hoidettaviksi. Siihen osaan luetteloa, jossa on lueteltu sotalaitokselle siirtyväksi ehdotettu omaisuus, on aluetta koskevaan sarakkeeseen merkitty sana Kytö, ja rakennusten sarakkeeseen nrot 1 - 4. Mahdollisen maa-alueen laajuutta tai muuta tunnistetta ei tämän omaisuuden osalta ole merkitty. Valtioneuvosto on päättänyt 12.5.1921, että luettelossa olevat kiinteistöt ja laitokset oli luovutettava toimikunnan ehdottamille valtionlaitoksille, jotka eivät olleet velvolliset suorittamaan niille luovutetusta omaisuudesta mitään korvausta.\n        7. Maaoikeuden tuomiossa on katsottu, että vaikka Kytön saaret eivät tosiasiassa olleet olleet Venäjän valtion omaisuutta, ne on Tarton rauhansopimuksella ja sen voimaansaattamistoimilla sitovasti luovutettu Suomen valtiolle. Maaoikeus on lausunut, että kappaleessa 6 tarkoitetussa valtioneuvoston toimeksiannosta laaditussa luettelossa mainittuja kiinteistöjä on luonnehdittu sotasaaliiksi ja että ne ovat sellaisina joutuneet pakko-oton kohteeksi ja tulleet rauhansopimuksen osapuolten toimin luovutetuiksi Suomen valtion omistukseen.\n        8. Korkein oikeus toteaa, että rauhansopimuksen mainitulla 22 artiklalla on järjestetty Suomen tasavallan ja Venäjän sosialistisen federatiivisen neuvostotasavallan väliset keskinäiset suhteet sen omaisuuden osalta, joka oli jäänyt toisen sopijapuolen alueelle. Suomen valtio on saanut rauhansopimuksen ja siihen liittyneen lain nojalla omistusoikeuden siihen omaisuuteen, joka oli ollut Venäjän valtion ja valtionlaitosten omaisuutta Suomessa.\n        9. Rauhansopimuksessa ei ole määräyksiä sen varalta, että tiettyyn sopimuksen 22 artiklassa tarkoitettuun sopijapuolten kesken siirrettävään omaisuuteen kohdistuisi yksityisten henkilöiden oikeuksia tai vaatimuksia.\n        10. Jo rauhansopimuksen sanamuodonkin perusteella on selvää, että Suomen valtiolle ei mainitun sopimuskohdan eikä sen toimeenpanosta annettujen säännösten perusteella ole voinut siirtyä sellaista Suomessa olevaa omaisuutta, joka ei Suomen lain mukaan ollut ollut Venäjän valtion omistuksessa. Niinpä Suomen valtiolle ei rauhansopimuksen tai sen voimaan saattamisen nojalla ole myöskään Kytön saariryhmän osalta siirtynyt parempaa oikeutta kuin mikä Venäjän valtiolla rauhaa solmittaessa oli ollut näihin saariin.\n        11. Kuten edellä on todettu, Kytön saariryhmä oli ollut Venäjän sotaväen hallinnassa vain vuodesta 1914. Senaatti oli tosin jo vuonna 1911 suostunut Keisarikunnan laivastoministeriön hakemukseen saada lupa rakentaa tähystyspisteitä Kytölle, jota senaatti silloin ilmeisesti oli pitänyt kruunulle kuuluvana. Venäjän sotaväen toimesta oli rakennettu pääsaarelle sen tarpeisiin eräitä rakennuksia, jotka näin ollen olivat olleet Venäjän valtion omaisuutta. Muuta saantoperustetta itse saariryhmään kuin tosiasiallinen haltuunotto ei Venäjän valtiolla sen sijaan ole ollut.\n        12. Asiassa ei ole väitettykään, että haltuunoton yhteydessä olisi suoritettu mitään vastiketta maapohjasta millekään taholle. Asiakirjoissa ei myöskään ole mitään siihen viittaavaa, että haltuunoton yhteydessä olisi muulla tavoin pyritty siirtämään saariryhmän omistusoikeus lopullisesti Venäjän valtiolle. Tähän nähden Venäjän sotaväen haltuunottotoimenpiteet ja niihin perustuva hallinta ovat olleet vain saarten hallintaan liittyviä tosiasiallisia toimia, joilla ei ole merkitystä arvioitaessa kysymystä saarten omistusoikeudesta.\n        13. Myöskään Venäjän ja Suomen valtioiden toimet Tarton rauhansopimuksen tai sen toimeenpanon yhteydessä eivät ole merkinneet, että saariryhmä, jonka edellä todetuin tavoin ei voida katsoa rauhansopimusta tehtäessä kuuluneen Venäjän valtiolle, olisi tullut pakkolunastetuksi tai muutoin laillisesti otetuksi Suomen valtiolle.\n        14. Kysymys omistusoikeudesta Kytön saariin ei siis riipu Tarton rauhansopimukseen sisältyvistä sopimusvaltioiden välipuheista. Edellä kuvatuista seikoista ei ole johdettavissa saantoperustetta, jonka nojalla kaupungilla olisi voitu vahvistaa olleen tai nyttemmin voitaisiin valtiolla vahvistaa olevan omistusoikeus saariryhmään.\n        \n          Esitetyt muut perusteet valtion omistusoikeudelle\n        \n        15. Valtio ja kaupunki ovat perustelleet vaatimaansa oikeutta saariryhmään myös sillä, että saarien on katsottava olleen kylärajojen ulkopuolista yleistä valtion omistamaa vesialuetta, johon valtiolla on oikeus ylimuistoisen nautinnan perusteella. Valtion oikeutta on niin ikään perusteltu sillä, että saaret ovat oikeudelliselta luonteeltaan kruununsaaria.\n        16. Mitä ensiksi tulee väitteeseen, että saariryhmä olisi oikeudelliselta luonteeltaan kruununsaari, Korkein oikeus toteaa, kuten maaoikeuskin, että tämä kysymys on ratkaistu jo Turun maanjako-oikeuden ratkaisulla 12.5.1970. Valtion vaatimukset, jotka olivat perustuneet saarten kruununluonteeseen tai siihen, että saaret sijaitsivat yleisellä vesialueella, on hylätty. Maanjako-oikeuden ratkaisusta ei kuitenkaan seuraa, etteikö valtio voisi esittää muulla perusteella saariryhmän omistusoikeutta koskevia vaatimuksia.\n        17. Arvioidessaan sitä, onko valtiolla sellaista ylimuistoista nautintaa, jonka perusteella sen voitaisiin katsoa saaneen omistusoikeuden saariin, Korkein oikeus toteaa oikeudenkäyntiaineistosta ilmenevän, että saaret on jo vuonna 1693 luettu Moisön ja Svinön taloihin. Kihlakunnanoikeudessa on ollut 1700-luvulla useita riitoja kalastuksesta Kytön vesillä. Hakijoina niissä on ollut Moisön ja Svinön rälssitalojen omistaja, jonka hakemuksesta on kahdesti kielletty ulkopuolisia kalastamasta Kytön vesillä. Kolmannella kerralla kielto on kuitenkin kumottu asianosaisten kuulemisessa olleen virheen takia.\n        18. Isojakoa koskevista asiakirjoista voidaan puolestaan havaita, että isojaossa jakokunnan muodostaneiden Svinön ja Moisön kylien asukkaat ovat halunneet jättää kysymyksen saarten omistusoikeudesta myöhemmin ratkaistavaksi. Isojakotoimitusta jatkettaessa vuonna 1838 ja jakokunnan piirirajoja tuolloin käytäessä on Lill Svinön talon omistaja väittänyt Kytön saarten kuuluneen Svinön lohkokunnalle, kun taas kruunun asiamies on katsonut saarten olleen pitäjän yhteismaata. Vuonna 1839 laaditun karttaselitelmän mukaan Kytön saariryhmä on luettu sellaisiin saariin, joiden omistus oli riidanalainen. Kytön saarten omistusoikeus on kihlakunnanoikeuden 5.3.1839 vahvistamassa isojaossa todettu riitaiseksi eikä saaria ole jaettu millekään talolle.\n        19. Aktiebolaget Sommaröarna on vuonna 1910 ostanut talot Lill Svinö N:o 1, Stor Svinö N:o 2 ja Moisö N:o 1, jotka vuonna 1920 on yhdistetty taloksi Sommaröarna N:o 1. Yhtiö on saanut vuonna 1921 erotettua Kytön saarista muodostetun palstatilan ja yhtiölle on myönnetty siihen lainhuuto samana vuonna. Jo ennen sitä oli yhtiö esittänyt saarten omistukseen perustuvia maanvuokraa koskevia vaatimuksia valtiota kohtaan. Tilaksi muodostaminen on purettu Korkeimman hallinto-oikeuden ratkaisulla 28.8.1939.\n        20. Omistusoikeus saariin on siten osoittautunut olleen riitainen koko sen ajan, jolta tietoja saarista on saatavissa. Suomen ja Venäjän valtioiden läsnäolo saarilla on edellä kerrotuin tavoin alkanut vasta vuonna 1914, eikä tällöin alkanut hallinta, kuten selostetusta palstatilan muodostamishankkeesta sekä valtion ja yhtiön välisestä kirjeenvaihdosta selviää, ole ollut riidaton.\n        21. Tähän nähden Korkein oikeus katsoo, ettei valtio ole osoittanut, että se olisi kenenkään häiritsemättä ja estämättä pitänyt saaria hallussaan ylimuistoisen nautinnan edellyttämän pitkän ajan. Valtio ei siten ole saanut omistusoikeutta saariin ylimuistoisen nautinnan perusteella.\n        \n          A:n oikeudenomistajien vaatimusten perusteet\n        \n        Väitetty saantoperuste\n        22. A:n oikeudenomistajat ovat perustaneet väitteensä omistusoikeudestaan keskeisesti siihen, että Kytön saariryhmä alkujaan oli kuulunut taloille Lill Svinö N:o 1, Stor Svinö N:o 2 ja  Moisö N:o 1. Finanssiministeriön 21.5.1920 antamalla päätöksellä mainitut talot oli yhdistetty taloksi Sommaröarna N:o 1, joka oli merkitty maarekisteriin 23.12.1920. Saariryhmä on tullut näin A:n oikeudenomistajien mukaan kuulumaan tälle talolle. A:n oikeudenomistajat ovat sittemmin perineet maaoikeuden tuomiossa selostetulla tavalla ne alueet, jotka mahdollisesti voitetaan yksinäistalosta Sommaröarna N:o1 muodostettuun kantatilaan. Tämän vuoksi A:n oikeudenomistajat ovat vaatineet, että Kytö lähisaarineen muodostetaan tilaksi heille.\n        23. Arvioitaessa esitettyä perustetta on ensin otettava kantaa siihen, onko asiassa näytetty Kytön saariryhmän omistusoikeuden kuuluneen taloille Lill Svinö N:o 1, Stor Svinö N:o 2 ja  Moisö N:o 1.\n        Tilanne ennen isojakoa\n        24. Kuten edellä kappaleessa 17 on todettu, Kytön saariryhmä on ollut esillä useissa kalastusta koskevissa oikeudenkäynneissa 1700-luvulla, jolloin Svinön ja Moisön rälssitalojen omistaja oli hakenut oikeudessa kalastuksen kieltämistä Kytön saarten vesialueella.\n        25. Kannanotto Kytön saarten oikeudelliseen asemaan on sisältynyt kuninkaan 3.5.1782 antamaan päätökseen, joka on koskenut valitusta maanjako-oikeuden päätöksestä rajankäyntiä koskevassa asiassa. Tuossa päätöksessä on todettu, että riidanalaiset saaret oli kihlakunnanoikeudessa jo vuonna 1693 luettu kuuluviksi Svinön ja Moisön taloihin. Päätöksen perusteluissa on lausuttu, että vuonna 1693 asiasta oli oikeudessa kuultu silloin 90-vuotiasta miestä, joka oli vahvistanut saarten kuuluvan mainituille taloille, eikä paikalla olleella yleisöllä tällöin ollut ollut tähän huomauttamista.\n        26. Kuninkaan päätöksessä on raja Svinön ja Moisön talojen ja Kirkkonummella sijaitsevan Medvastön ratsutilan välillä määrätty kulkemaan saarelta, joka nykyään tunnetaan nimeltä Brudholmen, Herrölandetin yli merelle, ja rajan kummallakin puolella olevat saaret ja luodot on määrätty kuulumaan asianomaisella puolella oleville taloille.\n        27. Espoon ja Kirkkonummen välillä 15.6.1782 suoritetussa, mainittua kuninkaan päätöstä seuranneessa rajankäynnissä, jossa päätös oli esitetty, raja on käyty Herröklobbenille, jonne on rakennettu viisari. Koska aava meri oli ollut vastassa, rajankäynnin merkitsemistä etelään päin ei ollut katsottu tarpeelliseksi.\n        28. Karttojen perusteella voidaan todeta, että mainittu  Herröklobben -niminen saari on pohjoisempana ja siis lähempänä mannermaata kuin Kytön saariryhmä. Kytön saariryhmä sijaitsee kuitenkin selvästi idässä siitä linjasta, joka on vedettävissä Brudholmenista Herröklobbenin kautta aavalle merelle. Tämän linjan länsipuolella on siis ollut Medvastön ratsutilalle kuuluvia alueita.\n        29. Ottaen huomioon, että Kytö on kerrotussa kuninkaan päätöksessä mainittu nimeltä, Korkein oikeus katsoo, että Kytön saariryhmä sisältyy päätöksessä tarkoitettuihin saariin ja luotoihin, jotka on määrätty kuulumaan asianomaisella puolella rajaa oleviin taloihin (\"alla inom denna ägoskillnad på hwardera sidan fallande holmar och skär till hwar sin bohlstad framdeles höra\"). Se, mikä oikeudellinen merkitys tuolloin nimenomaisesti ulkomerellä sijainneeksi katsotun Kytön saariryhmän kuulumisella päätöksen mukaan Moisön ja Svinön taloihin on ollut, ei kuitenkaan ole kuninkaan päätöksen perusteella selvää. Tätä osoittaa myös jäljempänä selostettava saariryhmän asema sittemmin toimitetussa isojaossa. Korkein oikeus katsookin, että vaikka kuninkaan päätöksen 3.5.1782 perusteella saaret on luettu kuuluviksi Moisön ja Svinön taloihin, tuolla rajankäyntiä koskeneella päätöksellä ei ole ratkaistu kysymystä omistusoikeudesta saariin, eikä päätöstä voida pitää myöskään osoituksena siitä, että kysymys omistusoikeudesta saariin olisi päätöstä annettaessa ollut muutoin jo ratkaistu.\n        Kytön asema isojaossa ja sen täydennyksessä\n        30. Vuosina 1826 - 1839 toimitetussa isojaossa Svinön kylän talot Lill Svinö N:o 1 ja Stor Svinö N:o 2 sekä Moisön yksinäistalo N:o 1 ovat muodostaneet isojaon jakokunnan. Uudenmaan läänin maanmittauskonttorin 18.12.1937 maanmittaushallitukselle antamasta selityksestä käy ilmi, että maaherra oli 16.8.1828 antanut määräyksen isojakoon. Määräykseen liittyneessä pöytäkirjassa ei ole mainittu Kytön saaria jaettaviksi määrättyjen saarten joukossa. Svinön ja Moisön kylien asukkaat ovat mainitun pöytäkirjan mukaan ilmoittaneet haluavansa jättää kysymyksen saarten omistusoikeudesta myöhemmin ratkaistavaksi. Vuosina 1828 - 1829 laadittuun isojaon karttaan ei myöskään ole merkitty Kytön saariryhmää.\n        31. Isojakotoimitusta jatkettaessa vuonna 1838 ja jakokunnan piirirajoja tuolloin käytäessä on Lill Svinön talon omistaja väittänyt Kytön saarten kuuluneen Svinön lohkokunnalle (samfällighet), kun sitä vastoin kruunun asiamies on katsonut saarten olleen pitäjän yhteismaata (sockne allmänning), johon Svinön osakkailla ei ollut yksinomaista oikeutta. Myös vuonna 1839 laaditun karttaselitelmän mukaan Kytön saariryhmä on luettu sellaisiin saariin, joiden omistus oli riidanalainen.\n        32. Korkein oikeus on kappaleessa 29 todennut, että vaikka kuninkaan päätöksen 3.5.1782 perusteella Kytön saarten oli vahvistettu kuuluneen asianomaisella puolella tuolloin käytyä rajaa oleviin taloihin, ei kysymystä omistusoikeudesta saariin ollut päätöksessä ratkaistu. Saarten omistusoikeus on myös kihlakunnanoikeuden 5.3.1839 vahvistamassa isojaossa todettu riitaiseksi eikä Kytön saaria sen vuoksi ole jaettu millekään talolle.\n        33. Saaret eivät myöskään ole olleet mukana isojaon täydennystoimituksessa, joka on vahvistettu 29.10.1858, koska isojaon täydennys on koskenut ainoastaan Svinön kylälle isojaossa jätettyjen saarten jakoa.\n        Johtopäätös\n        34. Edellä esitetyn perusteella Korkein oikeus katsoo, että riidanalainen saariryhmä on kuulunut siihen kokonaisuuteen, jonka isojakoon ryhdyttäessä ovat muodostaneet talot Lill Svinö N:o 1, Stor Svinö N:o 2 ja Moisö N:o 1 ja joka sittemmin on muodostanut isojaon jakokunnan. Saariryhmä on kuitenkin jäänyt isojakoa toimitettaessa jaon ulkopuolelle ja se on myös isojaon täydennyksessä jätetty jaon ulkopuoliseksi alueeksi, mistä onkin voitu pätevästi sopia. Tällaisia jaon ulkopuolelle jätettyjä alueita ei ole aikanaan määrätty jakokuntaan kuuluville tiloille yhteiseksi alueeksi, vaan oikeus niihin on jäänyt kokonaan määrittämättä. Kysymyksessä ei näin ollen ole samanlainen oikeus kuin kiinteistölle kuuluva oikeus yhteisiin alueisiin.\n        Kytön asema myöhemmissä toimituksissa\n        35. Maaoikeuden tuomion 3 kohdassa mainitussa Espoon kihlakunnanoikeuden 28.2.1908 vahvistamassa kalavesien piirirajankäyntitoimituksessa nro 6387 oli jatkettu sitä rajankäyntiä, joka oli aloitettu kuninkaan päätöksen jälkeen vuonna 1782. Vesialueen raja on käyty tässä toimituksessa Kytön saariryhmän korkeudelle asti, mutta kuten maaoikeus on todennut, tässäkään toimituksessa ei ole käyty rajaa yleistä vesialuetta vastaan eikä määrätty Kytön saarista.\n        36. Kytön jääminen kylän vesialueen sisäpuolelle on todettu vasta Suvisaariston yksinäistalon vesialueella suoritetussa vesipiirirajankäyntitoimituksessa nro 64498. Toimituksesta tehdystä valituksesta Turun maanjako-oikeus on katsonut 12.5.1970, että Kytön saariryhmä kuului, sen omistusoikeutta kuitenkaan siinä yhteydessä ratkaisematta, silloiseen Suvisaariston yksinäistaloon, joka oli muodostunut taloista Lill Svinö, Stor Svinö ja Moisö.\n        Talojen yhdistäminen\n        37. Taloja Lill Svinö, Stor Svinö ja Moisö on Uudenmaan läänin maanmittauskonttorin edellä mainitun selvityksen mukaan ositettu jo vuodesta 1866 alkaen ilman, että saarten pinta-aloja olisi sisällytetty kantatilojen pinta-aloihin. Se, että kantatilojen pinta-aloja ei ole muutettu, selittyy sillä, että kysymys saarten omistuksesta oli ollut avoin ja selvittämättä.\n        38. Talot Lill Svinö N:o 1, Stor Svinö N:o 2 ja Moisö N:o 1 on edellä kerrotuin tavoin finanssiministeriön 21.5.1920 antamalla päätöksellä yhdistetty taloksi Sommaröarna N:o 1. Toimitus on merkitty maarekisteriin 23.12.1920. Tämä yhdistämispäätös on kuitenkin hallinnollinen päätös, jonka oikeusvaikutukset ovat rajoittuneet vain yhdistettävien tilojen tiluksiin ja niihin oikeuksiin, jotka tiloille oli asianmukaisesti vahvistettu. Päätöksellä ei ole voinut olla vaikutusta isojaossa jaon ulkopuolelle jätetyn Kytön saariryhmän oikeudelliseen asemaan.\n        39. Maanmittaushallituksen puolustusministeriölle 12.1.1938 antamassa lausunnossa, joka on koskenut maaoikeuden tuomion kohdassa 7 mainittua Kytön palstatilan RN:o 1:200 poistamista maarekisteristä, onkin todettu, että kun Kytön saaria ei ollut isojaon yhteydessä eikä tiettävästi myöhemminkään jaettu millekään tilalle ja kun saaret eivät olleet kuuluneet tiloille jaettuihin tiluksiin, ei niiden erottamiselle palstatilaksi ollut ollut laillisia edellytyksiä.\n        40. Kolmen talon yhdistämisellä taloksi Sommaröarna N:o 1 ei näin ollen ole ollut vaikutusta saariryhmän kiinteistöoikeudelliseen asemaan eikä saariryhmään kohdistuviin oikeuksiin. Saaret ovat jääneet yhdistämisen jälkeenkin tilajärjestelmän ulkopuolelle.\n        Kytön palstatila RN:o 1:200 ja siihen myönnetty lainhuuto\n        41. Tilalla Sommaröarna RN:o 1:191 suoritetussa palstatilan erottamistoimituksessa nro 9176 oli muodostettu maaoikeuden tuomion kohdassa 5 mainitulla tavalla Aktiebolaget Sommaröarna nimiselle yhtiölle Kytön saarista palstatila Kytö RN:o 1:200, joka on merkitty maarekisteriin 26.1.1921. Yhtiö on saanut palstatilaan lainhuudon 29.1.1921. Palstatila on muutettu tilaksi 29.6.1927. Korkein hallinto-oikeus on puolustusministeriön hakemuksesta 28.8.1939 purkanut Uudenmaan lääninhallituksen päätöksen siltä osin kuin siinä oli vahvistettu Kytön tilan erottaminen, koska asiakirjoissa ei ollut selvitystä saariryhmän kuulumisesta tilaan Sommaröarna.\n        42. Toimitus nro 9176 on otettu uuteen käsittelyyn 6.6.1940. Tilan erottaminen on jätetty sikseen, mutta Kytön osuusluku ja manttaali on lisätty tilan Sommaröarna RN:o 1:329 osuuslukuun ja manttaaliin. Viimeksi mainitun tilan pinta-ala on pysynyt kuitenkin muuttumattomana. Tila Kytö RN:o 1:200 on poistettu maarekisteristä.\n        43. A:n oikeudenomistajat ovat valituksessaan esittäneet, että yllä mainittu Aktiebolaget Sommaröarna -nimiselle yhtiölle vuonna 1921 myönnetty lainhuuto palstatilaan RN:o 1:200 on lopullisesti vahvistanut vilpittömässä mielessä olleen yhtiön omistusoikeuden saariryhmään, koska saannonmoitekannetta ei ollut nostettu määräajassa lainhuudon myöntämisestä.\n        44. Korkein oikeus toteaa, että edellä lausutuin tavoin omistusoikeus Kytön saariryhmään on myös silloin, kun talot Lill  Svinö N:o 1, Stor Svinö N:o 2 ja Moisö N:o 1 ovat tulleet saman omistajan omistukseen, sekä edelleen palstatilan erottamistoimituksen ja lainhuudon myöntämisen aikaan, ollut selvittämättä. Kytön saariryhmän tilukset eivät ole sisältyneet minkään tietyn talon tiluksiin, vaan saariryhmän voidaan ainoastaan katsoa kuuluneen edellä kappaleessa 34 lausutuin tavoin siihen kokonaisuuteen, jonka ovat muodostaneet isojaon jakokuntaan kuuluneet talot. Kun saaret eivät ole kuuluneet kantatiloihin, Aktiebolaget Sommaröarna ei hankkimalla omistusoikeuden kantatiloihin ole saanut omistusoikeutta saariryhmään. Yhtiöllä ei siten ole ollut saantoa saariryhmään. Saannon puute ei ole tullut korjatuksi sillä, että yhtiö on saanut vuonna 1911 taloihin kiinnekirjan. Kytön saariryhmä ei ole joutunut pois oikealta omistajaltaan, jota ei ole isojaossa tai myöhemminkään määritelty. Myöskään vuonna 1921 yhtiölle Kytön palstatilaan myönnetyn lainhuudon perusteena ei ole ollut mikään sellainen saanto, joka olisi tarkoittanut saarten omistusoikeuden siirtämistä yhtiölle. Määräaika, jonka kuluessa saantoa on tullut moittia, ei myönnetystä lainhuudosta huolimatta ole alkanut kulua, koska määräaikaista nautintaoikeutta koskevat säännökset jo 14.5.1805 annetussa Kuninkaallisessa selityksessä, kuten myös myöhemmin lainhuudatuksesta ja kiinteistösaannon moittimisajasta annetussa laissa (86/1930), ovat edellyttäneet saantoa nautintaoikeuden perusteeksi. Tähän nähden myönnetyillä lainhuudoilla ei ole asiassa merkitystä.\n        \n          Yhteenveto\n        \n        45. Valtio ei ole osoittanut saaneensa Kytön saariryhmään omistusoikeutta ylimuistoisen nautinnan perusteella eikä muullakaan perusteella. Saariryhmä kuuluu siihen kokonaisuuteen, jonka isojakoon ryhdyttäessä ovat muodostaneet talot Lill Svinö N:o 1, Stor Svinö N:o 2 ja Moisö N:o 1. Ne oikeussuhteet, jotka sittemmin ovat voineet vaikuttaa omistusoikeuteen, ovat edelleen selvittämättä.\n        46. Kuten edellä kappaleessa 34 on todettu, Kytön saariryhmää ei ole koskaan määritelty sellaiseksi yhteiseksi alueeksi, jota voitaisiin käsitellä tiettyjen tilojen yhteisenä alueena. Ratkaistaessa oikeutta Kytön saariryhmään tulee siten ottaa lähtökohdaksi isojaossa muodostettu jakokunta sekä seurata osakastiloja koskeneita oikeudellisia muutoksia, jotka mahdollisesti ovat vaikuttaneet tilojen oikeuteen tähän isojaon ulkopuolelle jätettyyn jakamattomaan ja edelleen jakamatta olevaan alueeseen. Muutoksia on arvioitava kulloinkin voimassa olevan lainsäädännön mukaan. Tällöin on myös otettava huomioon osapuolten mahdollisuudet kiinteistöjä luovutettaessa ja palstatiloja erotettaessa sopia myös oikeuksista isojaon ulkopuolelle jääneisiin alueisiin. Nyt kysymyksessä olevassa toimituksessa tällaista selvitystä ei asianosaisten asiassa esittämistä vaatimuksista johtuen ole esitetty, eikä omistusoikeutta Kytön saariryhmään siten ole tässä toimituksessa voitu vahvistaa. Edellytyksiä toimituksen jatkamiselle ei näistä syistä ole.\n      \n      \n        Päätöslauselma\n        Maaoikeuden tuomio kumotaan siltä osalta kuin Kytön saariryhmän omistusoikeuden on vahvistettu kuuluvan Espoon kaupungille ja Kytön tila on määrätty muodostettavaksi Espoon kaupungille. Toimitus jätetään kokonaan sikseen.\n        Asian ovat ratkaisseet oikeusneuvokset Riitta Suhonen, Kari Kitunen, Gustav Bygglin, Pauliine Koskelo ja Mikko Könkkölä. Esittelijä Irmeli Heikonen.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "2005-03-01"
  ],
  "contributor": [
    "http://data.finlex.fi/person/12127fb9",
    "http://data.finlex.fi/person/9b47be2b",
    "http://data.finlex.fi/person/226f204f",
    "http://data.finlex.fi/person/92316644",
    "http://data.finlex.fi/person/bd15e96e"
  ],
  "judgmentNumber": [
    "28"
  ],
  "date": [
    "2004-05-04"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:2005:28"
  ],
  "year": [
    "2005"
  ],
  "description": [
    "http://data.finlex.fi/voc/kko/swe/4cc3a304",
    "http://data.finlex.fi/voc/kko/fin/c8779a1e",
    "http://data.finlex.fi/voc/kko/fin/5943ed35",
    "http://data.finlex.fi/voc/kko/swe/3985e7cd"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "contributor": {
      "@id": "dcterms:contributor",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}