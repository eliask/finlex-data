{
  "@id": "sfecli:kko/1983/II18",
  "languageVersion": [
    {
      "@id": "sfecli:kko/1983/II18/fin",
      "title_fi": [
        "KKO:1983-II-18"
      ],
      "abstract_fi": [
        "\n    A ja B olivat omistaneet yhteisesti kiinteistön. X, joka oli määrätty uskottuna miehenä myymään kiinteistö yhteisomistussuhteen purkamiseksi, oli myynyt sen A:n suostumuksetta B:lle kauppahinnalla, joka X:n ja B:n tieten alitti käyvän hinnan. A:n kanteesta X ja B velvoitettiin suorittamaan A:lle vahingonkorvausta.\n    Ään.\n  "
      ],
      "hasFormat": {
        "@id": "sfecli:kko/1983/II18/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      A:n B:tä ja X:ää vastaan ajamasta kanteesta Espoon KO p. 2.11.1979 oli lausunut selvitetyksi, että KO oli 4.12.1975 määrännyt A:n ja B:n kummankin puoleksi Espoon kaupungissa omistaman tilan myytäväksi yhteisomistussuhteen purkamista varten vapaaehtoisella kaupalla 65 000 markan alimmasta hinnasta kuuden kuukauden kuluessa siitä, kun päätös sai lainvoiman tai, mikäli myynti ei ollut tapahtunut sanotussa ajassa ja mainitulla kauppahinnalla, julkisella huutokaupalla vuoden kuluessa päätöksen lainvoimaiseksi tulosta ja kauppahinnan jaettavaksi yhteisomistajien kesken puoliksi sekä lisäksi määrännyt asianajajan X:n uskotuksi mieheksi huolehtimaan tilan myymisestä ja kauppahinnan jakamisesta. KKO:n 16.9.1977 antaman päätöksen nojalla KO:n päätöksen lopputulos oli jäänyt voimaan.\n      KKO:n päätöksen antamisen jälkeen A ja B olivat päässeet yksimielisyyteen siitä, että A ostaisi B:n osuuden tilasta 50 000 markalla. A ei ollut kuitenkaan saanut ennen 16.3.1978 järjestymään rahoitusta tilan ostoa varten. Viimeksi mainittuna päivänä eli KO:n asettaman kuuden kuukauden määräajan viimeisenä päivänä vahvistetulla kauppakirjalla X oli myynyt mainitun tilan 65 000 markalla B:lle eli, kun B ennestään omisti tilasta puolet, A:n osuuden 32 500 markalla. 11.7.1978 X oli B:n toimeksiannosta myynyt ko. tilan edelleen 125 000 markan kauppahinnalla.\n      KO oli katsonut jääneen näyttämättä, että A ja B olisivat sopineet sellaisesta periaatteesta, että jompi kumpi heistä lunastaa itselleen toisen omistaman osuuden tilasta, taikka että B:n ostoaikomus olisi edes saatettu A:n tietoon.\n      Tilan käyvän arvon oli katsottava olleen 16.3.1978 noin 125 000 markkaa.\n      Sen perusteella, että X oli jo noin neljän kuukauden kuluttua A:n tilaosuuden myynnin jälkeen ilmoittanut sanomalehdessä olleissa myynti-ilmoituksissa koko tilan myyntihinnaksi 125 000 markkaa eli lähes kaksinkertaisen hinnan B:n maksamaan määrään nähden ja että X oli oikeudessa ilmoittanut tulleensa heti KKO:n päätöksen antamisen jälkeen hyvin selville ko. tilan käyvästä hinnasta, KO oli katsonut X:n olleen A:n tilaosuuden myydessä tietoinen siitä, että B:n siitä maksama määrä vastannut puolta tilan käyvästä arvosta. X:n oli siten katsottava jättäneen uskotun miehen toimessaan tasapuolisesti valvomatta kummankin yhteisomistajan etua. Tämän vuoksi X ja B olivat velvolliset korvaamaan A:lle, X aiheuttamansa vahingon ja B X:n toimien vuoksi A:n kustannuksella saamansa perusteettoman edun.\n      A:n kärsimä vahinko oli laskettava siten, että tilan arvioidusta käyvästä hinnasta 125 000 markasta vähennettiin tilan arvioituina kohtuullisina myyntikustannuksina 6 000 markkaa ja näin saadun nettohinnan puolesta määrästä 59 500 markasta vähennettiin A:n B:ltä jo saamat 30 975 markkaa.\n      Koska B:n ei ollut näytetty toimineen asiassa vilpillisessä mielessä, KO oli katsonut kohtuulliseksi B:n A:lle palautettavan edun määrää määrätessään vähentää B:n saamasta myyntikuluilla vähentämättömästä perusteettomasta edusta 30 000 markasta hänelle A:n osuuden ostosta aiheutuneiden kulujen määränä 13 629,80 markkaa ja tilan edelleen myynnistä aiheutuneiden kustannusten 9 941 markan määrästä A:n tilaosuutta vastaavat puolet eli 4 970,50 markkaa.\n      Edellä kerrotun perustella KO oli, hyläten kanteen ja muut vaatimukset enemmälti, velvoittanut X:n suorittamaan A:lle 28 625 markkaa 5 prosentin korkoineen haasteen tiedoksiantopäivästä 29.12.1978 lukien, minkä määrän yhteisvastuulliseen suorittamiseen B:n oli osallistuttava 11 399 markalla 70 pennillä 5 prosentin korkoineen haasteen tiedoksiantopäivästä 28.12.1978 lukien. X ja B oli velvoitettu yhteisvastuullisesti korvaamaan A:lle hänen oikeudenkäyntikulunsa 4 600 markalla.\n      Helsingin HO:ssa, jolta A oli hakenut muutosta KO:n päätökseen, A oli, katsoen että B ei ollut ollut vilpittömässä mielessä ostaessaan X:ltä A:n tilanosuuden sen todellista arvoa alhaisemmasta 32 500 markan hinnasta, vaatinut, että B:n A:lle suoritettavan korvauksen määrä korotettaisiin KO:n päätöksessä mainituiksi 28 625 markaksi vaadittuine 10 prosentin korkoineen ja että B:n ja X:n yhteisvastuullisesti hänelle maksettava oikeudenkäyntikulujen korvaus asian KO:ssa tapahtuneen käsittelyn osalta korotettaisiin 13 138 markaksi 55 penniksi.\n      HO t. 30.9.1981 oli katsonut selvitetyksi, että B oli tammikuussa 1978 tarjonnut po. tilanosuutensa A:n ostettavaksi 16.3.1978 mennessä 50 000 markan hinnasta. A oli ilmoittanut hyväksyvänsä sanotun tarjouksen ja siis suostuvansa ostamaan B:n osuuden mainitusta hinnasta. A ei kuitenkaan ollut 16.3.1978 mennessä täyttänyt sitoumustaan, ilmoittaen syyksi tähän sen, ettei hän ollut pystynyt järjestämään suunnitellun kaupan rahoitusta.\n      A:n ja B:n sovittua edellä selostetuin tavoin viimeksi mainitun tilanosuuden myymisestä A:lle 16.3.1978 mennessä 50 000 markan hinnasta oli kohtuudella myös voitava vaatia, että A puolestaan olisi vastavuoroisesti suostunut oman tilanosuutensa myymiseen yhteisomistussuhteen purkamiseksi B:lle 16.3.1978 mennessä 50 000 markan käteisellä suoritettavasta kauppahinnasta. Vaikkakin koko po. tilan arvo oli keväällä 1978, huomioon ottaen B:n 11.7.1978 siitä saama kauppahinta ja muu asiassa esitetty selvitys, ollut KO:n toteamat 125 000 markkaa, sen arvo oli A:n ja B:n välillä tuohon aikaan tapahtuvassa kaupassa, huomioon ottaen A:n ja B:n välinen edellä selostettu sopimus, HO:n arvion mukaan ollut 100 000 markkaa.\n      B:n vaadittua selostetuin tavoin A:lta tilanosuudestaan 50 000 markkaa hän oli ostaessaan A:n vastaavan tilanosuuden 16.3.1978 32 500 markan hinnasta tietoisesti ostanut sen todellista arvoaan alhaisemmasta hinnasta ja siten toiminut A:n vahingoksi. X oli, tietoisena A:n ja B:n välillä osaksi X:n välityksellä käydyistä edellä selostetuista neuvotteluista B:n tilanosuuden myymiseksi A:lle 50 000 markan hinnasta, myymällä A:n tilanosuuden B:lle 32 500 markan hinnasta hankkimatta muita ostotarjouksia ja selvittämättä tilan käypää arvoa toiminut yhteisomistussuhteen purkamiseksi määrättynä uskottuna miehenä A:n vahingoksi.\n      Näillä ja muutoin KO:n päätöksessä mainituilla perusteilla HO oli katsonut, että B ja X olivat velvolliset korvaamaan A:lle aiheutuneen vahingon. Vahingon määräksi HO oli katsonut toisaalta A:n tilanosuuden edellä mainitun arvon 50 000 markan ja toisaalta tilanosuuden myymisestä aiheutuneiden 3 000 markan kustannusten ja A:n jo nostamien 30 875 markan erotuksen eli 16 125 markkaa. Sen vuoksi HO oli muuttaen KO:n päätöstä, velvoittanut B:n ja X:n KO:n vahingon korvauksena tuomitsemien määrien asemesta yhteisvastuullisesti suorittamaan A:lle 16 125 markkaa 5 prosentin korkoineen 28.12.1978 lukien.\n      Pyytäen valituslupaa A haki muutosta HO:n tuomioon. Muutoksenhakemuksessaan hän vaati, että B ja X velvoitettaisiin yhteisvastuullisesti korvaamaan hänelle KO:n tuomitsema määrä eli 28 625 markkaa 5 prosentin korkoineen 28.12.1978 lukien sekä korvaamaan hänen kulunsa KO:n osalta 13 138,55 markalla ja HO:n osalta 1 256 markalla. Lisäksi A vaati kovaukseksi hänellä KKO:ssa olleista kuluistaan 2 500 markkaa. Valituslupa myönnettiin. B ja X antoivat heiltä hakemuksen johdosta pyydetyn vastauksen.\n    \n    \n      \n      KKO t. tutki jutun.\n      \n        Perustelu\n        A oli 28.9.1977 päivätyllä kirjeellä ilmoittanut X:lle olevansa halukas lunastamaan puheena olevan kiinteistön ja maksamaan B:n omistamasta kiinteistönosuudesta 32 500 markkaa. A oli samalla pyytänyt X:ää ilmoittamaan, mikäli joku ulkopuolinen tarjoaisi kiinteistöstä enemmän kuin 65 000 markkaa. Hän oli näin ollen edellyttänyt, että tila tarjottaisiin myytäväksi ulkopuolisillekin henkilöille ja ettei kysymykseen tulisi ainoastaan yhteisomistajien kesken tapahtuva lunastus. A oli tammikuun alussa 1978 tarjoutunut ostamaan B:n osuuden 50 000 markan hinnasta, minkä johdosta X oli laatinut ja A:lle lähettänyt kauppakirjaluonnoksen. Jutussa ei kuitenkaan ollut näytetty A:n ja B:n sopineen siitä, että toinen heistä lunastaisi toisen osuuden tilasta. A:n tarjous ei myöskään ollut merkinnyt sitä, että hän olisi ollut valmis myymään oman tilaosuutensa tarjoamallaan hinnalla. X:llä oli tämän vuoksi ollut oikeus ja velvollisuus noudattaa yhteisomistussuhteen purkamista koskevan päätöksen ehtoja.\n        X oli juttua KO:ssa käsiteltäessä myöntänyt tulleensa jo kohta 16.9.1977 jälkeen hyvin selville tilan käyvästä hinnasta. Tästä huolimatta hän ei ollut hankkinut muita ostotarjouksia vaan oli alempien oikeuksien mainitsemin tavoin 16.3.1978 myynyt tilan B:lle, vaikkei tilan myymistä koskeva määräaika ollut vielä päättynyt. Näin menetellessään X oli toiminut yhteisomistussuhteen purkamiseksi määrättynä uskottuna miehenä eräistä yhteisomistussuhteista annetun lain 13 §:n 2 momentissa ja kauppakaaren 18 luvun 3 §:ssä tarkoitetulla tavalla huolimattomasti ja A:n vahingoksi.\n        B oli ostanut 16.3.1978 vahvistetulla kauppakirjalla A:n tilanosuuden tietoisena A:n tekemästä ostotarjouksesta ja siitä, että kauppahinta alitti tilanosuuden käyvän hinnan, myydäkseen sitten tilan edelleen. X oli B:n toimeksiannosta 11.7.1978 myynyt tilan 125 000 markan hinnasta. Tämän vuoksi B oli kerrotulla menettelyllään toiminut omaksi hyödykseen ja A:n vahingoksi.\n        Edellä olevan perusteella KKO katsoi, että X ja B olivat molemmat vastuussa B:lle aiheutuneen vahingon korvaamisesta. Vahingon määrää laskettaessa oli lähtökohdaksi perusteltua ottaa tilan 16.3.1978 tehdyn kaupan aikainen käypä arvo. Se oli ollut tilasta 11.7.1978 saatu kauppahinta, tuota kauppaa edeltäneet myynti-ilmoitukset ja 25.10.1978 annettu kiinteistönväittäjän arvio tilan käyvästä hinnasta huomioon ottaen HO:n tuomiossa mainitut 125 000 markkaa. Tästä määrästä B:n osuus oli ollut 62 500 markkaa, mistä oli kuitenkin vähennettävä tilanosuuden myymisestä aiheutuneet KO:n toteamat kustannukset 3 000 markkaa ja A:n kauppahinnasta jo saamat 30 875 markkaa.\n        A ei ollut esittänyt syytä hänelle KO:ssa tuomittujen oikeudenkäyntikulujen korvauksen korottamiseen. Ottaen huomioon oikeudenkäymiskaaren 21 luvun 4 §:n säännökset A:lle ei ollut tuleva korvausta hänen kuluistaan HO:ssa eikä KKO:ssa.\n      \n      \n        Tuomiolauselma\n        HO:n tuomiota muutettiin siten, että X:n ja B:n yhteisvastuullisesti A:lle vahingonkorvauksena suoritettava määrä korotettiin 28 625 markaksi, mikä oli maksettava HO:n tuomiossa mainittuine korkoineen.\n      \n      \n        Eri mieltä olevien jäsenten lausunnot\n        Ylimääräinen oikeusneuvos Paasikoski: X:n vahingonkorvausvelvollisuuden osalta olen samaa mieltä kuin enemmistö. Arvioidessani B:n osuutta asiassa katson selvitetyksi, että X on uskotun miehen tehtävässään ilmoittanut B:lle, että tämä oli oikeutettu lunastamaan A:n tilanosuuden siitä tarjoamillaan 32 500 markalla, koska A ei ollut lunastanut B:n osuutta tilasta tarjouksensa mukaisesti tilan myymiseksi vapailla markkinoilla asetettuun määräpäivään 16.3.1978 mennessä. B:n ei ole näytetty tienneen eikä hänen ole katsottava täytyneen ymmärtää X:n ilmoitusta virheelliseksi eikä alempien oikeuksien ratkaisuissa mainittuja oikeustoimia tehdessään toimineen yhteisymmärryksessä X:n kanssa ja siten A:n vahingoksi. B on kuitenkin kiinteistönkaupoilla saanut A:n kustannuksella perusteetonta etua, joka hänen on A:lle korvattava. B on saanut kiinteistönkaupoilla 125 000 markkaa vähennettynä jälkimmäisen kaupan aiheuttamilla kustannuksilla arviolta 6 000 markalla, ensimmäisen kaupan kauppahinnalla 32 500 markalla ja tämän kaupan lainhuuto- ynnä muilla kustannuksilla arviolta 8 000 markalla eli yhteensä 78 500 markkaa. Mikäli kiinteistö olisi myyty B:n ja A:n yhteiseen lukuun sen käypänä hintana pidettävästä 125 000 markasta, B olisi saanut 62 500 markkaa vähennettynä hänen osuudellaan arvioiduista myyntikustannuksista eli 3 000 markalla. B olisi siten saanut 59 500 markkaa. B:n saaman perusteettoman edun määrä on mainittujen 78 500 markan ja 59 500 markan erotus eli 19 000 markkaa.\n        Tämän vuoksi muutan HO:n tuomiota B:n korvausvelvollisuuden osalta siten, että velvoitan B:n saamansa perusteettoman edun perusteella osallistumaan A:lle maksettavan korvauksen suorittamiseen yhteisvastuullisesti X:n kanssa 19 000 markan määrällä HO:n tuomiossa mainittuine korkoineen.\n        Oikeusneuvos Heinonen oli samaa mieltä kuin ylimääräinen oikeusneuvos Paasikoski.\n      \n      \n        Ratkaisuun osallistuneet: oikeusneuvokset Riihelä ja af Hällström sekä ylimääräinen oikeusneuvos Heikkilä\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1983-02-09"
  ],
  "judgmentNumber": [
    "II18"
  ],
  "date": [
    "1982-09-14"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1983:II18"
  ],
  "year": [
    "1983"
  ],
  "description": [
    "http://data.finlex.fi/voc/kko/swe/83a18cf6"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}