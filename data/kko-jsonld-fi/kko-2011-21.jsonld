{
  "@id": "sfecli:kko/2011/21",
  "languageVersion": [
    {
      "@id": "sfecli:kko/2011/21/fin",
      "title_fi": [
        "KKO:2011:21"
      ],
      "abstract_fi": [
        "\n    Kaupan keskusliikkeenä toimineen osakeyhtiön aluepäällikkö oli neuvotellut perustettavaa yhtiötä edustaneiden A:n ja B:n kanssa sanotun yhtiön toimimisesta viiden vuoden ajan keskusliikkeen kauppiaana. Aluepäällikön sekä A:n ja B:n päästyä yksimielisyyteen sopimuksen sisällöstä A ja B olivat allekirjoittaneet keskusliikkeen toimesta laaditun yhteistyösopimuksen. Keskusliikkeen puolesta sopimusta ei ollut allekirjoitettu. Aluepäälliköllä ei sopimuksen luonne huomioon ottaen katsottu olleen asemaan perustuvaa kelpoisuutta tehdä keskusliikkeen puolesta kauppapaikkaa koskevaa sopimusta, eikä keskusliikettä sitovaa sopimusta ollut syntynyt.\n  "
      ],
      "hasFormat": {
        "@id": "sfecli:kko/2011/21/fin/txt",
        "content_fi": [
          "\n    \n      Asian tausta\n      X Oy (jäljempänä X) harjoitti päivittäistavarakauppaa kauppiasyritysten kanssa tekemiensä yhteistyösopimusten perusteella. Yhteistyösopimuksen perusteella kauppiasyritys sitoutui toimimaan osana X-ketjua.\n      A:n omistama yhtiö toimi X-kauppiaana Å:n kunnassa. Vuonna 2005 X tarjosi A:lle ja tämän pojalle B:lle Z:n kaupungissa sijainnutta kauppapaikkaa, koska siellä toiminut X-kauppias oli lopettamassa toimintaansa syksyllä 2005.\n      A ja B neuvottelivat loppukevään ja alkukesän 2005 aikana perustettavan yhtiön Y Oy:n (jäljempänä Y) nimissä X:n aluepäällikön kanssa toiminnan aloittamisesta Z:lla, kauppapaikkaa koskevasta yhteistyösopimuksesta ja sen ehdoista.\n      Y:n perustamisasiakirja oli allekirjoitettu 31.8.2005 ja yhtiö oli rekisteröity 13.9.2005.\n      \n        Kanne Helsingin käräjäoikeudessa\n        Y lausui, että A ja B sekä X olivat käymissään neuvotteluissa sopineet sopimuksen sisällöstä ja X:n toimesta oli sen pohjalta laadittu yhteistyösopimus. X:ää sopimusneuvotteluissa edustanut aluepäällikkö R oli ilmoittanut A:lle ja B:lle, että X oli hyväksynyt sopimuksen ehdot. Ainoastaan kauppiaan X:lle annettavia vakuuksia koskeva kohta oli jätetty avoimeksi. Kauppiaan vakuudet oli X:n toimesta määritelty ja ilmoitettu kauppiaalle jo elokuussa 2005. Vakuuksista oli sovittu ja ne olivat selvät. Vakuudet olivat laadultaan sellaiset, että niiden toteuttaminen edellytti X:n toimintaa vakuuksien aikaansaamiseksi. X:n tuli laatia yrityskiinnitysasiakirjat ja takausasiakirja. Vakuuksien luovuttaminen ei ollut ollut sopimuksen voimaantulon ehtona sopimuksen ehtojen mukaan eikä muutoinkaan.\n        Sopimusluonnoksen mukaan kauppiaalla oli käyttöoikeus X Z:n kauppapaikkaan 15.9.2005 lukien. Sopimus oli sovittu tulemaan voimaan sanottuna päivänä ja olemaan voimassa 15.9.2010 saakka, minkä jälkeen se jatkui aina vuoden kerrallaan, ellei sitä jommankumman sopijapuolen toimesta sanottu kirjallisesti irti vähintään kolmea kuukautta ennen sopimuskauden päättymistä.\n        X-kauppiaat eivät sopimusten allekirjoittamisen tai muussakaan yhteydessä nähneet X:n hallituksen pöytäkirjoja tai muitakaan X:n sisäiseen päätöksentekoon liittyviä asiakirjoja. Käytäntö oli ollut sellainen, että kauppiaalle oli tuotu asiakirja allekirjoituksen merkitsemistä varten ja kauppias oli myöhemmin saanut takaisin oman kappaleensa asiakirjasta. Aluepäällikkö R oli edustanut X:ää ja asemassaan X:ää sitovasti ilmoittanut X:n tahdonilmaisun. Sopimukset oli allekirjoitettu elokuun lopulla ja toiminnan piti alkaa 15.9.2005. Samaan aikaan A ja B olivat allekirjoittaneet perustetun yhtiön lukuun X:n tytäryhtiön Ö Oy:n omistamaa Z:n kauppapaikan myymäläkalustoa koskevan vuokrasopimuksen.\n        X oli elokuun lopussa 2005 ilmoittanut, että X Z:lle oli varattu asiakasnumero ja että numero oli virallisesti käytössä sen jälkeen, kun yritys oli perustettu ja luottomyyntisopimus oli tehty. X:n toimesta oli siten tehty käytännön toimenpiteitä Y:n Z:lla tapahtuvan toiminnan aloittamista varten. A ja B olivat tehneet tarvittavat sähkö- ym. sopimukset Z:n kauppapaikkaa varten sekä lisäksi tehneet tavaratilauksia ja pyytäneet tarjouksia jätehuoltosopimuksista, hakeneet alkoholilupaa, tehneet pullonpalautussopimuksen sekä tehneet pankin kanssa tilimyyntisopimuksen ja maksukorttisopimuksen, avanneet tilit, järjestäneet laina-asiat ja saaneet niistä pankin päätökset, sijoittaneet 50 000 euroa alkupääomaa ja tehneet kaikki joulumakeistilaukset. Luottomyyntisopimusta ja takausasiakirjaa ei ollut allekirjoitettu. Aluepäällikkö R oli lähettänyt Y:lle vakuuksia koskevan sähköpostiviestin.\n        X oli julkistanut 7.9.2005 yrityskaupan, jonka mukaan Suomen Osuuskauppojen Keskusosuuskauppa (SOK) oli ostanut X Oyj:n osakekannan. Aluepäällikkö R oli soittanut 12.9.2005 ja ilmoittanut, että mitään kauppiasvaihdoksia ei toteutettu osakekaupasta johtuen. Toiminta oli sovittu aloitettavaksi Y:n toimesta Z:lla saman viikon torstaina eli 15.9.2005.\n        Osapuolet olivat tehneet Z:n kauppapaikkaa koskevan sitovan sopimuksen. Tahdonilmaisun sitovuutta arvioitaessa oli otettava huomioon myös ilmaisun saajan luottamus ja perusteltu käsitys ilmaisun sisällöstä. Sopimussuhde oli osapuolten välille syntynyt, kun sopimussuhteen ehdoista oli sovittu ja Y:n puolesta A ja B sekä X:n puolesta asemansa perusteella aluepäällikkö R olivat tämän vahvistaneet. R oli toiminut X:n valtuuttamana ja hän oli ollut kelpoinen saamaan aikaan X:ää sitovan tahdonilmaisun. Sekin, että X oli perunut kauppiasyrityksen toiminnan aloittamisen Z:lla kolme päivää ennen kuin toiminnan oli ollut tarkoitus alkaa, oli omiaan osoittamaan, että sopimussuhteen oli molempien osapuolten toimesta ymmärretty syntyneen.\n        X oli rikkonut osapuolten välisen X-Z:taa koskevan sopimuksen. Positiivisen sopimusedun mukaisesti X:n oli saatettava Y siihen taloudelliseen asemaan, johon yhtiö olisi päätynyt, mikäli sopimusvelvoitteet olisi täytetty asianmukaisesti. X oli siten velvollinen suorittamaan Y:lle korvausta saamatta jääneestä voitosta kauppapaikan osalta sovitulta sopimusajalta.\n        Edellä mainituilla ja vahingon määrästä erikseen lausumillaan perusteilla Y vaati X:n velvoittamista suorittamaan sille vahingonkorvaukseksi sopimuksen rikkomisesta aiheutuneesta vahingosta 1 003 985 euroa korkoineen.\n      \n      \n        Vastaus\n        X kiisti kanteen ja vaati sen hylkäämistä.\n        Keväällä 2005 X-Z:n kauppias oli ilmoittanut ha- luavansa luopua kauppapaikastaan viimeistään elokuussa 2005. A ja B olivat ilmaisseet halunsa siirtyä uuteen kauppapaikkaan ja lopettaa Å:ssa. Ä:n kaupungissa ollut kauppias oli halunnut lopettaa Ä:ssä ja siirtyä uuteen kauppapaikkaan. X:llä oli täten ollut käsillä tilanne, jossa se oli yrittänyt löytää uuden kauppiaan Z:n ja Å:n kauppapaikoille sekä tehdä yhteistyösopimusten päättymiseen liittyvät sopimukset Ä:n, Å:n ja Z:n kauppapaikkojen osalta. X:n tarkoitus ei ollut ollut, että A ja B toimisivat kauppiaina samanaikaisesti Å:ssa ja Z:lla. Tarkoitus oli ollut, että A:n ja B:n sekä Ä:n kauppiaan välillä tehtiin Å:n kauppapaikkaa koskeva liikkeenluovutus ja vastaavasti A:n ja B:n sekä Z:n kauppiaan välille Z:n kauppapaikkaa koskeva liikkeenluovutus. Lisäksi A:n ja B:n oli ollut tarkoitus vuokrata Ö Oy:ltä käyttöönsä Z:n kauppapaikalla jo oleva kalusto sekä solmia X:n kanssa Z:n kauppapaikkaa koskeva uusi yhteistyösopimus.\n        Kaikki edellä sanotut sopimusneuvottelut olivat syyskuun 2005 alussa olleet tilanteessa, jossa kukin kauppias oli omalta osaltaan allekirjoittanut kaluston vuokrausta koskevat asiakirjat sekä muut kauppiasvaihdoksen toteuttamiseen liittyvät asiakirjat. Z:n kauppapaikkaa koskeva yhteistyösopimusluonnos oli kuitenkin vielä puutteellinen esimerkiksi vakuuksien ja investointisuunnitelmien osalta. Myöskään vakuusasiakirjoja tai luottomyyntisopimusta ei ollut laadittu, koska A ja B eivät olleet vahvistaneet ehdotettuja vakuuksia. Kaikista asiakirjoista oli vielä puuttunut X:n nimenomainen hyväksyntä ja allekirjoitus. Asiakirjat oli lähetetty X:n johtoryhmälle hyväksyttäviksi ja toimitusjohtajan allekirjoitettaviksi.\n        Ä:n kauppias oli 7.9.2005 ilmoittanut haluavansa perua siirtymisensä Å:hon. Kun X:llä ei ollut ollut osoittaa Å:n kauppapaikalle kauppiasta, oli A:n ja B:n siirtyminen Z:lle estynyt ja suunniteltu kokonaisjärjestely peruuntunut X:stä riippumattomista syistä.\n        Aluepäällikkö R oli ollut 8. - 10.9.2005 tapaamassa A:ta ja B:tä. Nämä olivat tuolloin pyytäneet palauttamaan kaluston vuokrausta koskevat asiakirjat. Pyytämällä allekirjoitetut asiakirjat itselleen A ja B olivat lopullisesti luopuneet vetoamasta neuvotteluasteella olleeseen yhteistyösopimusluonnokseen. R ja A olivat todenneet yksimielisesti, että A jatkoi kauppiaana Å:n kauppapaikassa. Muuttuneessa tilanteessa Z:n kauppapaikkaa koskevat sopimusluonnokset, vakuudet ja budjetti olisi joka tapauksessa pitänyt neuvotella uudestaan.\n        X ei ollut hyväksynyt Z:n kauppapaikkaa koskevaa yhteistyösopimusluonnosta itseään sitovaksi. Yhteistyösopimusluonnos oli ollut olennaisilta ehdoiltaan puutteellinen. A:n ja B:n tiedossa oli ollut, että aluepäällikkö ei ollut ollut toimivaltainen tekemään sitovia yhteistyösopimuksia vaan ainoastaan toimivaltainen neuvottelemaan sopimusten ehdoista kauppiaiden kanssa. Aluepäälliköllä R:llä ei ollut ollut asemavaltuutusta edustaa pörssiyhtiö X:ää. Sitovan yhteistyösopimuksen sekä siihen olennaisena osana liittyneiden investointi- ja rahoitussuunnitelman sekä vakuusjärjestelyt oli voinut hyväksyä ainoastaan X:n johtoryhmä tai hallitus. Vakiintuneen ja kaikkien kauppiaiden tietämän tavan mukaisesti näin hyväksytyt sopimukset allekirjoitti X:n toimitusjohtaja yhdessä kenttäpäällikön kanssa. Vakuuksista ei ollut sovittu eikä luottomyyntisopimusta ollut allekirjoitettu.\n        X lausui, että vaaditulle vahingonkorvaukselle ei ollut oikeudellista perustetta, koska osapuolten välille ei ollut syntynyt sopimusta.\n      \n      \n        Käräjäoikeuden tuomio 18.4.2008\n        Käräjäoikeus lausui, että osapuolet olivat yhtä mieltä siitä, että yhteistyösopimus oli ollut osa kokonaisuutta, jonka mukaan A:n ja B:n oli tarkoitus siirtyä kauppiaiksi Z:lle. Osapuolten tarkoituksena oli ollut, että kun A ja B aloittivat kauppiaina Z:lla, Å:n X-kauppa siirtyi uudelle kauppiaalle. Å:ssa toimineen A:n omistaman yhtiön oli ollut tarkoitus vuokrata omistamansa Å:n myymälän kalusto Ö Oy:lle, joka puolestaan olisi myynyt tai vuokrannut sen edelleen Å:n uudelle kauppiaalle.\n        A ja B olivat perustettavan Y:n puolesta allekirjoittaneet yhteistyösopimuksen. Sen sijaan sopimusasiakirjasta oli puuttunut X:n allekirjoitus. Sopimuksen syntymiseen vetoavan eli Y:n oli näytettävä, että sitova sopimus oli syntynyt siitä huolimatta, että sopimusasiakirjasta puuttui X:n allekirjoitus.\n        A ja B olivat yhtäpitävästi kertoneet neuvotelleensa X:n aluepäällikön R:n kanssa edellä kerrotusta sopimuskokonaisuudesta. Sopimuksista oli neuvoteltu useaan otteeseen ja kun asioista oli päästy yhteisymmärrykseen olivat A ja B allekirjoittaneet 31.8.2005 Z:n kauppapaikkaa koskevan yhteistyösopimuksen. A oli kertonut tehneensä aiemmin kuusi kertaa vastaavanlaisia kauppapaikkaa koskevia sopimuksia. Hän oli korostanut, ettei asiassa ollut mitään epäselvää kummankaan osapuolen taholta. Aluepäällikkö oli laatinut kauppapaikkaa varten budjetin. Vakuuksista oli sovittu elokuussa sen mukaisesti, miten luottopäällikkö oli vakuudet määritellyt. Kauppa oli peruuntunut X:n toimesta sen jälkeen, kun X:n ja SOK:n välinen yrityskauppa oli julkistettu. A ja B olivat kertoneet, että he olivat ryhtyneet jo käytännön toimenpiteisiin Z:lle siirtymisen johdosta. B oli hoitanut muun muassa alkoholilupaan ja jätehuoltoon liittyviä asioita sekä tehnyt joulumakeistilauksia.\n        X:n nykyinen toimitusjohtaja S, tapahtuma-aikaan toimitusjohtajana toiminut K sekä aluepäällikkö R olivat yhtäpitävästi kertoneet kauppapaikkoja sekä kalusteiden vuokrausta tai myyntiä koskevista neuvottelumenettelyistä ja päätöksenteosta X:ssä. He olivat kertoneet, että aluepäälliköt kävivät neuvottelut kauppiaiden kanssa ja tekivät toimintasuunnitelmia, budjetteja ja valmistelivat sopimuksia kenttäpäällikön opastuksella. Aluepäälliköt toimittivat kauppiaan allekirjoittamat sopimukset kenttäpäällikölle. Aluepäällikkö R oli kertonut, että tuossa neuvotteluvaiheessa kyse oli siitä, millä ehdoilla kauppias oli valmis aloittamaan toimintansa. Kenttäpäällikkö teki asiakaskannattavuuslaskelman, joka oli erityisen merkityksellinen X:n kannalta. Kenttäpäällikkö saattoi myös muuttaa sopimuksen ehtoja, mikäli asiakaskannattavuuslaskelma antoi siihen aihetta. Kenttäpäällikkö toimitti asiakirjat edelleen ketjujohtoryhmän tai toimitusjohtajan hyväksyttäviksi. Ennen yhteistyösopimuksen hyväksymistä vakuuksista oli pitänyt sopia. Vakuuksista neuvotteleminen kuului luotonvalvojille. Kaikki hyväksytyt sopimukset oli kirjattu hallituksen pöytäkirjaan.\n        Aluepäällikkö R oli kertonut lähettäneensä A:n ja B:n allekirjoittamat Z:n kauppapaikkaa koskevat yhteistyösopimuksen ja kaluston vuokrasopimuksen kenttäpäällikölle. Osapuolet olivat sopineet myös siitä, että A:n omistama yhtiö vuokrasi omistamansa Å:n kauppapaikan kaluston Ö Oy:lle, joka puolestaan olisi vuokrannut sen Å:ssa aloittavalle kauppiaalle. Tämä oli allekirjoittanut osaltaan yhteistyösopimuksen ja kalustevuokrasopimuksen Ä:ssä 6.9.2005. R:n oli ollut tarkoitus postittaa seuraavana päivänä sopimusasiakirjat kenttäpäällikölle. Ä:n kauppias oli soittanut 7.9.2005 R:lle ja ilmoittanut peruvansa siirtymisensä Å:hon. Yrityskaupan julkistamisen jälkeen X:n taholta oli pyydetty aluepäälliköitä ottamaan yhteyttä alueidensa kauppiaisiin ja ilmoittamaan, että X kunnioitti vanhoja sopimuksia, mutta uusia sopimuksia ei enää tehty. R:n mukaan A oli pitänyt tilannetta niin epäselvänä, ettei ollut halunnut enää tehdä mitään kauppapaikan vaihtoon liittyen.\n        Aikaisempi toimitusjohtaja K oli kertonut, että kaikki kauppapaikkaa sekä myymäläkaluston vuokraamista koskevat sopimukset olivat tulleet hänen hyväksyttäväkseen. Ennen sopimusten allekirjoittamista hän oli käynyt asiakirjat läpi kenttäpäällikön kanssa. K oli varma, ettei hän ollut hyväksynyt Z:n kauppapaikan kauppiasvaihdokseen liittyviä sopimuskokonaisuuteen kuuluvia asiakirjoja. Sen jälkeen kun X ja SOK olivat julkistaneet X:ää koskevan yrityskaupan, oli päätetty, että tehtyjä sopimuksia kunnioitettiin, mutta sopimusneuvottelut keskeytettiin.\n        Aluepäällikkö R ja aikaisempi toimitusjohtaja K olivat pitäneet varmana, että X-kauppiaat tunsivat neuvottelu- ja päätöksentekomekanismin X:ssä.\n        Yhteistyösopimuksen allekirjoittaneet A ja B olivat toimineet pitkään X-kauppiaina. Heidän oli täytynyt olla tietoisia siitä, ettei aluepäälliköllä yksin ollut toimivaltaa sopia kauppapaikkaa koskevista kysymyksistä X:ää sitovasti. Käräjäoikeus katsoi, että A:n ja B:n, jotka itsekin olivat harjoittaneet elinkeinotoimintaa yhtiömuodossa, oli täytynyt ymmärtää, ettei sopimus ollut syntynyt X:ää sitovasti ennen kuin se oli hyväksytty X:n toimivaltaisissa elimissä. Y ei siten ollut näyttänyt, että sen ja X:n välille olisi syntynyt sitova yhteistyösopimus.\n        S, K ja R olivat yhtäpitävästi kertoneet, ettei aluepäällikön neuvottelema yhteistyösopimus tai kalustevuokrasopimus ollut lopullinen, vaan että kenttäpäällikkö saattoi tehdä siihen muutoksia. Lisäksi kauppiaat olivat tietoisia siitä, että aluepäällikön kanssa neuvoteltu yhteistyö- tai kalustevuokrasopimus ei tullut X:ää sitovaksi ennen kuin X:n ketjujohtoryhmä tai hallitus oli hyväksynyt sopimuksen ja ennen kuin sopimukseen liittyvistä rahoitusjärjestelyistä oli sovittu asiakasrahoitusyksikön kanssa. Todistajana kuullun rahoitusasiantuntijan mukaan kyseisessä tapauksessa rahoitusjärjestelyistä ei ollut vielä sovittu. Edelleen K:n ja R:n mukaan A ja B olivat olleet tietoisia siitä, että kyse oli ollut kolmen eri kauppapaikan kauppiasvaihdosten aiheuttamasta kokonaisuudesta. Kun yksi kauppias oli ilmoittanut peruuttavansa sopimuksen, ei muidenkaan sopimusten tekemiselle ollut edellytyksiä.\n        Käräjäoikeus katsoi, etteivät A ja B olleet näyttäneet X:n antaneen nimenomaista sitoumusta siitä, että se hyväksyisi kauppiaiden aluepäällikön kanssa neuvotteleman sopimuksen itseään sitovaksi.\n        Käräjäoikeus hylkäsi kanteen.\n        Asian on ratkaissut käräjätuomari Tarja Honkanen.\n      \n      \n        Helsingin hovioikeuden tuomio 15.12.2009\n        Y valitti hovioikeuteen.\n        Sopimuksen syntyminen\n        Hovioikeus lausui, että A ja B sekä X:n aluepäällikkö R olivat huhti - toukokuun 2005 vaihteessa ryhtyneet käymään neuvotteluja A:n ja B:n siirtymisestä kauppiaiksi Y:n nimissä Z:n kauppapaikkaan. R:n mukaan X:n puolella A:ta oli pidetty hyvänä kauppiaana ja A:n ja B:n oli uskottu menestyvän Z:lla. Neuvottelut olivat alkukesästä ja elokuussa edenneet niin pitkälle, että A:n ja B:n, R:n sekä Z:n kauppapaikasta luopuva kauppias olivat sopineet tapaamisesta tämän liikkeessä Z:lla 31.8.2005. Tilaisuudessa A ja B olivat allekirjoittaneet X:n yhteistyösopimuksen sekä sen jälkeen tehneet lukuisia käräjäoikeuden tuomiosta ilmeneviä liiketoiminnan siirtämiseen liittyneitä käytännön toimenpiteitä. Lisäksi he olivat seuraavana päivänä vuokranneet Å:n liiketoimipaikkansa kaluston X:n tytäryhtiölle edelleen vuokrattavaksi. A:n ja B:n siirtymistä kauppiaiksi Z:lle oli pidetty täysin selvänä. Kenelläkään tilaisuuteen osallistuneista ei ollut ollut epäilystä siitä, etteikö kauppapaikka siirtyisi kahden viikon kuluttua sopimuksessa tarkoitetulla tavalla A:n ja B:n yritykselle.\n        X oli katsonut, ettei sopimusta kauppapaikasta ollut syntynyt, sillä A ja B eivät olleet antaneet tarvittavia vakuuksia eivätkä tehneet luottomyyntisopimusta, joita X:n mukaan oli pidettävä yhteistyösopimuksen olennaisina ehtoina, eikä X ollut myöskään allekirjoituksellaan hyväksynyt sopimusta. Asiassa oli kuitenkin käynyt ilmi, että X:n luottopäällikkö oli jo elokuun alkupuolella ilmoittanut A:n ja B:n kanssa neuvotelleelle aluepäällikkö R:lle X:n edellyttämät vakuudet. R oli puolestaan ilmoittanut vakuusvaatimukset A:lle ja B:lle, jotka olivat A:n mukaan välittömästi ilmoittaneet tälle hyväksyvänsä ne. Edelleen päivää ennen edellä mainitun yhteistyösopimuksen allekirjoittamista R oli saanut tiedon A:lle ja B:lle varatusta luottomyyntisopimuksen numerosta. R:n mukaan se seikka, että Ä:n X-kauppias oli kohdaltaan peruuttanut Å:n kauppapaikkaa koskevan sopimuksen, ei ollut ollut esteenä A:n ja B:n sopimukselle Z:n kauppapaikasta, vaikka sillä olisi saattanut olla merkitystä joihinkin järjestelyihin.\n        A oli kertomansa mukaan vuonna 1988 tapahtuneen kauppiaana aloittamisensa jälkeen tehnyt X:n kanssa ennen nyt kysymyksessä olevaa sopimusta useita yhteistyösopimuksia kauppapaikoista. Sopimuksentekomenettely oli aina ollut samankaltainen. Aluepäällikkö R:n kertoman mukaan kauppiaat olivat keskimäärin viiden vuoden välein vaihtaneet kauppapaikkaa, eikä yhtään hänen kauppiaiden kanssa laatimaansa sopimusta ollut hylätty, joskin muutamassa tapauksessa niitä oli jollakin tavalla täydennetty. Kauppapaikan vaihtamista koskevia sopimuksia oli R:n ja todistajana kuullun aikaisemman toimitusjohtajan K:n mukaan tilanteista riippuen saatettu tehdä viikkoakin ennen kauppapaikan vaihtamista, mutta viimeksi mainittu arvioi asiaa käsitellyn tavallisesti johtoryhmässä 1 - 2 kuukautta ja jopa kuusikin kuukautta ennen vaihtoa. Hänen mukaansa X piti myös itse myymälöitä. Näin ollen kauppapaikan ottaminen sen itsensä hoidettavaksi olisi kiireellisissä tilanteissa ollut mahdollista.\n        Sopimuksen syntyminen ei välttämättä edellyttänyt, että osapuolet olivat antaneet nimenomaiset tarjoukset ja vastaukset. Sopimuksen voitiin katsoa syntyneen jo silloin, kun osapuolet olivat saavuttaneet sopimusneuvotteluissaan sanallisesti tai käyttäytymisellään muuten yksimielisyyden sekä sopimukseen sitoutumisesta että sopimuksen sisällöstä.\n        Hovioikeus katsoi, että A ja B olivat X:n aluepäällikön kanssa käymänsä pitkähkön neuvottelujakson, X:n puolelta laaditun ja allekirjoitettavaksi tuodun sopimusasiakirjan, heidän tietoonsa saatettujen ja heidän hyväksymikseen ilmoittamien X:n asettamien vakuusehtojen, luottosopimusnumeron ilmoittamisen sekä X:n tieten tehtyjen liikepaikan vaihtamiseen liittyneiden toimenpiteiden perusteella voineet pitää myös X:ää sitovan yhteistyösopimuksen syntyneenä heidän allekirjoittaessaan tuon sopimuksen. X:n sopimuksentekotahtoa erityisesti ilmensi aluepäällikkö R:n esittämät onnittelut ja muu käyttäytyminen allekirjoitustilanteessa.\n        Hovioikeus katsoi, ettei edellä selostetuissa olosuhteissa sillä seikalla, miten sopimuksen hyväksymismenettely oli X:ssä sisäisesti järjestetty, ollut merkitystä tämän sopimuksen sitovuuden kannalta. Edelleen hovioikeus toisin kuin käräjäoikeus katsoi, ettei sopimuksen edellytyksenä ollut ollut kauppiasvaihdosten kokonaisuuden toteutuminen.\n        Edellä olevilla perusteilla hovioikeus katsoi, että A:n ja B:n edustaman Y:n ja X:n välille oli 31.8.2005 syntynyt X:ää sitova yhteistoimintasopimus Z:n kauppapaikasta.\n        Sopimuksen rikkominen\n        Asiassa oli riidatonta, että SOK oli 6.9.2005 ostanut X:n osakekannan. A ja B olivat 7.9.2005 saaneet tiedotusvälineiden kautta asiasta tiedon. Aluepäällikkö R oli kertonut viimeistään 7.9.2005 ilmoittaneensa A:lle ja B:lle, että Ä:n X-kauppias oli peruuttanut sopimuksensa Å:n kauppapaikkaan tulemisesta. Seuraavana päivänä R oli mennyt tapaamaan A:ta ja B:tä. Keskusteluissa oli todettu, että koko tilanne oli epäselvä ja ettei X:ltä ollut tullut tarkempaa tietoa muusta kuin, että vanhoja sopimuksia kunnioitettiin, mutta uusia sopimuksia ei tehty. R oli kertomansa mukaan tiedustellut A:lta ja B:ltä heidän kantaansa siltä varalta, että heidän tekemänsä sopimus olisi hyväksytty. Tähän A oli R:n mukaan vastannut, ettei epäselvän tilanteen vuoksi ollut syytä tehdä mitään, ja B oli ollut sitä mieltä, ettei syntyneessä tilanteessa uskaltanut tehdä päätöksiä, mutta saattaisi olla järkevää siirtyä Z:lle. A:n kertoman mukaan hän ja B olivat olleet pettyneitä ja ymmällään tilanteesta mutta halunneet joka tapauksessa pitää sopimuksen. Sopimus Å:n kauppapaikan kalusteiden vuokraamisesta edelleen vuokrattavaksi oli sittemmin purettu. A ja B eivät olleet missään vaiheessa saaneet yhteistyösopimusta X:ltä takaisin eivätkä he olleet saaneet Z:n kauppapaikkaa haltuunsa, vaan he olivat jääneet edelleen Å:n kauppapaikkaan.\n        Hovioikeus katsoi jääneen näyttämättä, että A ja B olisivat aluepäällikkö R:n kanssa tilanteesta keskustellessaan tai muutoin peruuttaneet yhteistyösopimuksen tai luopuneet siitä. Näin ollen X oli vetäytymällä sopimuksen täyttämisestä ja jättämällä luovuttamatta Z:n kauppapaikan A:lle ja B:lle ja Y:lle rikkonut sitä sitovan yhteistyösopimuksen ja oli siten velvollinen korvaamaan siitä Y:lle aiheutuneen vahingon.\n        Vahinko\n        Hovioikeus piti lausumillaan perusteilla kohtuullisena Y:n vahingon määränä 500 000 euroa.\n        Hovioikeus kumosi käräjäoikeuden tuomion ja velvoitti X:n suorittamaan Y:lle korvaukseksi sopimusrikkomuksen aiheuttamasta vahingosta 500 000 euroa korkoineen.\n        Asian ovat ratkaisseet hovioikeuden jäsenet Pirkko Kauppinen, Jukka Kontio ja Arja Mäki.\n      \n      \n        Muutoksenhaku Korkeimmassa oikeudessa\n        X:lle myönnettiin valituslupa.\n        Valituksessaan X vaati hovioikeuden tuomion kumoamista ja kanteen hylkäämistä.\n        Y vastasi valitukseen ja vaati sen hylkäämistä.\n        X toimitti Korkeimpaan oikeuteen pyydetyn lausuman ja Y toimitti vastaavan lausuman.\n        Korkein oikeus toimitti asiassa suullisen käsittelyn.\n      \n      \n        Korkeimman oikeuden ratkaisu\n        Perustelut\n        Kysymyksenasettelu\n        1. A on toiminut X:n kauppiaana Å:ssa. Hän on keväällä ja kesällä 2005 yhdessä B:n kanssa neuvotellut sittemmin perustetun Y:n lukuun X:n aluepäällikkö R:n kanssa siitä, että Y ryhtyisi X:n kauppiaaksi Z:n kauppapaikalle. A ja B ovat allekirjoittaneet Y:n puolesta 31.8.2005 yhteistyösopimuksen, joka oli X:n toimesta laadittu yhtiön sopimusmallin pohjalle. Sen jälkeen R on toimittanut sopimuksen X:n puolesta allekirjoitettavaksi X:n pääkonttoriin, mutta X:n puolesta sopimusta ei ole allekirjoitettu.\n        2. Y on katsonut, että sopimuksen solmimisesta ja sen ehdoista oli päästy yhteisymmärrykseen ennen sopimuksen allekirjoittamista ja että sopimus oli syntynyt, kun sopimus oli 31.8.2005 sen puolesta allekirjoitettu. Koska X ei ollut toiminut osapuolten välisen sopimuksen mukaisesti, se oli rikkonut sopimuksen ja velvollinen suorittamaan Y:lle vahingonkorvausta saamatta jääneestä voitosta. X on taas katsonut, ettei sopimusta ollut syntynyt, koska aluepäälliköllä ei ollut ollut Y:n tieten toimivaltuuksia sopimuksen solmimiseen. Sopimuksen edellyttämistä vakuuksista ei ollut myöskään sovittu ja luottomyyntisopimus oli solmimatta. Lisäksi sopimuksen tekemiseen liittynyt Å:n kauppapaikan uuden kauppiaan sopimus oli peruuntunut.\n        3. Hovioikeus on mainitsemillaan perusteilla katsonut, että A ja B olivat voineet katsoa yhteistyösopimuksen syntyneen myös X:ää sitovana heidän allekirjoittaessaan sopimuksen, ja on tuominnut X:n maksamaan Y:lle korvausta sopimuksen rikkomisesta. X:n valituksen johdosta Korkeimmassa oikeudessa on ensisijaisesti kysymys siitä, onko sopimus syntynyt.\n        Sopimuksen syntymisestä ja kelpoisuudesta osakeyhtiön puolesta solmia sopimus\n        4. Kysymys on osapuolten välisestä yhteistyösopimuksesta, jollaista varten ei ole säädetty kirjallista tai muutakaan määrämuotoa. Elleivät osapuolet ole toisin sopineet, yhteistyösopimus voi syntyä suullisestikin ja jopa pelkästään osapuolten tosiasiallisen toiminnan ja käyttäytymisen seurauksena. Kuten esimerkiksi Korkeimman oikeuden ratkaisuissa KKO 2006:71 (kohta 16) ja KKO 2011:6 (kohta 7) on lausuttu, on tällöin kuitenkin edellytyksenä, että osapuolten voidaan todeta saavuttaneen yksimielisyyden sekä sopimukseen sitoutumisesta että sopimuksen sisällöstä. Nyt esillä olevassa tapauksessa ei ole väitetty, että osapuolet olisivat sopineet kirjallisen muodon noudattamisesta tai että sellaisen muodon noudattamista olisi edellytettävä asianomaisella alalla vakiintuneen käytännön perusteella.\n        5. Sopimuksen tekohetkellä voimassa olleen osakeyhtiölain (734/1978) mukaan yhtiötä edustaa ensisijaisesti hallitus. Toimitusjohtaja voi edustaa yhtiötä sellaisessa asiassa, joka kuuluu hänen tehtäviinsä. Nämä voivat edelleen valtuuttaa muun yhtiössä toimivan henkilön puolestaan solmimaan sopimuksen. X:n puolesta on annettu todisteeksi X:n toiminimen allekirjoitusta koskeva, 25.5.2005 päivätty toimintaohje. Sen mukaan X-yhteistyösopimus edellytti \"virallista allekirjoitusta\". Tämän mukaan allekirjoittajan tuli olla joko X:n hallituksen puheenjohtaja tai toimitusjohtaja taikka kaksi hallituksen jäsentä yhdessä. Toimintaohje oli tarkoitettu yhtiön sisäiseen käyttöön.\n        6. Varallisuusoikeudellisista oikeustoimista annetun lain 10 §:n 2 momentin mukaan valtuutus voi perustua kuitenkin myös siihen, että jollakin toisen toimessa ollen tai muuten toisen kanssa tekemänsä sopimuksen johdosta on sellainen asema, että siihen lain tai yleisen tavan mukaan liittyy määrätynlainen kelpoisuus toimia tämän puolesta. Vilpittömässä mielessä oleva sopijapuoli on oikeutettu luottamaan valtuutetun ulkoisen aseman antamaan käsitykseen valtuutuksen olemassaolosta.\n        7. Tämä niin sanottu asemavaltuutus soveltuu lähinnä silloin, kun kyse on edustamisesta vakiotyyppisissä, usein toistuvissa ja taloudelliselta arvoltaan melko vähäisissä oikeustoimissa. Tavanomaisesta poikkeavien ja merkitykseltään suurempien oikeus- ja liiketoimien osalta sopimuksen syntyminen pelkän asemavaltuutuksen nojalla on harvinaista. Asemavaltuutuksen pätevyyden arvioinnissa on merkitystä muun muassa alalla vallitsevalla yleisellä tavalla.\n        Sopimuksen sisällöstä\n        8. Edellä kohdassa 1 mainitussa X:n toimesta laaditussa ja A:n ja B:n allekirjoittamassa yhteistyösopimuksessa avoimeksi on jäänyt ainoastaan se, mitä vakuuksia kauppiaan tuli antaa X:lle. X:n luottopäällikkö W oli kuitenkin 2.8.2005 sähköpostilla ilmoittanut aluepäällikkö R:lle, mitä vakuuksia X edellytti. R oli välittänyt viestin edelleen A:lle 5.8.2005. A on Korkeimmassa oikeudessa kuultuna kertonut, että osa näistä vakuuksista oli X:llä jo hänen aikaisemman liiketoimintansa vakuutena ja että hän muutoin oli ilmoittanut R:lle ennen sopimuksen allekirjoittamista hyväksyvänsä vakuudet. Näin ollen Korkein oikeus katsoo selvitetyksi, että yhteistyösopimuksen sisällöstä on aluepäällikön ja A:n ja B:n välisissä neuvotteluissa sovittu ennen kuin nämä ovat allekirjoittaneet sopimuksen.\n        9. Yhteistyösopimuksen solmimiseen on liittynyt luottomyyntisopimus, jonka perusteella kauppiaalla oli oikeus ostaa tavaroita tavarantoimittajilta X:n lukuun. Tätä sopimusta ei ole tehty, mutta todisteena esitetystä, 30.8.2005 päivätystä sähköpostiviestistä ilmenee, että Y:lle oli varattu luottomyyntiä varten asiakasnumero, joka oli käytössä sen jälkeen kun yritys oli perustettu ja luottomyyntisopimus oli tehty. Todistajina kuultujen R:n ja W:n kertomusten mukaan luottopäällikkö teki luottomyyntisopimuksen vasta yhteistyösopimuksen allekirjoittamisen jälkeen. W:n kertoman mukaan luottomyyntisopimukseen liittyivät juuri vakuudet, joista edellä mainituin tavoin oli ennen yhteistyösopimuksen solmimista sovittu. Tähän nähden Korkein oikeus katsoo selvitetyksi, että myös luottomyyntisopimuksen ehdoista on ennen yhteistyösopimuksen allekirjoittamista sovittu, vaikka luottomyyntisopimusta ei ole tehty.\n        Oikeudesta tehdä X:n puolesta sopimus\n        10. Korkeimmassa oikeudessa kuultujen aluepäällikkö R:n sekä X:n entisten toimitusjohtajien S:n ja K:n kertoman mukaan X:n käytäntö yhteistyösopimuksia tehtäessä oli, että aluepäällikkö neuvotteli ja valmisteli kauppiaan kanssa yhteistyösopimuksen, minkä jälkeen hän toimitti kauppiaan allekirjoittaman asiakirjan X:n kenttäpäällikölle. Tämä puolestaan esitteli asian X:n johtoryhmälle ja toimitusjohtajalle, joka hyväksyi X:n puolesta sopimuksen. Mikäli sopimus edellytti X:n osalta yli 300 000 euron investointeja, päätösvalta kuului X:n hallitukselle. Sopimuksen kannattavuus ja hyväksyttävyys X:n kannalta arvioitiin johtoryhmässä ja toimitusjohtajan toimesta. Sopimuksen tekemisestä voitiin vielä tässä vaiheessa luopua tai sen ehtoja muuttaa. Näin oli toisinaan myös tapahtunut. Aluepäälliköllä ei ollut oikeutta hyväksyä X:n puolesta sopimusta. Tämä sopimuksentekomenettely oli ollut kauppiaitten ja myös A:n ja B:n tiedossa. Ennen toiminnan aloittamista pääkonttorista ilmoitettiin aina sopimuksen hyväksymisestä, vaikka asiakirjoja ei välttämättä ehditty palauttaa kauppiaalle allekirjoitettuina.\n        11. A on Korkeimmassa oikeudessa kertonut, että sopimuksentekomenettely oli ollut hänen aikaisemminkin tekemissään sopimuksissa samanlainen kuin tässä tapauksessa. Hän oli neuvotellut aluepäällikön kanssa sopimuksen ehdot, eikä niihin ollut tullut sen jälkeen mitään muutoksia. Mistään sopimuksen ehdollisuudesta ei aluepäällikön kanssa ollut ollut puhetta. A ja B olivat aikaisemmankin käytännön perusteella katsoneet, että sopimus oli allekirjoituksen jälkeen syntynyt. Sen jälkeen he olivat ryhtyneet hoitamaan toiminnan aloittamiseen liittyviä asioita.\n        12. Korkein oikeus toteaa, että sopimuksen on ollut tarkoitus olla voimassa ainakin viisi vuotta. Z:n kauppapaikka on ollut X:n omistuksessa ja se on ollut X:n suurimpia kauppapaikkoja. Kauppapaikan vuosittaiseksi liikevaihdoksi on arvioitu 7 miljoonaa euroa vuodessa. Suurin osa kauppiaan tavaranhankinnoista on tapahtunut X:n kautta. Tämän vuoksi sopimus on ollut X:n kannalta taloudellisesti niin merkittävä, että osakeyhtiölain mukaan sen tekeminen on kuulunut hallituksen tai toimitusjohtajan toimivaltaan. Esitetyn selvityksen mukaan X:n organisaatiossa toimitusjohtaja onkin päättänyt sopimuksen tekemisestä.\n        13. Korkeimmassa oikeudessa kuullut X:n toimihenkilöt ovat edellä kerrotuin tavoin kertoneet, että A ja B olivat olleet tietoisia X:n sopimuksentekomenettelystä ja siitä, ettei aluepäälliköllä ollut oikeutta X:n puolesta tehdä sopimusta. A:nkin kertomasta ilmenee, että A ja B ovat aikaisemman käytännön perusteella tienneet, ettei aluepäällikkö allekirjoittanut X:n puolesta sopimusta, vaan että sopimus allekirjoitettiin pääkonttorissa. Tämän vuoksi Korkein oikeus katsoo, etteivät A ja B ole voineet aikaisemman käytännönkään perusteella päätellä, että aluepäällikön asemaan kuului kelpoisuus sopimuksen solmimiseen X:n puolesta. Huomioon ottaen sopimuksen merkitys X:n kannalta heidän on täytynyt muutoinkin ymmärtää, että aluepäälliköllä ei ole ollut kelpoisuutta solmia sitä X:n puolesta.\n        Johtopäätökset sopimuksen syntymisestä\n        14. A:n ja B:n sekä X:n aluepäällikkö ovat neuvottelujen jälkeen päässeet yksimielisyyteen yhteistyösopimuksen sisällöstä. A:n ja B:n allekirjoittamassa sopimuksessa avoimeksi jääneistä vakuuksista ja sopimukseen liittyvästä luottomyyntisopimuksesta on edellä todetuin tavoin sovittu. Sopimusta ei ole kuitenkaan X:n puolesta allekirjoitettu eikä sopimuksen ehdoista neuvotelleella aluepäälliköllä ole ollut asemansa vuoksi tai muutoinkaan kelpoisuutta päättää X:n puolesta sopimuksen hyväksymisestä. A ja B ovat myös olleet edellä todetuin tavoin tietoisia siitä, ettei aluepäälliköllä ole ollut kelpoisuutta solmia sopimusta X:n puolesta. Näin ollen asiassa ei ole perusteita katsoa, että X:ää sitova yhteistyösopimus Y:n kanssa olisi syntynyt. Y:llä ei ole siten oikeutta saada korvausta sopimuksen rikkomisesta. Tähän arviointiin nähden merkityksettömäksi Y:n vaatimusten kannalta jää se seikka, onko sopimuksen syntyminen riippunut siitä, että Å:n kauppapaikan uusi kauppias oli luopunut kauppapaikasta.\n      \n      \n        Tuomiolauselma\n        Hovioikeuden tuomio kumotaan ja kanne hylätään. X Oy vapautetaan kaikesta korvausvelvollisuudesta Y Oy:lle.\n        Asian ovat ratkaisseet oikeusneuvokset Kari Kitunen, Pertti Välimäki, Pasi Aarnio, Timo Esko ja Jorma Rudanko. Esittelijä Anna-Liisa Hyvärinen.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "2011-03-22"
  ],
  "judgmentNumber": [
    "21"
  ],
  "date": [
    "2011-03-08"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:2011:21"
  ],
  "year": [
    "2011"
  ],
  "description": [
    "http://data.finlex.fi/voc/kko/fin/c0f4ae4b",
    "http://data.finlex.fi/voc/kko/swe/922dd7c0",
    "http://data.finlex.fi/voc/kko/swe/b64f659a",
    "http://data.finlex.fi/voc/kko/fin/f5d54a9b",
    "http://data.finlex.fi/voc/kko/fin/11556ce2",
    "http://data.finlex.fi/voc/kko/swe/b78b3121",
    "http://data.finlex.fi/voc/kko/fin/fb79edb5",
    "http://data.finlex.fi/voc/kko/fin/a66f87bd",
    "http://data.finlex.fi/voc/kko/swe/83b2b710",
    "http://data.finlex.fi/voc/kko/swe/126e9128"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}