{
  "@id": "sfecli:kko/2011/21",
  "languageVersion": [
    {
      "@id": "sfecli:kko/2011/21/fin",
      "title_fi": [
        "KKO:2011:21"
      ],
      "abstract_fi": [
        "\n    Kaupan keskusliikkeenä toimineen osakeyhtiön aluepäällikkö oli neuvotellut perustettavaa yhtiötä edustaneiden A:n ja B:n kanssa sanotun yhtiön toimimisesta viiden vuoden ajan keskusliikkeen kauppiaana. Aluepäällikön sekä A:n ja B:n päästyä yksimielisyyteen sopimuksen sisällöstä A ja B olivat allekirjoittaneet keskusliikkeen toimesta laaditun yhteistyösopimuksen. Keskusliikkeen puolesta sopimusta ei ollut allekirjoitettu. Aluepäälliköllä ei sopimuksen luonne huomioon ottaen katsottu olleen asemaan perustuvaa kelpoisuutta tehdä keskusliikkeen puolesta kauppapaikkaa koskevaa sopimusta, eikä keskusliikettä sitovaa sopimusta ollut syntynyt.\n  "
      ],
      "hasFormat": {
        "@id": "sfecli:kko/2011/21/fin/txt",
        "content_fi": [
          "\n    \n      Asian tausta\n      Suomen Spar Oy (jäljempänä Spar) harjoitti päivittäistavarakauppaa kauppiasyritysten kanssa tekemiensä yhteistyösopimusten perusteella. Yhteistyösopimuksen perusteella kauppiasyritys sitoutui toimimaan osana Spar-ketjua.\n      Tuula V:n omistama yhtiö toimi Spar-kauppiaana Lempäälässä. Vuonna 2005 Spar tarjosi Tuula V:lle ja tämän pojalle Tapio V:lle Kangasalalla sijainnutta kauppapaikkaa, koska siellä toiminut Spar-kauppias oli lopettamassa toimintaansa syksyllä 2005.\n      Tuula ja Tapio V neuvottelivat loppukevään ja alkukesän 2005 aikana perustettavan yhtiön Kangasalan Pilotti Oy:n (jäljempänä Pilotti) nimissä Sparin aluepäällikön kanssa toiminnan aloittamisesta Kangasalalla, kauppapaikkaa koskevasta yhteistyösopimuksesta ja sen ehdoista.\n      Pilotin perustamisasiakirja oli allekirjoitettu 31.8.2005 ja yhtiö oli rekisteröity 13.9.2005.\n      \n        Kanne Helsingin käräjäoikeudessa\n        Pilotti lausui, että Tuula ja Tapio V sekä Spar olivat käymissään neuvotteluissa sopineet sopimuksen sisällöstä ja Sparin toimesta oli sen pohjalta laadittu yhteistyösopimus. Sparia sopimusneuvotteluissa edustanut aluepäällikkö R oli ilmoittanut Tuula ja Tapio V:lle, että Spar oli hyväksynyt sopimuksen ehdot. Ainoastaan kauppiaan Sparille annettavia vakuuksia koskeva kohta oli jätetty avoimeksi. Kauppiaan vakuudet oli Sparin toimesta määritelty ja ilmoitettu kauppiaalle jo elokuussa 2005. Vakuuksista oli sovittu ja ne olivat selvät. Vakuudet olivat laadultaan sellaiset, että niiden toteuttaminen edellytti Sparin toimintaa vakuuksien aikaansaamiseksi. Sparin tuli laatia yrityskiinnitysasiakirjat ja takausasiakirja. Vakuuksien luovuttaminen ei ollut ollut sopimuksen voimaantulon ehtona sopimuksen ehtojen mukaan eikä muutoinkaan.\n        Sopimusluonnoksen mukaan kauppiaalla oli käyttöoikeus Spar Kangasalan kauppapaikkaan 15.9.2005 lukien. Sopimus oli sovittu tulemaan voimaan sanottuna päivänä ja olemaan voimassa 15.9.2010 saakka, minkä jälkeen se jatkui aina vuoden kerrallaan, ellei sitä jommankumman sopijapuolen toimesta sanottu kirjallisesti irti vähintään kolmea kuukautta ennen sopimuskauden päättymistä.\n        Spar-kauppiaat eivät sopimusten allekirjoittamisen tai muussakaan yhteydessä nähneet Sparin hallituksen pöytäkirjoja tai muitakaan Sparin sisäiseen päätöksentekoon liittyviä asiakirjoja. Käytäntö oli ollut sellainen, että kauppiaalle oli tuotu asiakirja allekirjoituksen merkitsemistä varten ja kauppias oli myöhemmin saanut takaisin oman kappaleensa asiakirjasta. Aluepäällikkö R oli edustanut Sparia ja asemassaan Sparia sitovasti ilmoittanut Sparin tahdonilmaisun. Sopimukset oli allekirjoitettu elokuun lopulla ja toiminnan piti alkaa 15.9.2005. Samaan aikaan Tuula ja Tapio V olivat allekirjoittaneet perustetun yhtiön lukuun Sparin tytäryhtiön Merso Oy:n omistamaa Kangasalan kauppapaikan myymäläkalustoa koskevan vuokrasopimuksen.\n        Spar oli elokuun lopussa 2005 ilmoittanut, että Spar Kangasalalle oli varattu asiakasnumero ja että numero oli virallisesti käytössä sen jälkeen, kun yritys oli perustettu ja luottomyyntisopimus oli tehty. Sparin toimesta oli siten tehty käytännön toimenpiteitä Pilotin Kangasalalla tapahtuvan toiminnan aloittamista varten. Tuula ja Tapio V olivat tehneet tarvittavat sähkö- ym. sopimukset Kangasalan kauppapaikkaa varten sekä lisäksi tehneet tavaratilauksia ja pyytäneet tarjouksia jätehuoltosopimuksista, hakeneet alkoholilupaa, tehneet pullonpalautussopimuksen sekä tehneet pankin kanssa tilimyyntisopimuksen ja maksukorttisopimuksen, avanneet tilit, järjestäneet laina-asiat ja saaneet niistä pankin päätökset, sijoittaneet 50 000 euroa alkupääomaa ja tehneet kaikki joulumakeistilaukset. Luottomyyntisopimusta ja takausasiakirjaa ei ollut allekirjoitettu. Aluepäällikkö R oli lähettänyt Pilotille vakuuksia koskevan sähköpostiviestin.\n        Spar oli julkistanut 7.9.2005 yrityskaupan, jonka mukaan Suomen Osuuskauppojen Keskusosuuskauppa (SOK) oli ostanut Suomen Spar Oyj:n osakekannan. Aluepäällikkö R oli soittanut 12.9.2005 ja ilmoittanut, että mitään kauppiasvaihdoksia ei toteutettu osakekaupasta johtuen. Toiminta oli sovittu aloitettavaksi Pilotin toimesta Kangasalalla saman viikon torstaina eli 15.9.2005.\n        Osapuolet olivat tehneet Kangasalan kauppapaikkaa koskevan sitovan sopimuksen. Tahdonilmaisun sitovuutta arvioitaessa oli otettava huomioon myös ilmaisun saajan luottamus ja perusteltu käsitys ilmaisun sisällöstä. Sopimussuhde oli osapuolten välille syntynyt, kun sopimussuhteen ehdoista oli sovittu ja Pilotin puolesta Tuula ja Tapio V sekä Sparin puolesta asemansa perusteella aluepäällikkö R olivat tämän vahvistaneet. R oli toiminut Sparin valtuuttamana ja hän oli ollut kelpoinen saamaan aikaan Sparia sitovan tahdonilmaisun. Sekin, että Spar oli perunut kauppiasyrityksen toiminnan aloittamisen Kangasalalla kolme päivää ennen kuin toiminnan oli ollut tarkoitus alkaa, oli omiaan osoittamaan, että sopimussuhteen oli molempien osapuolten toimesta ymmärretty syntyneen.\n        Spar oli rikkonut osapuolten välisen Spar-Kangasalaa koskevan sopimuksen. Positiivisen sopimusedun mukaisesti Sparin oli saatettava Pilotti siihen taloudelliseen asemaan, johon yhtiö olisi päätynyt, mikäli sopimusvelvoitteet olisi täytetty asianmukaisesti. Spar oli siten velvollinen suorittamaan Pilotille korvausta saamatta jääneestä voitosta kauppapaikan osalta sovitulta sopimusajalta.\n        Edellä mainituilla ja vahingon määrästä erikseen lausumillaan perusteilla Pilotti vaati Sparin velvoittamista suorittamaan sille vahingonkorvaukseksi sopimuksen rikkomisesta aiheutuneesta vahingosta 1 003 985 euroa korkoineen.\n      \n      \n        Vastaus\n        Spar kiisti kanteen ja vaati sen hylkäämistä.\n        Keväällä 2005 Spar-Kangasalan kauppias oli ilmoittanut ha- luavansa luopua kauppapaikastaan viimeistään elokuussa 2005. Tuula ja Tapio V olivat ilmaisseet halunsa siirtyä uuteen kauppapaikkaan ja lopettaa Lempäälässä. Somerolla ollut kauppias oli halunnut lopettaa Somerolla ja siirtyä uuteen kauppapaikkaan. Sparilla oli täten ollut käsillä tilanne, jossa se oli yrittänyt löytää uuden kauppiaan Kangasalan ja Lempäälän kauppapaikoille sekä tehdä yhteistyösopimusten päättymiseen liittyvät sopimukset Someron, Lempäälän ja Kangasalan kauppapaikkojen osalta. Sparin tarkoitus ei ollut ollut, että Tuula ja Tapio V toimisivat kauppiaina samanaikaisesti Lempäälässä ja Kangasalalla. Tarkoitus oli ollut, että Tuula ja Tapio V:n sekä Someron kauppiaan välillä tehtiin Lempäälän kauppapaikkaa koskeva liikkeenluovutus ja vastaavasti Tuula ja Tapio V:n sekä Kangasalan kauppiaan välille Kangasalan kauppapaikkaa koskeva liikkeenluovutus. Lisäksi Tuula ja Tapio V:n oli ollut tarkoitus vuokrata Merso Oy:ltä käyttöönsä Kangasalan kauppapaikalla jo oleva kalusto sekä solmia Sparin kanssa Kangasalan kauppapaikkaa koskeva uusi yhteistyösopimus.\n        Kaikki edellä sanotut sopimusneuvottelut olivat syyskuun 2005 alussa olleet tilanteessa, jossa kukin kauppias oli omalta osaltaan allekirjoittanut kaluston vuokrausta koskevat asiakirjat sekä muut kauppiasvaihdoksen toteuttamiseen liittyvät asiakirjat. Kangasalan kauppapaikkaa koskeva yhteistyösopimusluonnos oli kuitenkin vielä puutteellinen esimerkiksi vakuuksien ja investointisuunnitelmien osalta. Myöskään vakuusasiakirjoja tai luottomyyntisopimusta ei ollut laadittu, koska Tuula ja Tapio V eivät olleet vahvistaneet ehdotettuja vakuuksia. Kaikista asiakirjoista oli vielä puuttunut Sparin nimenomainen hyväksyntä ja allekirjoitus. Asiakirjat oli lähetetty Sparin johtoryhmälle hyväksyttäviksi ja toimitusjohtajan allekirjoitettaviksi.\n        Someron kauppias oli 7.9.2005 ilmoittanut haluavansa perua siirtymisensä Lempäälään. Kun Sparilla ei ollut ollut osoittaa Lempäälän kauppapaikalle kauppiasta, oli Tuula ja Tapio V:n siirtyminen Kangasalalle estynyt ja suunniteltu kokonaisjärjestely peruuntunut Sparista riippumattomista syistä.\n        Aluepäällikkö R oli ollut 8. - 10.9.2005 tapaamassa Tuula ja Tapio V:tä. Nämä olivat tuolloin pyytäneet palauttamaan kaluston vuokrausta koskevat asiakirjat. Pyytämällä allekirjoitetut asiakirjat itselleen Tuula ja Tapio V olivat lopullisesti luopuneet vetoamasta neuvotteluasteella olleeseen yhteistyösopimusluonnokseen. R ja Tuula V olivat todenneet yksimielisesti, että Tuula V jatkoi kauppiaana Lempäälän kauppapaikassa. Muuttuneessa tilanteessa Kangasalan kauppapaikkaa koskevat sopimusluonnokset, vakuudet ja budjetti olisi joka tapauksessa pitänyt neuvotella uudestaan.\n        Spar ei ollut hyväksynyt Kangasalan kauppapaikkaa koskevaa yhteistyösopimusluonnosta itseään sitovaksi. Yhteistyösopimusluonnos oli ollut olennaisilta ehdoiltaan puutteellinen. Tuula ja Tapio V:n tiedossa oli ollut, että aluepäällikkö ei ollut ollut toimivaltainen tekemään sitovia yhteistyösopimuksia vaan ainoastaan toimivaltainen neuvottelemaan sopimusten ehdoista kauppiaiden kanssa. Aluepäälliköllä R:llä ei ollut ollut asemavaltuutusta edustaa pörssiyhtiö Sparia. Sitovan yhteistyösopimuksen sekä siihen olennaisena osana liittyneiden investointi- ja rahoitussuunnitelman sekä vakuusjärjestelyt oli voinut hyväksyä ainoastaan Sparin johtoryhmä tai hallitus. Vakiintuneen ja kaikkien kauppiaiden tietämän tavan mukaisesti näin hyväksytyt sopimukset allekirjoitti Sparin toimitusjohtaja yhdessä kenttäpäällikön kanssa. Vakuuksista ei ollut sovittu eikä luottomyyntisopimusta ollut allekirjoitettu.\n        Spar lausui, että vaaditulle vahingonkorvaukselle ei ollut oikeudellista perustetta, koska osapuolten välille ei ollut syntynyt sopimusta.\n      \n      \n        Käräjäoikeuden tuomio 18.4.2008\n        Käräjäoikeus lausui, että osapuolet olivat yhtä mieltä siitä, että yhteistyösopimus oli ollut osa kokonaisuutta, jonka mukaan Tuula ja Tapio V:n oli tarkoitus siirtyä kauppiaiksi Kangasalalle. Osapuolten tarkoituksena oli ollut, että kun Tuula ja Tapio V aloittivat kauppiaina Kangasalalla, Lempäälän Spar-kauppa siirtyi uudelle kauppiaalle. Lempäälässä toimineen Tuula V:n omistaman yhtiön oli ollut tarkoitus vuokrata omistamansa Lempäälän myymälän kalusto Merso Oy:lle, joka puolestaan olisi myynyt tai vuokrannut sen edelleen Lempäälän uudelle kauppiaalle.\n        Tuula ja Tapio V olivat perustettavan Pilotin puolesta allekirjoittaneet yhteistyösopimuksen. Sen sijaan sopimusasiakirjasta oli puuttunut Sparin allekirjoitus. Sopimuksen syntymiseen vetoavan eli Pilotin oli näytettävä, että sitova sopimus oli syntynyt siitä huolimatta, että sopimusasiakirjasta puuttui Sparin allekirjoitus.\n        Tuula ja Tapio V olivat yhtäpitävästi kertoneet neuvotelleensa Sparin aluepäällikön R:n kanssa edellä kerrotusta sopimuskokonaisuudesta. Sopimuksista oli neuvoteltu useaan otteeseen ja kun asioista oli päästy yhteisymmärrykseen olivat Tuula ja Tapio V allekirjoittaneet 31.8.2005 Kangasalan kauppapaikkaa koskevan yhteistyösopimuksen. Tuula V oli kertonut tehneensä aiemmin kuusi kertaa vastaavanlaisia kauppapaikkaa koskevia sopimuksia. Hän oli korostanut, ettei asiassa ollut mitään epäselvää kummankaan osapuolen taholta. Aluepäällikkö oli laatinut kauppapaikkaa varten budjetin. Vakuuksista oli sovittu elokuussa sen mukaisesti, miten luottopäällikkö oli vakuudet määritellyt. Kauppa oli peruuntunut Sparin toimesta sen jälkeen, kun Sparin ja SOK:n välinen yrityskauppa oli julkistettu. Tuula ja Tapio V olivat kertoneet, että he olivat ryhtyneet jo käytännön toimenpiteisiin Kangasalalle siirtymisen johdosta. Tapio V oli hoitanut muun muassa alkoholilupaan ja jätehuoltoon liittyviä asioita sekä tehnyt joulumakeistilauksia.\n        Sparin nykyinen toimitusjohtaja S, tapahtuma-aikaan toimitusjohtajana toiminut K sekä aluepäällikkö R olivat yhtäpitävästi kertoneet kauppapaikkoja sekä kalusteiden vuokrausta tai myyntiä koskevista neuvottelumenettelyistä ja päätöksenteosta Sparissa. He olivat kertoneet, että aluepäälliköt kävivät neuvottelut kauppiaiden kanssa ja tekivät toimintasuunnitelmia, budjetteja ja valmistelivat sopimuksia kenttäpäällikön opastuksella. Aluepäälliköt toimittivat kauppiaan allekirjoittamat sopimukset kenttäpäällikölle. Aluepäällikkö R oli kertonut, että tuossa neuvotteluvaiheessa kyse oli siitä, millä ehdoilla kauppias oli valmis aloittamaan toimintansa. Kenttäpäällikkö teki asiakaskannattavuuslaskelman, joka oli erityisen merkityksellinen Sparin kannalta. Kenttäpäällikkö saattoi myös muuttaa sopimuksen ehtoja, mikäli asiakaskannattavuuslaskelma antoi siihen aihetta. Kenttäpäällikkö toimitti asiakirjat edelleen ketjujohtoryhmän tai toimitusjohtajan hyväksyttäviksi. Ennen yhteistyösopimuksen hyväksymistä vakuuksista oli pitänyt sopia. Vakuuksista neuvotteleminen kuului luotonvalvojille. Kaikki hyväksytyt sopimukset oli kirjattu hallituksen pöytäkirjaan.\n        Aluepäällikkö R oli kertonut lähettäneensä Tuula ja Tapio V:n allekirjoittamat Kangasalan kauppapaikkaa koskevat yhteistyösopimuksen ja kaluston vuokrasopimuksen kenttäpäällikölle. Osapuolet olivat sopineet myös siitä, että Tuula V:n omistama yhtiö vuokrasi omistamansa Lempäälän kauppapaikan kaluston Merso Oy:lle, joka puolestaan olisi vuokrannut sen Lempäälässä aloittavalle kauppiaalle. Tämä oli allekirjoittanut osaltaan yhteistyösopimuksen ja kalustevuokrasopimuksen Somerolla 6.9.2005. R:n oli ollut tarkoitus postittaa seuraavana päivänä sopimusasiakirjat kenttäpäällikölle. Someron kauppias oli soittanut 7.9.2005 R:lle ja ilmoittanut peruvansa siirtymisensä Lempäälään. Yrityskaupan julkistamisen jälkeen Sparin taholta oli pyydetty aluepäälliköitä ottamaan yhteyttä alueidensa kauppiaisiin ja ilmoittamaan, että Spar kunnioitti vanhoja sopimuksia, mutta uusia sopimuksia ei enää tehty. R:n mukaan Tuula V oli pitänyt tilannetta niin epäselvänä, ettei ollut halunnut enää tehdä mitään kauppapaikan vaihtoon liittyen.\n        Aikaisempi toimitusjohtaja K oli kertonut, että kaikki kauppapaikkaa sekä myymäläkaluston vuokraamista koskevat sopimukset olivat tulleet hänen hyväksyttäväkseen. Ennen sopimusten allekirjoittamista hän oli käynyt asiakirjat läpi kenttäpäällikön kanssa. K oli varma, ettei hän ollut hyväksynyt Kangasalan kauppapaikan kauppiasvaihdokseen liittyviä sopimuskokonaisuuteen kuuluvia asiakirjoja. Sen jälkeen kun Spar ja SOK olivat julkistaneet Sparia koskevan yrityskaupan, oli päätetty, että tehtyjä sopimuksia kunnioitettiin, mutta sopimusneuvottelut keskeytettiin.\n        Aluepäällikkö R ja aikaisempi toimitusjohtaja K olivat pitäneet varmana, että Spar-kauppiaat tunsivat neuvottelu- ja päätöksentekomekanismin Sparissa.\n        Yhteistyösopimuksen allekirjoittaneet Tuula ja Tapio V olivat toimineet pitkään Spar-kauppiaina. Heidän oli täytynyt olla tietoisia siitä, ettei aluepäälliköllä yksin ollut toimivaltaa sopia kauppapaikkaa koskevista kysymyksistä Sparia sitovasti. Käräjäoikeus katsoi, että Tuula ja Tapio V:n, jotka itsekin olivat harjoittaneet elinkeinotoimintaa yhtiömuodossa, oli täytynyt ymmärtää, ettei sopimus ollut syntynyt Sparia sitovasti ennen kuin se oli hyväksytty Sparin toimivaltaisissa elimissä. Pilotti ei siten ollut näyttänyt, että sen ja Sparin välille olisi syntynyt sitova yhteistyösopimus.\n        S, K ja R olivat yhtäpitävästi kertoneet, ettei aluepäällikön neuvottelema yhteistyösopimus tai kalustevuokrasopimus ollut lopullinen, vaan että kenttäpäällikkö saattoi tehdä siihen muutoksia. Lisäksi kauppiaat olivat tietoisia siitä, että aluepäällikön kanssa neuvoteltu yhteistyö- tai kalustevuokrasopimus ei tullut Sparia sitovaksi ennen kuin Sparin ketjujohtoryhmä tai hallitus oli hyväksynyt sopimuksen ja ennen kuin sopimukseen liittyvistä rahoitusjärjestelyistä oli sovittu asiakasrahoitusyksikön kanssa. Todistajana kuullun rahoitusasiantuntijan mukaan kyseisessä tapauksessa rahoitusjärjestelyistä ei ollut vielä sovittu. Edelleen K:n ja R:n mukaan Tuula ja Tapio V olivat olleet tietoisia siitä, että kyse oli ollut kolmen eri kauppapaikan kauppiasvaihdosten aiheuttamasta kokonaisuudesta. Kun yksi kauppias oli ilmoittanut peruuttavansa sopimuksen, ei muidenkaan sopimusten tekemiselle ollut edellytyksiä.\n        Käräjäoikeus katsoi, etteivät Tuula ja Tapio V olleet näyttäneet Sparin antaneen nimenomaista sitoumusta siitä, että se hyväksyisi kauppiaiden aluepäällikön kanssa neuvotteleman sopimuksen itseään sitovaksi.\n        Käräjäoikeus hylkäsi kanteen.\n        Asian on ratkaissut käräjätuomari Tarja Honkanen.\n      \n      \n        Helsingin hovioikeuden tuomio 15.12.2009\n        Pilotti valitti hovioikeuteen.\n        Sopimuksen syntyminen\n        Hovioikeus lausui, että Tuula ja Tapio V sekä Sparin aluepäällikkö R olivat huhti - toukokuun 2005 vaihteessa ryhtyneet käymään neuvotteluja Tuula ja Tapio V:n siirtymisestä kauppiaiksi Pilotin nimissä Kangasalan kauppapaikkaan. R:n mukaan Sparin puolella Tuula V:tä oli pidetty hyvänä kauppiaana ja Tuula ja Tapio V:n oli uskottu menestyvän Kangasalalla. Neuvottelut olivat alkukesästä ja elokuussa edenneet niin pitkälle, että Tuula ja Tapio V, R sekä Kangasalan kauppapaikasta luopuva kauppias olivat sopineet tapaamisesta tämän liikkeessä Kangasalalla 31.8.2005. Tilaisuudessa Tuula ja Tapio V olivat allekirjoittaneet Sparin yhteistyösopimuksen sekä sen jälkeen tehneet lukuisia käräjäoikeuden tuomiosta ilmeneviä liiketoiminnan siirtämiseen liittyneitä käytännön toimenpiteitä. Lisäksi he olivat seuraavana päivänä vuokranneet Lempäälän liiketoimipaikkansa kaluston Sparin tytäryhtiölle edelleen vuokrattavaksi. Tuula ja Tapio V:n siirtymistä kauppiaiksi Kangasalalle oli pidetty täysin selvänä. Kenelläkään tilaisuuteen osallistuneista ei ollut ollut epäilystä siitä, etteikö kauppapaikka siirtyisi kahden viikon kuluttua sopimuksessa tarkoitetulla tavalla Tuula ja Tapio V:n yritykselle.\n        Spar oli katsonut, ettei sopimusta kauppapaikasta ollut syntynyt, sillä Tuula ja Tapio V eivät olleet antaneet tarvittavia vakuuksia eivätkä tehneet luottomyyntisopimusta, joita Sparin mukaan oli pidettävä yhteistyösopimuksen olennaisina ehtoina, eikä Spar ollut myöskään allekirjoituksellaan hyväksynyt sopimusta. Asiassa oli kuitenkin käynyt ilmi, että Sparin luottopäällikkö oli jo elokuun alkupuolella ilmoittanut Tuula ja Tapio V:n kanssa neuvotelleelle aluepäällikkö R:lle Sparin edellyttämät vakuudet. R oli puolestaan ilmoittanut vakuusvaatimukset Tuula ja Tapio V:lle, jotka olivat Tuula V:n mukaan välittömästi ilmoittaneet tälle hyväksyvänsä ne. Edelleen päivää ennen edellä mainitun yhteistyösopimuksen allekirjoittamista R oli saanut tiedon Tuula ja Tapio V:lle varatusta luottomyyntisopimuksen numerosta. R:n mukaan se seikka, että Someron Spar-kauppias oli kohdaltaan peruuttanut Lempäälän kauppapaikkaa koskevan sopimuksen, ei ollut ollut esteenä Tuula ja Tapio V:n sopimukselle Kangasalan kauppapaikasta, vaikka sillä olisi saattanut olla merkitystä joihinkin järjestelyihin.\n        Tuula V oli kertomansa mukaan vuonna 1988 tapahtuneen kauppiaana aloittamisensa jälkeen tehnyt Sparin kanssa ennen nyt kysymyksessä olevaa sopimusta useita yhteistyösopimuksia kauppapaikoista. Sopimuksentekomenettely oli aina ollut samankaltainen. Aluepäällikkö R:n kertoman mukaan kauppiaat olivat keskimäärin viiden vuoden välein vaihtaneet kauppapaikkaa, eikä yhtään hänen kauppiaiden kanssa laatimaansa sopimusta ollut hylätty, joskin muutamassa tapauksessa niitä oli jollakin tavalla täydennetty. Kauppapaikan vaihtamista koskevia sopimuksia oli R:n ja todistajana kuullun aikaisemman toimitusjohtajan K:n mukaan tilanteista riippuen saatettu tehdä viikkoakin ennen kauppapaikan vaihtamista, mutta viimeksi mainittu arvioi asiaa käsitellyn tavallisesti johtoryhmässä 1 - 2 kuukautta ja jopa kuusikin kuukautta ennen vaihtoa. Hänen mukaansa Spar piti myös itse myymälöitä. Näin ollen kauppapaikan ottaminen sen itsensä hoidettavaksi olisi kiireellisissä tilanteissa ollut mahdollista.\n        Sopimuksen syntyminen ei välttämättä edellyttänyt, että osapuolet olivat antaneet nimenomaiset tarjoukset ja vastaukset. Sopimuksen voitiin katsoa syntyneen jo silloin, kun osapuolet olivat saavuttaneet sopimusneuvotteluissaan sanallisesti tai käyttäytymisellään muuten yksimielisyyden sekä sopimukseen sitoutumisesta että sopimuksen sisällöstä.\n        Hovioikeus katsoi, että Tuula ja Tapio V olivat Sparin aluepäällikön kanssa käymänsä pitkähkön neuvottelujakson, Sparin puolelta laaditun ja allekirjoitettavaksi tuodun sopimusasiakirjan, heidän tietoonsa saatettujen ja heidän hyväksymikseen ilmoittamien Sparin asettamien vakuusehtojen, luottosopimusnumeron ilmoittamisen sekä Sparin tieten tehtyjen liikepaikan vaihtamiseen liittyneiden toimenpiteiden perusteella voineet pitää myös Sparia sitovan yhteistyösopimuksen syntyneenä heidän allekirjoittaessaan tuon sopimuksen. Sparin sopimuksentekotahtoa erityisesti ilmensi aluepäällikkö R:n esittämät onnittelut ja muu käyttäytyminen allekirjoitustilanteessa.\n        Hovioikeus katsoi, ettei edellä selostetuissa olosuhteissa sillä seikalla, miten sopimuksen hyväksymismenettely oli Sparissa sisäisesti järjestetty, ollut merkitystä tämän sopimuksen sitovuuden kannalta. Edelleen hovioikeus toisin kuin käräjäoikeus katsoi, ettei sopimuksen edellytyksenä ollut ollut kauppiasvaihdosten kokonaisuuden toteutuminen.\n        Edellä olevilla perusteilla hovioikeus katsoi, että Tuula ja Tapio V:n edustaman Pilotin ja Sparin välille oli 31.8.2005 syntynyt Sparia sitova yhteistoimintasopimus Kangasalan kauppapaikasta.\n        Sopimuksen rikkominen\n        Asiassa oli riidatonta, että SOK oli 6.9.2005 ostanut Sparin osakekannan. Tuula ja Tapio V olivat 7.9.2005 saaneet tiedotusvälineiden kautta asiasta tiedon. Aluepäällikkö R oli kertonut viimeistään 7.9.2005 ilmoittaneensa Tuula ja Tapio V:lle, että Someron Spar-kauppias oli peruuttanut sopimuksensa Lempäälän kauppapaikkaan tulemisesta. Seuraavana päivänä R oli mennyt tapaamaan Tuula ja Tapio V:tä. Keskusteluissa oli todettu, että koko tilanne oli epäselvä ja ettei Sparilta ollut tullut tarkempaa tietoa muusta kuin, että vanhoja sopimuksia kunnioitettiin, mutta uusia sopimuksia ei tehty. R oli kertomansa mukaan tiedustellut Tuula ja Tapio V:ltä heidän kantaansa siltä varalta, että heidän tekemänsä sopimus olisi hyväksytty. Tähän Tuula V oli R:n mukaan vastannut, ettei epäselvän tilanteen vuoksi ollut syytä tehdä mitään, ja Tapio V oli ollut sitä mieltä, ettei syntyneessä tilanteessa uskaltanut tehdä päätöksiä, mutta saattaisi olla järkevää siirtyä Kangasalalle. Tuula V:n kertoman mukaan hän ja Tapio V olivat olleet pettyneitä ja ymmällään tilanteesta mutta halunneet joka tapauksessa pitää sopimuksen. Sopimus Lempäälän kauppapaikan kalusteiden vuokraamisesta edelleen vuokrattavaksi oli sittemmin purettu. Tuula ja Tapio V eivät olleet missään vaiheessa saaneet yhteistyösopimusta Sparilta takaisin eivätkä he olleet saaneet Kangasalan kauppapaikkaa haltuunsa, vaan he olivat jääneet edelleen Lempäälän kauppapaikkaan.\n        Hovioikeus katsoi jääneen näyttämättä, että Tuula ja Tapio V olisivat aluepäällikkö R:n kanssa tilanteesta keskustellessaan tai muutoin peruuttaneet yhteistyösopimuksen tai luopuneet siitä. Näin ollen Spar oli vetäytymällä sopimuksen täyttämisestä ja jättämällä luovuttamatta Kangasalan kauppapaikan Tuula ja Tapio V:lle ja Pilotille rikkonut sitä sitovan yhteistyösopimuksen ja oli siten velvollinen korvaamaan siitä Pilotille aiheutuneen vahingon.\n        Vahinko\n        Hovioikeus piti lausumillaan perusteilla kohtuullisena Pilotin vahingon määränä 500 000 euroa.\n        Hovioikeus kumosi käräjäoikeuden tuomion ja velvoitti Sparin suorittamaan Pilotille korvaukseksi sopimusrikkomuksen aiheuttamasta vahingosta 500 000 euroa korkoineen.\n        Asian ovat ratkaisseet hovioikeuden jäsenet Pirkko Kauppinen, Jukka Kontio ja Arja Mäki.\n      \n      \n        Muutoksenhaku Korkeimmassa oikeudessa\n        Sparille myönnettiin valituslupa.\n        Valituksessaan Spar vaati hovioikeuden tuomion kumoamista ja kanteen hylkäämistä.\n        Pilotti vastasi valitukseen ja vaati sen hylkäämistä.\n        Spar toimitti Korkeimpaan oikeuteen pyydetyn lausuman ja Pilotti toimitti vastaavan lausuman.\n        Korkein oikeus toimitti asiassa suullisen käsittelyn.\n      \n      \n        Korkeimman oikeuden ratkaisu\n        Perustelut\n        Kysymyksenasettelu\n        1. Tuula V on toiminut Sparin kauppiaana Lempäälässä. Hän on keväällä ja kesällä 2005 yhdessä Tapio V:n kanssa neuvotellut sittemmin perustetun Pilotin lukuun Sparin aluepäällikkö R:n kanssa siitä, että Pilotti ryhtyisi Sparin kauppiaaksi Kangasalan kauppapaikalle. Tuula ja Tapio V ovat allekirjoittaneet Pilotin puolesta 31.8.2005 yhteistyösopimuksen, joka oli Sparin toimesta laadittu yhtiön sopimusmallin pohjalle. Sen jälkeen R on toimittanut sopimuksen Sparin puolesta allekirjoitettavaksi Sparin pääkonttoriin, mutta Sparin puolesta sopimusta ei ole allekirjoitettu.\n        2. Pilotti on katsonut, että sopimuksen solmimisesta ja sen ehdoista oli päästy yhteisymmärrykseen ennen sopimuksen allekirjoittamista ja että sopimus oli syntynyt, kun sopimus oli 31.8.2005 sen puolesta allekirjoitettu. Koska Spar ei ollut toiminut osapuolten välisen sopimuksen mukaisesti, se oli rikkonut sopimuksen ja velvollinen suorittamaan Pilotille vahingonkorvausta saamatta jääneestä voitosta. Spar on taas katsonut, ettei sopimusta ollut syntynyt, koska aluepäälliköllä ei ollut ollut Pilotin tieten toimivaltuuksia sopimuksen solmimiseen. Sopimuksen edellyttämistä vakuuksista ei ollut myöskään sovittu ja luottomyyntisopimus oli solmimatta. Lisäksi sopimuksen tekemiseen liittynyt Lempäälän kauppapaikan uuden kauppiaan sopimus oli peruuntunut.\n        3. Hovioikeus on mainitsemillaan perusteilla katsonut, että Tuula ja Tapio V olivat voineet katsoa yhteistyösopimuksen syntyneen myös Sparia sitovana heidän allekirjoittaessaan sopimuksen, ja on tuominnut Sparin maksamaan Pilotille korvausta sopimuksen rikkomisesta. Sparin valituksen johdosta Korkeimmassa oikeudessa on ensisijaisesti kysymys siitä, onko sopimus syntynyt.\n        Sopimuksen syntymisestä ja kelpoisuudesta osakeyhtiön puolesta solmia sopimus\n        4. Kysymys on osapuolten välisestä yhteistyösopimuksesta, jollaista varten ei ole säädetty kirjallista tai muutakaan määrämuotoa. Elleivät osapuolet ole toisin sopineet, yhteistyösopimus voi syntyä suullisestikin ja jopa pelkästään osapuolten tosiasiallisen toiminnan ja käyttäytymisen seurauksena. Kuten esimerkiksi Korkeimman oikeuden ratkaisuissa KKO 2006:71 (kohta 16) ja KKO 2011:6 (kohta 7) on lausuttu, on tällöin kuitenkin edellytyksenä, että osapuolten voidaan todeta saavuttaneen yksimielisyyden sekä sopimukseen sitoutumisesta että sopimuksen sisällöstä. Nyt esillä olevassa tapauksessa ei ole väitetty, että osapuolet olisivat sopineet kirjallisen muodon noudattamisesta tai että sellaisen muodon noudattamista olisi edellytettävä asianomaisella alalla vakiintuneen käytännön perusteella.\n        5. Sopimuksen tekohetkellä voimassa olleen osakeyhtiölain (734/1978) mukaan yhtiötä edustaa ensisijaisesti hallitus. Toimitusjohtaja voi edustaa yhtiötä sellaisessa asiassa, joka kuuluu hänen tehtäviinsä. Nämä voivat edelleen valtuuttaa muun yhtiössä toimivan henkilön puolestaan solmimaan sopimuksen. Sparin puolesta on annettu todisteeksi Sparin toiminimen allekirjoitusta koskeva, 25.5.2005 päivätty toimintaohje. Sen mukaan Spar-yhteistyösopimus edellytti \"virallista allekirjoitusta\". Tämän mukaan allekirjoittajan tuli olla joko Sparin hallituksen puheenjohtaja tai toimitusjohtaja taikka kaksi hallituksen jäsentä yhdessä. Toimintaohje oli tarkoitettu yhtiön sisäiseen käyttöön.\n        6. Varallisuusoikeudellisista oikeustoimista annetun lain 10 §:n 2 momentin mukaan valtuutus voi perustua kuitenkin myös siihen, että jollakin toisen toimessa ollen tai muuten toisen kanssa tekemänsä sopimuksen johdosta on sellainen asema, että siihen lain tai yleisen tavan mukaan liittyy määrätynlainen kelpoisuus toimia tämän puolesta. Vilpittömässä mielessä oleva sopijapuoli on oikeutettu luottamaan valtuutetun ulkoisen aseman antamaan käsitykseen valtuutuksen olemassaolosta.\n        7. Tämä niin sanottu asemavaltuutus soveltuu lähinnä silloin, kun kyse on edustamisesta vakiotyyppisissä, usein toistuvissa ja taloudelliselta arvoltaan melko vähäisissä oikeustoimissa. Tavanomaisesta poikkeavien ja merkitykseltään suurempien oikeus- ja liiketoimien osalta sopimuksen syntyminen pelkän asemavaltuutuksen nojalla on harvinaista. Asemavaltuutuksen pätevyyden arvioinnissa on merkitystä muun muassa alalla vallitsevalla yleisellä tavalla.\n        Sopimuksen sisällöstä\n        8. Edellä kohdassa 1 mainitussa Sparin toimesta laaditussa ja Tuula ja Tapio V:n allekirjoittamassa yhteistyösopimuksessa avoimeksi on jäänyt ainoastaan se, mitä vakuuksia kauppiaan tuli antaa Sparille. Sparin luottopäällikkö W oli kuitenkin 2.8.2005 sähköpostilla ilmoittanut aluepäällikkö R:lle, mitä vakuuksia Spar edellytti. R oli välittänyt viestin edelleen Tuula V:lle 5.8.2005. Tuula V on Korkeimmassa oikeudessa kuultuna kertonut, että osa näistä vakuuksista oli Sparilla jo hänen aikaisemman liiketoimintansa vakuutena ja että hän muutoin oli ilmoittanut R:lle ennen sopimuksen allekirjoittamista hyväksyvänsä vakuudet. Näin ollen Korkein oikeus katsoo selvitetyksi, että yhteistyösopimuksen sisällöstä on aluepäällikön ja Tuula ja Tapio V:n välisissä neuvotteluissa sovittu ennen kuin nämä ovat allekirjoittaneet sopimuksen.\n        9. Yhteistyösopimuksen solmimiseen on liittynyt luottomyyntisopimus, jonka perusteella kauppiaalla oli oikeus ostaa tavaroita tavarantoimittajilta Sparin lukuun. Tätä sopimusta ei ole tehty, mutta todisteena esitetystä, 30.8.2005 päivätystä sähköpostiviestistä ilmenee, että Pilotille oli varattu luottomyyntiä varten asiakasnumero, joka oli käytössä sen jälkeen kun yritys oli perustettu ja luottomyyntisopimus oli tehty. Todistajina kuultujen R:n ja W:n kertomusten mukaan luottopäällikkö teki luottomyyntisopimuksen vasta yhteistyösopimuksen allekirjoittamisen jälkeen. W:n kertoman mukaan luottomyyntisopimukseen liittyivät juuri vakuudet, joista edellä mainituin tavoin oli ennen yhteistyösopimuksen solmimista sovittu. Tähän nähden Korkein oikeus katsoo selvitetyksi, että myös luottomyyntisopimuksen ehdoista on ennen yhteistyösopimuksen allekirjoittamista sovittu, vaikka luottomyyntisopimusta ei ole tehty.\n        Oikeudesta tehdä Sparin puolesta sopimus\n        10. Korkeimmassa oikeudessa kuultujen aluepäällikkö R:n sekä Sparin entisten toimitusjohtajien S:n ja K:n kertoman mukaan Sparin käytäntö yhteistyösopimuksia tehtäessä oli, että aluepäällikkö neuvotteli ja valmisteli kauppiaan kanssa yhteistyösopimuksen, minkä jälkeen hän toimitti kauppiaan allekirjoittaman asiakirjan Sparin kenttäpäällikölle. Tämä puolestaan esitteli asian Sparin johtoryhmälle ja toimitusjohtajalle, joka hyväksyi Sparin puolesta sopimuksen. Mikäli sopimus edellytti Sparin osalta yli 300 000 euron investointeja, päätösvalta kuului Sparin hallitukselle. Sopimuksen kannattavuus ja hyväksyttävyys Sparin kannalta arvioitiin johtoryhmässä ja toimitusjohtajan toimesta. Sopimuksen tekemisestä voitiin vielä tässä vaiheessa luopua tai sen ehtoja muuttaa. Näin oli toisinaan myös tapahtunut. Aluepäälliköllä ei ollut oikeutta hyväksyä Sparin puolesta sopimusta. Tämä sopimuksentekomenettely oli ollut kauppiaitten ja myös Tuula ja Tapio V:n tiedossa. Ennen toiminnan aloittamista pääkonttorista ilmoitettiin aina sopimuksen hyväksymisestä, vaikka asiakirjoja ei välttämättä ehditty palauttaa kauppiaalle allekirjoitettuina.\n        11. Tuula V on Korkeimmassa oikeudessa kertonut, että sopimuksentekomenettely oli ollut hänen aikaisemminkin tekemissään sopimuksissa samanlainen kuin tässä tapauksessa. Hän oli neuvotellut aluepäällikön kanssa sopimuksen ehdot, eikä niihin ollut tullut sen jälkeen mitään muutoksia. Mistään sopimuksen ehdollisuudesta ei aluepäällikön kanssa ollut ollut puhetta. Tuula ja Tapio V olivat aikaisemmankin käytännön perusteella katsoneet, että sopimus oli allekirjoituksen jälkeen syntynyt. Sen jälkeen he olivat ryhtyneet hoitamaan toiminnan aloittamiseen liittyviä asioita.\n        12. Korkein oikeus toteaa, että sopimuksen on ollut tarkoitus olla voimassa ainakin viisi vuotta. Kangasalan kauppapaikka on ollut Sparin omistuksessa ja se on ollut Sparin suurimpia kauppapaikkoja. Kauppapaikan vuosittaiseksi liikevaihdoksi on arvioitu 7 miljoonaa euroa vuodessa. Suurin osa kauppiaan tavaranhankinnoista on tapahtunut Sparin kautta. Tämän vuoksi sopimus on ollut Sparin kannalta taloudellisesti niin merkittävä, että osakeyhtiölain mukaan sen tekeminen on kuulunut hallituksen tai toimitusjohtajan toimivaltaan. Esitetyn selvityksen mukaan Sparin organisaatiossa toimitusjohtaja onkin päättänyt sopimuksen tekemisestä.\n        13. Korkeimmassa oikeudessa kuullut Sparin toimihenkilöt ovat edellä kerrotuin tavoin kertoneet, että Tuula ja Tapio V olivat olleet tietoisia Sparin sopimuksentekomenettelystä ja siitä, ettei aluepäälliköllä ollut oikeutta Sparin puolesta tehdä sopimusta. Tuula V:nkin kertomasta ilmenee, että Tuula ja Tapio V ovat aikaisemman käytännön perusteella tienneet, ettei aluepäällikkö allekirjoittanut Sparin puolesta sopimusta, vaan että sopimus allekirjoitettiin pääkonttorissa. Tämän vuoksi Korkein oikeus katsoo, etteivät Tuula ja Tapio V ole voineet aikaisemman käytännönkään perusteella päätellä, että aluepäällikön asemaan kuului kelpoisuus sopimuksen solmimiseen Sparin puolesta. Huomioon ottaen sopimuksen merkitys Sparin kannalta heidän on täytynyt muutoinkin ymmärtää, että aluepäälliköllä ei ole ollut kelpoisuutta solmia sitä Sparin puolesta.\n        Johtopäätökset sopimuksen syntymisestä\n        14. Tuula ja Tapio V sekä Sparin aluepäällikkö ovat neuvottelujen jälkeen päässeet yksimielisyyteen yhteistyösopimuksen sisällöstä. Tuula ja Tapio V:n allekirjoittamassa sopimuksessa avoimeksi jääneistä vakuuksista ja sopimukseen liittyvästä luottomyyntisopimuksesta on edellä todetuin tavoin sovittu. Sopimusta ei ole kuitenkaan Sparin puolesta allekirjoitettu eikä sopimuksen ehdoista neuvotelleella aluepäälliköllä ole ollut asemansa vuoksi tai muutoinkaan kelpoisuutta päättää Sparin puolesta sopimuksen hyväksymisestä. Tuula ja Tapio V ovat myös olleet edellä todetuin tavoin tietoisia siitä, ettei aluepäälliköllä ole ollut kelpoisuutta solmia sopimusta Sparin puolesta. Näin ollen asiassa ei ole perusteita katsoa, että Sparia sitova yhteistyösopimus Pilotin kanssa olisi syntynyt. Pilotilla ei ole siten oikeutta saada korvausta sopimuksen rikkomisesta. Tähän arviointiin nähden merkityksettömäksi Pilotin vaatimusten kannalta jää se seikka, onko sopimuksen syntyminen riippunut siitä, että Lempäälän kauppapaikan uusi kauppias oli luopunut kauppapaikasta.\n      \n      \n        Tuomiolauselma\n        Hovioikeuden tuomio kumotaan ja kanne hylätään. Suomen Spar Oy vapautetaan kaikesta korvausvelvollisuudesta Kangasalan Pilotti Oy:lle.\n        Asian ovat ratkaisseet oikeusneuvokset Kari Kitunen, Pertti Välimäki, Pasi Aarnio, Timo Esko ja Jorma Rudanko. Esittelijä Anna-Liisa Hyvärinen.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:2011:21"
  ],
  "description": [
    "http://data.finlex.fi/voc/kko/swe/922dd7c0",
    "http://data.finlex.fi/voc/kko/fin/f5d54a9b",
    "http://data.finlex.fi/voc/kko/swe/b78b3121",
    "http://data.finlex.fi/voc/kko/fin/11556ce2",
    "http://data.finlex.fi/voc/kko/fin/fb79edb5",
    "http://data.finlex.fi/voc/kko/swe/83b2b710",
    "http://data.finlex.fi/voc/kko/swe/126e9128",
    "http://data.finlex.fi/voc/kko/swe/b64f659a",
    "http://data.finlex.fi/voc/kko/fin/c0f4ae4b",
    "http://data.finlex.fi/voc/kko/fin/a66f87bd"
  ],
  "judgmentNumber": [
    "21"
  ],
  "date": [
    "2011-03-08"
  ],
  "issued": [
    "2011-03-22"
  ],
  "creator": [
    "http://data.finlex.fi/common/KKO"
  ],
  "year": [
    "2011"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}