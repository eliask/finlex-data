{
  "@id": "sfecli:kko/1986/II95",
  "languageVersion": [
    {
      "@id": "sfecli:kko/1986/II95/fin",
      "title_fi": [
        "KKO:1986-II-95"
      ],
      "abstract_fi": [
        "\n    Ulkomailla suoritettavaa projektityötä koskevassa työsopimuksessa, johon oli ensisijaisesti sovellettava Suomen lakia, oli sovittu säännölliseksi työajaksi kahdeksan tuntia kuutena päivänä viikossa sekä ylityö korvattavaksi asemamaan työaikasäännösten mukaisesti. Sopimusta säännöllisestä työajasta pidettiin pätevänä, mutta ylityön korvaamiseen oli sovellettava Suomen lain säännöksiä kuitenkin noudattaen asemamaan kalenteria. Kun työntekijällä oli oikeus saada ylityöstä korvaus Suomen lainsäädännön perusteella, hänellä oli myös oikeus TSL:n mukaiseen odotusajan palkkaan.\n    Ään.\n  "
      ],
      "hasFormat": {
        "@id": "sfecli:kko/1986/II95/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Helsingin raastuvanoikeudessa\n        Metallityöväen Liitto r.y. on YIT Oy Yleinen Insinööritoimisto -nimiselle yhtiölle 21.3.1983 tiedoksi annetun haasteen nojalla kertonut, että hitsaaja A oli 18.6.1981 -20.6.1982 työskennellyt yhtiön palveluksessa etumiesasentajan ja hitsaajan tehtävissä Saudi-Arabiassa yhtiön ja paikallisen osapuolen muodostaman työyhtymän työkohteessa. A:n ja yhtiön Helsingissä 17.6.1981 allekirjoittaman työsopimuksen mukaan säännöllinen työaika oli kahdeksan tunti kuutena päivänä viikossa. A:lle oli korvattu työsopimuksen mukaisen säännöllisen työajan ylittävä työ 50 prosentilla korotettuna, mutta hänelle ei ollut maksettu Suomen työaikalain mukaista 100 prosentin korotusta päivittäisestä ylityöstä, peruspalkkaa ja 50 prosentin korotusta viikottaisesta ylityöstä viikon kuudennen työpäivän kahdeksalta ensimmäiseltä työtunnilta, sunnuntaityökorvausta eikä viikkolepokorvausta. Yhdistys, jolle A oli siirtänyt perittäviksi yhtiöltä olevat työsuhteesta johtuvat saatavansa, on vaatinut yhtiön velvoittamista suorittamaan sille Suomen työaikalain mukaan A:lle maksamatta olevat korvaukset yhteensä 23.265 markkaa 30 penniä laillisine korkoineen 20.6.1982 lukien ja, koska A:n edellä mainittujen työsuhteesta johtuvien saatavien suoritus oli työsuhteen päättyessä viivästynyt, työsopimuslain 22 §:n 5 momentissa tarkoitettua odotusajan palkkaa 1.281 markkaa 6 penniä laillisine korkoineen haasteen tiedoksiantopäivästä lukien sekä korvausta oikeudenkäyntikuluista.\n        Vastaus: Yhtiö on kiistänyt kanteessa esitetyt vaatimukset perusteiltaan. A:lle oli työsopimuksen mukaisesti korvattu sovitun säännöllisen työajan ylittävä työ Saudi-Arabian lainsäädännön mukaisesti, joten hän oli saanut työsuhteesta johtuvat saatavansa ajallaan.\n      \n      \n        Raastuvanoikeuden päätös 1.2.1984\n        Raastuvanoikeus on todennut, että yhtiö ja A olivat sopineet kahdeksan tunnin päivittäisen ja kuuden työpäivän viikottaisen säännöllisen työajan noudattamisesta. Edelleen oli sovittu, että säännöllisen työajan ylittävä työaika korvattiin asemamaan työaikasäännösten mukaan laskettuna sopimuksen mukaisesta kuukausittaisesta kokonaiskorvauksesta ilman päivärahaosaa ja että työsuhteessa noudatettiin muutoin asemamaan lakeja, säännöksiä ja määräyksiä, jollei sopimuksesta tai sen liitteistä muuta johtunut. Suomen työ- tai muussakaan lainsäädännössä ei ollut säännöstä, joka ulottaisi Suomen työaikalain sovellettavaksi ulkomailla tehtyyn työhön. Kysymyksessä olevan ammattialan työehtosopimuksessakaan ei ollut tästä yhtiötä sitovia määräyksiä. Myöskään ei ollut näytetty, että työsopimuksen ylityön korvaamista koskevan ehdon noudattaminen ja Saudi-Arabian lainsäädännön soveltaminen johtaisivat työntekijän kannalta kohtuuttomaan lopputulokseen. Tämän vuoksi raastuvanoikeus on hylännyt kanteen ja velvoittanut yhdistyksen korvaamaan yhtiön oikeudenkäyntikulut 7.000 markalla.\n      \n      \n        Helsingin hovioikeuden tuomio 29.5.1985\n        Hovioikeus, jonka tutkittavaksi yhdistys oli saattanut jutun, on perusteluissaan lausunut A:n ja yhtiön sopineen kerrotuin tavoin kahdeksan tunnin päivittäisen ja kuuden työpäivän viikottaisen säännöllisen työajan noudattamisesta ja säännöllisen työajan ylittävän työajan korvaamisesta asemamaan Saudi-Arabian lain mukaan sekä siitä, että työsuhteessa noudatettiin muutoin asemamaan lakeja, säännöksiä ja määräyksiä, jollei sopimuksesta tai sen liitteistä muuta johtunut.\n        Suomen laki ei estänyt ulkomailla tehtävää työtä koskevassa työsopimuksessa sanotuin tavoin sopimasta, minkä maan laki työsuhteeseen sovelletaan. Tällainen lakiviittaus ei kuitenkaan saanut vähentää olennaisesti niitä etuja, jotka sen maan pakottava työoikeudelliset säännökset, mitkä tulisivat sovellettaviksi lakiviittauksen puuttuessa, antoivat työntekijälle. Arvioitaessa lakiviittauksen pätevyyttä huomiota oli kiinnitettävä myös siihen, oliko kumpikin työsopimussuhteen osapuoli riittävästi ollut perillä lakiviittauksen tarkoittaman lain sisällöstä.\n        Kysymyksessä oli suomalainen työntekijä ja suomalainen työnantaja, jonka liikepaikka oli Suomessa. Työsopimuksessa, joka oli allekirjoitettu Suomessa, oli sovittu työntekijän lähettämisestä ulkomaille noin yhden vuoden ajaksi työskentelemään työnantajan lukuun. Vaikka Suomen työaikalainsäädäntö oli tarkoitettu sovellettavaksi Suomen rajojen sisäpuolella tehtävään työhön, kysymyksessä olevan työsuhteen liittymät Suomen lainsäädäntöön olivat kerrotuin tavoin niin voimakkaat, että työsuhteeseen olisi sovellettava Suomen lainsäädäntöä, jollei lakiviittausta olisi tehty.\n        A ja yhtiö olivat voineet pätevästi sopia 48 tunnin säännöllisen viikottaisen työajan noudattamisesta, sillä sopimus ei tuolta osin ollut olennaisesti ristiriidassa Suomen lainsäädännön kanssa. Suomen työaikalaista poikkeavasta säännöllisestä työajasta olikin nimenomaisesti sovittu. Suomen työaikalainsäädännön edellyttämää pidemmän säännöllisen työajan salliminen oli perusteltua myös siksi, että kysymyksessä oli ollut väliaikainen ja Suomen oloista poikkeavissa olosuhteissa suoritettava työ. Sen sijaan ylityökorvausten suorittaminen Saudi-Arabian lain mukaan vähensi olennaisesti Suomen työaikalain pakottavien säännösten työntekijälle suomia etuja. Yhtiön ilmoituksen mukaan Saudi-Arabian lainsäädännössä ei myöskään ollut määräystä Suomen työsopimuslain mukaisesta odotuspäivien palkasta. Tämän vuoksi lakiviittaus ei ollut näiltä osin pätevä, vaan korvaukset kahdeksan tunnin vuorokautisen ja 48 tunnin viikottaisen työajan ylittävältä osin sekä odotusajalta tuli suorittaa Suomen työaikalain ja työsopimuslain mukaisesti. Kalenterin osalta sovellettiin kuitenkin Saudi-Arabian kuningaskunnassa voimassa olevaa kalenteriaikaa.\n        Edellä mainituilla perusteilla hovioikeus on, hyläten kanteen enemmälti, velvoittanut yhtiön suorittamaan yhdistykselle ylityö- ja viikkolepokorvauksina yhteensä 13.259 markkaa 64 penniä 6 prosentin korkoineen 20.6.1982 lukien sekä odotusajan palkkana 1.281 markkaa 6 penniä 16 prosentin korkoineen haasteen tiedoksiannosta 21.3.1983 lukien sekä vapauttanut yhdistyksen velvollisuudesta suorittaa yhtiölle oikeudenkäyntikulujen korvausta. Koska asia oli ollut epätietoisuutta aiheuttava, yhdistyksen oli pidettävä sillä asiassa olleet kulut vahinkonaan.\n      \n    \n    \n      VAATIMUKSET, VALITUSLUVAN MYÖNTÄMINEN JA VÄLITOIMI\n      Asianosaiset ovat pyytäneet valituslupaa ja muutoksenhakemuksissaan vaatineet, yhdistys kanteensa hyväksymistä kokonaan ja yhtiö kanteen hylkäämistä sekä kumpikin korvausta oikeudenkäyntikuluistaan. Valituslupa on myönnetty 30.9.1985. Yhdistys ja yhtiö ovat antaneet niiltä pyydetyt vastaukset toistensa hakemuksiin.\n    \n    \n      KORKEIMMAN OIKEUDEN RATKAISU\n      \n        Perustelut\n        A:n ja yhtiön tekemä työsopimus on koskenut Saudi-Arabiassa suoritettavaa työtä. Työsuhteen kestoksi on sovittu noin yksi vuosi ja kysymys on ollut projektiluonteisesta työstä.\n        Työsuhteen laadun perusteella työsopimusta on ensisijaisesti arvosteltava osapuolten yhteisen kotimaan eli Suomen lain perusteella.\n        Työsopimuksessa on sovittu säännölliseksi työajaksi kahdeksan tunti kuutena päivänä viikossa. Tämä on sinänsä vastoin niitä säännöksiä, jotka määrittelevät Suomessa suoritettavan työn säännöllisen työajan. Koska paikalliset olosuhteet ovat edellyttäneet tällaista säännöllistä työaikaa ja sopimuspuolet ovat yksimielisesti sopimuksen sisällön ja merkityksen tältä osin ymmärtäen siitä päättäneet eikä sopimusmääräys ole olennaisessa ristiriidassa Suomessa suoritettavaan työhön sovellettavan lainsäädännön kanssa, on sopimusta säännöllisestä työajasta pidettävä pätevänä.\n        Suomen lain sivuuttaen on työsopimuksessa sovittu ylityön korvaamisesta Saudi-Arabian työaikasäännösten mukaisesti. Yhtiö ei ole näyttänyt, että A myös tältä osin olisi ollut selvillä sopimuskohdan sisällöstä ja merkityksestä. Sopimuspuolet eivät tältä osin ole myöskään olleet tasavertaisessa asemassa sopimuksesta päätettäessä. Yhtiön vahvempi asema ilmenee muun muassa siitä, että sopimus on tehty sen laatimalle lomakkeelle, jossa on ollut painettuna viittaus Saudi-Arabian työaikasäännösten soveltamiseen. Ylityön korvaamista koskevat Suomen lain säännökset ovat pakottavia työntekijän edun suojaamiseksi. Tässä tapauksessa työsopimuksen noudattaminen johtaisi työntekijälle epäedullisempaan lopputulokseen kuin Suomen pakottavien säännösten soveltaminen. Ylityön korvaaminen on ensisijaisesti työntekijän ja työnantajan väliseen sopimussuhteeseen liittyvä asia eikä siihen sisälly sellaista välitöntä julkista etua, joka estäisi ylityön korvaamista koskevien säännösten soveltamisen Suomen ulkopuolella tehtävään työhön. Edellä esitetyillä perusteilla ei A:n ja yhtiön sopimusta voida pitää pätevänä siltä osin kuin siinä on sovittu Saudi-Arabian lainsäädännön soveltamisesta ylityön korvaamiseen. Ylityön korvaamiseen on siten sovellettava Suomen lainsäädännön säännöksiä, kuitenkin sillä asian luonteesta johtuvalla poikkeuksella, että kalenterin osalta on ratkaiseva Saudi-Arabian kalenteriaika.\n        Kun työntekijällä on ollut oikeus saada sovitun säännöllisen työajan ylittävästä työstä korvaus vaaditulla tavalla Suomen lainsäädännön perusteella, työntekijällä on myös vaadittuun odotusajan palkkaan.\n      \n      \n        Tuomiolauselma\n        Hovioikeuden tuomion lopputulosta ei muuteta. Jutun näin päättyessä asianosaisille ei tule korvausta myöskään niillä Korkeimmassa oikeudessa olleista kuluista.\n      \n      \n        Eri mieltä olevan jäsenen lausunto\n        Oikeusneuvos Hiltunen: A:n ja yhtiön tekemä työsopimus on koskenut Saudi-Arabiassa suoritettavaa työtä. Työsuhteen kestoajaksi on sovittu noin yksi vuosi ja kysymys on ollut projektiluonteisesta työstä.\n        Suomalaisen työnantajan ja työntekijän välistä ulkomaantyötä koskevaa työsopimusta on arvosteltava yhteisen kotimaan eli Suomen lain mukaan, jollei siinä ole lakiviittausta vieraan valtion lainsäädäntöön.\n        Työsopimuksessa on sovittu säännölliseksi työajaksi kahdeksan tuntia kuutena päivänä viikossa. Tältä osin ei ole lakiviittausta Saudi-Arabian lakiin. Pääsäännön mukaisesti työajan osalta olisi siis poiketen n.s. alueperiaatteesta sovellettava Suomen työaikalakia. Puheenaolevalla työmaalla on ollut noin 500 työntekijää 11 eri maasta. Heistä suomalaisia on ollut 30. Saudi-Arabian paikallisten olosuhteiden vuoksi on ollut tarkoituksenmukaista ja käytännöllistä, että samassa työkohteessa työskentelevät ovat työajan osalta saman lain alaisia aivan riippumatta siitä, mistä kukin työntekijä on kotoisin. Kun vielä otetaan huomioon, ettei säännöllistä työaikaa koskeva sopimusmääräys ole suoranaisessa ristiriidassa Suomessa sovellettavan lainsäädännön kanssa, on asianosaisten sopimusta tältä osin pidettävä pätevänä.\n        Mitä sitten tulee ylityön korvaamista koskevaan vaatimukseen, totean, ettei metallialan työehtosopimuksessa ole määräyksiä ulkomaantyöstä eikä siis myöskään ylitöiden korvausperusteista. Puheenaolevassa työsopimuksessa on nimenomaan ylitöiden osalta lakiviittaus asemamaan eli Saudi-Arabian lakiin. Ennen työsopimuksen allekirjoittamista A on työnantajan taholta saanut riittävät tiedot muun muassa ylitöiden korvausperusteista. Kaikesta päätellen hän on myös oikein ymmärtänyt niiden sisällön. Näin ollen pitäisin asianosaisten sopimusta myös ylitöiden osalta sinänsä pätevänä.\n        Kansainvälisessä työoikeudessa on esitetty se kanta, etteivät samankaan työsuhteen ehdot aina seuraa samoja liittymäsääntöjä. Lopputulos ylitöiden korvaamisen osalta saattaisi siis olla toinen kuin edellä työaikaa koskeva ratkaisu. Näin olisikin asianlaita, jos puheenaoleva työsopimuksen määräys loukkaa yleisesti tunnustettua työntekijän suojaksi tarkoitettua ehdottomuusperiaatetta (ordre public).\n        Siinä tapauksessa että A:n puolesta työsopimuksen määräyksestä poiketen esitetty vaatimus ylitöiden korvaamisesta hyväksyttäisiin, olisi Saudi-Arabian lakiin perustuvan yhdenvertaisuusperiaatteen mukaisesti samat edut ollut annettava sanotun työkohteen muillekin ulkomaalaisille työntekijöille. Tämä seikka saattaakin muodostaa tosiasiallisen esteen kanteen mukaisten ylityökorvausten hyväksymiselle. Kun vielä otetaan huomioon A:n palkkaedut Saudi-Arabiassa ja erityisesti hänen palkkatulonsa verovapaus Suomessa, ei ylitöiden korvaaminen työsopimuksen määräysten mukaisesti kokonaisarvion perusteella näytä johtavan työntekijän kannalta epäasianmukaiseen lopputulokseen. Näillä perusteilla, kumoten hovioikeuden tuomion tältä osin, hylkään kanteen myös ylitöiden korvaamisen ja odotusajan palkan osalta. Asian laadun vuoksi yhtiön on pidettävä vahinkonaan sillä jutussa olleet kulut.\n        \n          Ratkaisuun osallistuneet: oikeusneuvokset Leivonen, Heinonen, Ådahl ja Ketola\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1986-08-28"
  ],
  "judgmentNumber": [
    "II95"
  ],
  "date": [
    "1986-01-09"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1986:II95"
  ],
  "year": [
    "1986"
  ],
  "description": [
    "http://data.finlex.fi/voc/kko/swe/3f875c9c",
    "http://data.finlex.fi/voc/kko/fin/f28a6de1",
    "http://data.finlex.fi/voc/kko/swe/e0fe27b2",
    "http://data.finlex.fi/voc/kko/fin/c85fc1c0"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}