{
  "@id": "sfecli:kko/1996/96",
  "languageVersion": [
    {
      "@id": "sfecli:kko/1996/96/fin",
      "title_fi": [
        "KKO:1996:96"
      ],
      "abstract_fi": [
        "\n    Sosiaali- ja terveysministeriön tuli valvoa avustuskassan toimintaa kassan vakavaraisuuden ja toimintaedellytysten varmistamiseksi sekä ryhtyä kassan toimintaedellytysten loputtua toimenpiteisiin kassan purkamiseksi. Kysymys kassan jäsenelle eroavustuksen saamatta jäämisestä aiheutuneen vahingon syy-yhteydestä ministeriön laiminlyöntiin.\n  "
      ],
      "hasFormat": {
        "@id": "sfecli:kko/1996/96/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Helsingin raastuvanoikeudessa\n        A kertoi valtiota vastaan ajamassaan kanteessa ja sitä kehittäessään, että hän oli ollut Postija telelaitoksen sekä Postipankin henkilökunnan Avustuskassa Yhteisavun (suoritustilassa) jäsen 1.11.1958 alkaen 1.11.1991 saakka, jolloin hän oli siirtynyt yksilölliselle varhaiseläkkeelle. A:n jäsenyys avustuskassassa oli perustunut aikanaan siihen, että Posti- ja telelaitoksen sekä Postipankin henkilökuntaan kuuluvien vakinaisten viran- ja toimenhaltijoiden oli ollut pakollista liittyä kassan jäseniksi. A oli maksanut kassan jäsenmaksua sen sääntöjen mukaisen enimmäisajan, kolmekymmentä vuotta. Avustuskassa oli asetettu suoritustilaan kassankokouksen päätöksellä 29.3.1990. Kassan pesästä ei ollut riittänyt varoja kassan sääntöjen mukaisten ero- ja hautausavustusten maksamiseen.\n        Valtio oli vastuussa A:lle kuuluvan eroavustuksen suorittamisesta sillä perusteella, että avustuskassan toiminnan valvonta sekä sääntöjen vahvistaminen oli kuulunut sosiaali- ja terveysministeriölle (sosiaaliministeriölle). Kassan pakkojäsenyys oli perustunut kassan alkuperäisten perustajien tahtoon, työnantajalaitoksen suostumukseen ja ministeriön viranomaisvahvistukseen. Avustuskassan säännöt takasivat jäsenelleen tietyt edut. Jäsen oli perustellusti voinut luottaa kassan vastuukykyyn, kun otettiin huomioon kassan toiminnan lakisääteinen perusta ja toimintaan kohdistuva viranomaisvalvonta. Kassan vastuukyvyn perusteena olivat olleet toisaalta viranomaisvalvonta, kassan jäsenten lukumäärä ja viranomaisen asettama pakkojäsenyys aina vuoteen 1981 saakka sekä toisaalta se pääoma, joka kassan niin sanottuina tapausmaksuina vuosittain oli jäseniltä kannettu. Vuoden 1981 alussa tapahtunut kassan pakkojäsenyyden poistanut sääntöjenmuutos oli merkinnyt olennaista muutosta kassan vastuukyvyssä. Kun jäsenyys oli muutettu vapaaehtoiseksi, olisi tullut tehdä vakuutusmatemaattiset laskelmat ja tarkistukset siitä, millä edellytyksillä kassa olisi kyennyt takaamaan etuisuudet yhdenmukaisesti kaikille kassan senhetkisille jäsenille huomioon ottaen heidän säästöosuutensa. Laskelmissa olisi pitänyt ottaa huomioon vapaajäsenten edustamat velvoitteet ja maksavien jäsenten edustama kassan tulonmuodostus. Laskelmat olisivat varmuudella osoittaneet, että maksetut avustukset eivät olisi voineet pysyä sen suuruisina, millaisia avustuksia tuon kyseisen päätöksen jälkeen kassasta oli jaettu muiden jäsenten kustannuksella.\n        Avustuskassan vastuukyvyn varmistaminen edellytti monimutkaisia laskutoimituksia. Tällaisissa kysymyksissä asiantuntemusta edusti avustuskassatoiminnan valvontaa suorittavana viranomaisena sosiaali- ja terveysministeriön asianomainen osasto. Ministeriön vahvistusmenettely oli tarkoitettu sellaiseksi viranomaistoimenpiteeksi, joka takasi avustuskassojen toiminnan asianmukaisuuden ja jäsenten kohtelun tasapuolisuuden. Avustuskassalain 2 §:n mukaan avustuskassan vastuulla olevien avustusten suuruus oli määrättävä siten, että syntyi turvaava suhde yksityisen vastuuvaaran ja kassan kaikkien avustussitoumusten aiheuttaman vastuuvaaran välille. Sosiaali- ja terveysministeriön asiana oli määrätä, milloin mainittu suhde oli katsottava turvaavaksi. Kassan toiminta oli järjestettävä siten, että lopettipa kassa toimintansa milloin tahansa, kukaan kassan jäsenistä ei tästä syystä saanut joutua kärsimään taloudellista vahinkoa. Avustuskassan sääntöjä vahvistavana viranomaisena sosiaali- ja terveysministeriön olisi tullut kiinnittää huomiota erityisesti siihen, että avustuskassalle suoritettava maksu tietyin edellytyksin myös kattoi jäsenen kassalle aiheuttaman vastuun. Päätös pakkojäsenyyden poistamisesta vuoden 1981 alusta olisi ministeriön taholta edellyttänyt huomion kiinnittämistä kassan vakavaraisuuden ja etuuksien jatkuvan suorittamisen turvaaviin järjestelyihin. Pakkojäsenyyden poistanut sääntöjenmuutos oli syy-yhteydessä kassan vastuukyvyn murentumiseen. Avustuskassan säännöt eivät olleet turvanneet kassan vastuukyvyn säilymistä. Ministeriö ei ollut ryhtynyt toimenpiteisiin avustuskassan vastuukyvyn säilyttämiseksi. Ministeriön menettely oli kiinteässä syy-yhteydessä avustuskassan vastuukyvyn menettämiseen. Valtio oli velvollinen suorittamaan A:lle vahingonkorvausta, koska kassan jouduttua suoritustilaan hänelle ei ollut voitu maksaa eroavustusta kassan sääntöjen mukaisesti.\n        Tämän vuoksi A vaati, että valtio velvoitetaan suorittamaan hänelle vahingonkorvauksena 7 000 markkaa 16 prosentin korkoineen 1.11.1991 lukien.\n      \n      \n        Vastaus\n        Valtio kiisti kanteen ja vaati sen hylkäämistä.\n      \n      \n        Raastuvanoikeuden päätös 27.4.1993\n        Posti- ja telelaitoksen sekä Postipankin henkilökunnan Avustuskassa Yhteisapu oli ollut avustuskassalain alainen avustuskassa, joka oli harjoittanut avustuskassatoimintaa myöntäen jäsenilleen säännöissä mainituin edellytyksin niissä lähemmin määrättyjä eroavustuksia ja hautausavustuksia. Kassan toimintapiirin olivat muodostaneet posti- ja telelaitoksen ja Postisäästöpankin henkilökunta. Avustuskassa oli perustettu vuonna 1946 ja se oli muodostunut silloisten posti- ja lennätinlaitoksen ja Postisäästöpankin piirissä toimineiden hautaus- ja avustuskassojen yhdistymisen myötä.\n        Avustuskassan perustamisen yhteydessä silloinen sosiaaliministeriö oli asettanut kassan perustamisen ehdoksi pakkojäsenyyden. Kassan sääntöjen 3 §:ään oli otettu sosiaaliministeriön vaatimuksesta määräys, että jokainen posti- ja lennätinlaitoksen tai Postisäästöpankin vakinainen viran- tai toimenhaltija, joka näiden sääntöjen tullessa voimaan ei ollut täyttänyt 35 vuotta tai joka sääntöjen voimaan tultua 35 vuotta nuorempana nimitettiin mainittujen laitosten viran- tai toimenhaltijaksi, kuului jäsenenä kassaan. Pakkojäsenyys oli edellyttänyt työnantajan suostumusta.\n        Avustuskassan sääntöihin oli 1.1.1981 alkaen tehty muutos, joka oli poistanut pakollisen jäsenyyden. Kassan sääntöjen muutoksen oli ministeriö vahvistanut.\n        Avustuskassan sääntöjen mukaan kassa myönsi ero- ja hautausavustusta. Jäsenelle, joka erosi virasta tai toimesta ja oli erotessaan oikeutettu saamaan eläkkeen tai lääkärintodistuksella osoitti täydelleen ja pysyvästi menettäneensä työkykynsä, maksettiin eroavustusta. Täysi avustus maksettiin jäsenelle, joka oli kuulunut kassaan vähintään 30 vuotta.\n        Avustuskassan kassankokous oli 29.3.1990 tehnyt päätöksen kassan suoritustilaan asettamisesta. Selvitysmenettely oli saatettu loppuun lopettamiskokouksessa tammikuussa 1992.\n        A oli jäänyt yksilölliselle varhaiseläkkeelle vasta sen jälkeen kun kassa oli asetettu suoritustilaan. Kassalla ei ollut ollut varoja tämän jälkeen maksaa eroavustusta. A oli ollut kassan jäsenenä 30 vuotta ja hänelle oli sääntöjen mukaan kuulunut oikeus eroavustukseen.\n        Avustuskassalain 2 §:n mukaan avustuskassan vastuulla olevien avustusten suuruus oli määrättävä siten, että syntyi turvaava suhde yksityisen vastuuvaaran ja kassan kaikkien avustussitoumusten aiheuttaman vastuuvaaran välille. Sosiaali- ja terveysministeriön asiana oli määrätä, milloin mainittu suhde oli katsottava turvaavaksi. Avustuskassalain esitöiden (HE n:o 118/1941 vp.) mukaan kassojen toiminta tuli järjestää siten, että lopettipa kassa toimintansa milloin tahansa, kukaan kassan jäsenistä ei tästä syystä joutunut kärsimään taloudellista vahinkoa. Kassan vastuukyvyn turvaamiseen oli alusta alkaen kuulunut se, että yhteisön jäsenyyden kautta kassaan kuuluminen oli pakollista. Kassan alkuperäinen pakkojäsenyys oli perustunut, paitsi kassan perustajien tahtoon, myös valtiotyönantajan suostumukseen ja valvontaviranomaisena toimineen sosiaaliministeriön nimenomaiseen vaatimukseen.\n        Ministeriön vahvistusmenettely oli selvityksen mukaan tarkoitettu sellaiseksi viranomaistoimenpiteeksi, joka takasi avustuskassojen toiminnan asianmukaisuuden ja jäsenten kohtelun tasapuolisuuden. Lain esitöiden mukaan jäsenmaksujen suuruuden ja kassan vakavaraisuuden valvonta oli uskottu sosiaaliministeriölle.\n        Avustuskassalain 18 §:n 1 momentin mukaan avustuskassalle suoritettava maksu oli määritettävä siten, että se peitti jäsenten kassalle aiheuttaman vastuun sekä kohtuulliset hoitokustannukset. Vastuun tasoitus jäsenten kesken oli järjestettävä siten, ettei se vaarantanut kassan vakavaraisuutta. Sosiaaliministeriön asiana oli 18 §:n 2 momentin mukaan vahvistaa kassalle suoritettavat maksut tai niiden laskentaperusteet. Avustuskassalain 89 §:n mukaan avustuskassojen toiminnan valvonta oli uskottu sosiaali- ja terveysministeriölle (sosiaaliministeriölle). Raastuvanoikeus katsoi, että ministeriön yleinen valtuus valvoa avustuskassojen toimintaa sisälsi myös oikeuden antaa kassoille erilaisia niiden toimintaa koskevia määräyksiä. Tämä valvontatehtävän sisältöä koskeva tulkinta oli omaksuttu myös valmisteilla olevan uuden avustuskassalain esitöissä (Avustuskassalakitoimikunnan mietintö 1989:16, s. 129).\n        Sosiaali- ja terveysministeriön oli avustuskassalain säännösten mukaisesti tullut vahvistaa vain sellaiset säännöt, joissa vastuukyvyn säilyttäminen riittävän jäsenmäärän tai muun vastuukyvyn säilyttämiseen tähtäävän järjestelyn kautta tuli turvatuksi. Ministeriöllä ei toimivaltansa rajoissa näin ollen olisi ollut oikeutta vahvistaa sellaisia sääntöjä, jotka eivät säilyttäneet kassan vastuukykyä. Avustuskassa oli perustettu tietyn työnantajan työssä olevia henkilöitä varten. Avustuskassalain 104 §:n mukaisesti työnantajan suostumuksella sääntöihin oli voitu panna määräys, jonka mukaan työnantajan työssä olevat henkilöt olivat avustuskassan jäseniä.\n        Kassankokous oli 18.4.1980 päättänyt muuttaa avustuskassan sääntöjä niin, että kassan jäsenyys oli 1.1.1981 alkaen muuttunut vapaaehtoiseksi. Kassankokouksen päätös oli ollut yksimielinen ja sosiaali- ja terveysministeriö oli vahvistanut muutoksen tulevan voimaan 1.1.1981. A oli tuohon mennessä ollut kassan jäsen noin 22 vuotta. A oli 1.1.1981 alkaen suorittanut kassan jäsenmaksut vapaaehtoisesti.\n        Raastuvanoikeus katsoi asiassa käyneen ilmi, että kassan vastuukyvyn heikentymiseen oli ensisijaisesti johtanut jäsenten ikärakenteen muuttuminen epäedulliseen suuntaan. Samaan aikaan kuin kassan velvoitteet olivat lisääntyneet, kassan jäseniksi ei ollut enää liittynyt riittävästi uusia maksavia jäseniä. Vuoden 1981 alusta voimaan tullut pakkojäsenyyden poistanut sääntöjenmuutos oli edelleen vaikuttanut tilanteeseen epäedullisesti ja nopeuttanut kassan suoritustilaan joutumista. Raastuvanoikeus katsoi, että avustuskassan pakkojäsenyyden poistamista koskeva, ministeriön vahvistama sääntöjenmuutos oli vähentänyt kassan vastuukyvyn säilyttämistä ja että se oli syy-yhteydessä A:n kärsimään vahinkoon.\n        Sosiaali- ja terveysministeriö oli laiminlyönyt avustuskassan maksukykyisyyden ja vakavaraisuuden turvaamisen. Ministeriö ei ollut näyttänyt, että se olisi valvontaviranomaisena ryhtynyt toimenpiteisiin avustuskassan vastuukyvyn palauttamiseksi. Sillä seikalla, ettei ministeriön avustuskassaan liittyvistä päätöksistä ollut valitettu Korkeimpaan hallinto-oikeuteen, ei ollut valtion vahingonkorvausvastuun kannalta merkitystä. Vahingonkorvauksen tuomitsemiselle ei ollut edellytyksenä se, että viranomaisen päätös olisi kumottu tai muutettu tai että virheen tehneet olisi tuomittu virkarikoksesta tai velvoitettu korvaamaan vahinko.\n        Näillä perusteilla raastuvanoikeus katsoi, että valtio oli valvontavelvollisuuden laiminlyönnin takia velvollinen suorittamaan A:lle tämän vaatiman, eroavustuksen määrää vastaavan vahingonkorvauksen.\n        Raastuvanoikeus velvoitti valtion suorittamaan A:lle vahingonkorvauksena 7 000 markkaa 16 prosentin korkoineen 1.11.1991 lukien.\n      \n      \n        Helsingin hovioikeuden tuomio 21.3.1995\n        Valtio valitti hovioikeuteen. Hovioikeus ei muuttanut raastuvanoikeuden päätöstä.\n        \n          Asian ovat ratkaisseet hovioikeuden jäsenet Hyrkäs, Järvelä ja Lattunen. Esittelijä Leena Järvilahti.\n        \n      \n    \n    \n      MUUTOKSENHAKU KORKEIMMASSA OIKEUDESSA\n      Valtiolle myönnettiin valituslupa. Valituksessaan valtio vaati kanteen hylkäämistä ja vapauttamistaan kaikesta korvausvelvollisuudesta.\n      A vastasi valitukseen.\n    \n    \n      KORKEIMMAN OIKEUDEN RATKAISU 21.8.1996\n      \n        Käsittelyratkaisut\n        Valtion määräajan jälkeen 15.8.1995 Korkeimmalle oikeudelle toimittama lisäselvitys otetaan oikeudenkäymiskaaren 30 luvun 18 §:n nojalla huomioon.\n        Valtio on vastustanut kannetta muun ohella sillä perusteella, ettei sosiaali- ja terveysministeriön 20.8.1980 tekemää päätöstä, jolla oli vahvistettu avustuskassan pakkojäsenyyden poistanut sääntöjenmuutos, ollut muutettu tai kumottu. Kun ketään ei myöskään ollut todettu syylliseksi virkarikokseen tai velvoitettu korvaamaan vahinkoa, valtio on vahingonkorvauslain 3 luvun 5 §:ään viitaten esittänyt, ettei kannetta päätöksestä aiheutuneen vahingon korvaamisesta ollut lupa nostaa.\n        Korkein oikeus toteaa A:n perustaneen kanteensa siihen, että sosiaali- ja terveysministeriö on laiminlyönyt valvoa avustuskassan vakavaraisuutta ja sen toimintaedellytysten säilymistä. Virheellinen menettely on kanteen mukaan ilmennyt muun muassa pakkojäsenyyden poistamisen hyväksymisenä. Korkein oikeus katsoo, ettei kysymyksessä oleva ministeriön päätös ole koskenut välittömästi A:n oikeutta. Sen vuoksi ja ottaen huomioon, että päätökseen viitataan kanteessa vain osana sittemmin vahinkoon johtanutta tapahtumainketjua, Korkein oikeus hylkää valtion esittämän väitteen ja tutkii kanteen kaikilta osiltaan.\n      \n      \n        Pääasia\n        Perustelut\n        Tapaukseen sovellettavan avustuskassalain (471/42) esitöissä (HE 118/1941 vp. ja työväenasiainvaliokunnan mietintö N:o 6) kiinnitettiin erityistä huomiota avustuskassojen vakavaraisuuden kehittämiseen, jotta kassojen jäsenten tai heidän omaistensa oikeus avustuksen saantiin tulisi lain perusteella riittävästi turvatuksi. Tässä tarkoituksessa ministeriölle oli kassojen toiminnan valvojana annettu muun muassa velvollisuus vahvistaa säännöt ja niiden muutokset sekä kassalle suoritettavat maksut tai niiden perusteet sekä määrätä, milloin syntyi turvaava suhde yksityisen vastuuvaaran ja kassan kaikkien avustussitoumusten aiheuttaman vastuuvaaran välille. Kassalle suoritettava maksu oli avustuskassalain 18 §:n mukaan määrättävä siten, että se peitti jäsenten kassalle aiheuttaman vastuun sekä kohtuulliset hoitokustannukset. Ministeriölle oli myös annettu oikeus myöntää poikkeuslupia lain säännöksistä. Avustuskassalain 90 ja 91 - 94 §:ssä oli säädetty ministeriön käytettävinä olleista muista keinoista valvonnan toteuttamisessa.\n        Kassan toiminnan valvonta edellyttää jo lähtökohtaisesti, että valvontaviranomainen ryhtyy valvonnan tarkoituksen toteuttamiseksi tarpeellisiin toimenpiteisiin. Avustuskassalain säännökset osoittavat, että ministeriölle oli valvontaviranomaisena asetettu velvollisuus seurata kassan talouden kehitystä. Ministeriön valvontavelvollisuuteen kuului oleellisena osana kassan vakavaraisuuden ja toimintaedellytysten varmistaminen sekä kassan toiminnan jatkuvuuden turvaaminen. Kassalle maksuja suorittaneiden jäsenten täytyy voida luottaa kassan kykyyn suorittaa sääntöjen mukaiset etuudet. Valvonnan tarkoitus huomioon ottaen ministeriön tuli jatkuvasti seurata kassan tilaa ja tarvittaessa ryhtyä toimenpiteisiin kassan toiminnassa havaittujen virheiden tai puutteiden korjaamiseksi taikka kassan toiminnan lopettamiseksi, ellei kassan toiminnan jatkamiselle enää ollut edellytyksiä.\n        Ministeriöllä on ollut mahdollisuus järjestää kassojen valvonta asianmukaisella tavalla ja sillä on myös ollut käytettävissään vakuutusteknillistä asiantuntemusta kassojen vakavaraisuuden seuraamiseksi. Ministeriöllä on ollut mahdollisuus saada kassan vakavaraisuuden valvomiseksi tarpeellisia tietoja vuosittain kassan tilinpäätöksestä ja toimintakertomuksesta sekä muulloinkin vaatimalla kassalta tietoja ja suorittamalla kassassa tarkastuksia. Kassan toiminnassa havaittujen puutteiden korjaamiseksi ministeriö on voinut antaa kassalle sen toimintaa koskevia määräyksiä ja käyttää määräystensä tehosteena avustuskassalain 91 - 94 §:ssä mainittuja keinoja.\n        Kysymyksessä olevan avustuskassan osalta ministeriöllä on ollut erityinen velvollisuus valvoa kassan vakavaraisuutta, koska kassa oli perustettu ministeriön poikkeusluvalla eikä kassaa perustettaessa sen vastuuta ollut rahastoitu. Tällaisen niin sanotun jaotuskassan osalta on jo lakia säädettäessä pidetty ongelmallisena kassan vakavaraisuutta, ellei kassan jäsenyys ollut pakollinen. Kun kassan pakkojäsenyys on poistettu vuoden 1981 alusta lukien, ministeriön olisi tullut tarkoin seurata kassan jäsenmäärän ja vastuiden kehittymistä.\n        Kassan pakkojäsenyyden poistamisen jälkeen uusien jäsenten määrä ja samalla myös maksavien jäsenten määrä on kääntynyt laskuun 1980-luvun puolivälin jälkeen. Vuonna 1989 on silloisen jäsenistön avustusten pääomaarvo ollut 1,7-kertainen jäsenmaksujen pääoma-arvoon nähden. Tämä on johtunut kassan jäsenmäärän ja jäsenistön ikärakenteen kielteisestä kehityksestä. Siihen ovat vaikuttaneet toimialan henkilöstökehitys ja kassan pakkojäsenyyden poistaminen. Uusien maksavien jäsenten määrän vähenemisen lisäksi kassan toimintaedellytyksiä ovat heikentäneet jäsenkunnan ikääntyminen sekä veteraani- ja varhaiseläkkeelle siirtyvien määrän lisääntyminen. Asiantuntijan laskelman mukaan kassan velvoitteet olivat vuonna 1989 18,7 miljoonaa markkaa odotettavissa olevia jäsenmaksutuloja suuremmat.\n        Kassan jäsenistön kehityksestä ja taloudellisesta tilanteesta edellä esitetyt seikat huomioon ottaen Korkein oikeus katsoo, ettei kassan toiminnan jatkamiselle ole enää ollut edellytyksiä 1980-luvun lopussa. Tämä on pääosaltaan johtunut tekijöistä, joihin ei olisi ministeriön toimenpitein ollut mahdollista vaikuttaa, joskin pakkojäsenyyden poistamisen hyväksyminen on jouduttanut kielteistä kehitystä. Ministeriön olisi kassan jäsenten tasapuolisen kohtelun varmistamiseksi tullut lopettaa kassan toiminta jo ennen kuin kassa päätettiin asettaa suoritustilaan kassankokouksessa 29.3.1990. Näin olisi turvattu se, ettei kassaan olisi kerätty maksuja sellaisilta jäseniltä, joiden osalta tiedettiin, etteivät he tule enää saamaan sääntöjen mukaan heille kuuluvia etuuksia. Laiminlyödessään avustuskassalain mukaisen keskeisen valvontavelvollisuutensa ministeriö ei ole täyttänyt niitä virkatoimille kohtuudella asetettavia vaatimuksia, joita vahingonkorvauslain 3 luvun 2 §:n 2 momentissa tarkoitetaan.\n        Ministeriön asianmukainen toiminta olisi johtanut siihen, että kassa olisi purettu jo ennen kuin kassankokous päätti asettaa kassan suoritustilaan. Tällöinkään A, joka on jäänyt varhaiseläkkeelle vasta vuonna 1991, ei olisi voinut virasta erotessaan saada kassasta eroavustusta. Etuuksien saamatta jääminen ei siten ole syy-yhteydessä ministeriön laiminlyöntiin. Kun A oli vapautunut jäsenmaksujen maksamisesta 1.11.1988, hänelle ei myöskään ole aiheutunut jäsenmaksujen muodossa valtion vastattavaa menetystä.\n        Tuomiolauselma\n        Kanne hylätään ja valtio vapautetaan kaikesta korvausvelvollisuudesta.\n        \n          Asian ovat ratkaisseet presidentti Heinonen sekä oikeusneuvokset Portin, Haarmann, Tulokas ja Kivinen. Esittelijä Anna-Liisa Hyvärinen.\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1996:96"
  ],
  "contributor": [
    "http://data.finlex.fi/person/6336bd7c"
  ],
  "judgmentNumber": [
    "96"
  ],
  "date": [
    "1996-04-01"
  ],
  "issued": [
    "1996-08-21"
  ],
  "creator": [
    "http://data.finlex.fi/common/KKO"
  ],
  "year": [
    "1996"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "contributor": {
      "@id": "dcterms:contributor",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}