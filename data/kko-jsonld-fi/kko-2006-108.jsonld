{
  "@id": "sfecli:kko/2006/108",
  "languageVersion": [
    {
      "@id": "sfecli:kko/2006/108/fin",
      "title_fi": [
        "KKO:2006:108"
      ],
      "abstract_fi": [
        "\n    Kysymys sovellettavan lain valinnasta panttauksen peräyttämistä koskevassa takaisinsaantiasiassa.\n  "
      ],
      "hasFormat": {
        "@id": "sfecli:kko/2006/108/fin/txt",
        "content_fi": [
          "\n    \n      Asian käsittely alemmissa oikeuksissa\n      \n        Kanne Seinäjoen käräjäoikeudessa\n        Virolaisen AS X -nimisen yhtiön (jäljempänä X) konkurssipesä kertoi suomalaista A:ta ja sen vastuunalaista yhtiömiestä B:tä vastaan ajamassaan 21.3.2001 vireille panemassaan kanteessa, että X oli velkaantunut kommandiittiyhtiölle ostettuaan tältä eläinrehun raaka-ainetta ja muuta tavaraa luotolla. Sen vuoksi X ja kommandiittiyhtiö olivat 12.6.1998 sopineet, että kommandiittiyhtiö antoi X:lle tavaraluottoa 300 000 markan arvosta ja X panttasi luoton vakuudeksi 1 500 hopeakettua. Ketunnahat oli sovittu toimitettavaksi kommandiittiyhtiölle 30.11.1998 mennessä.\n        Sopimusta oli täydennetty uudella 24.1.1999 tehdyllä sopimuksella. Sen mukaan X:n tuli pantata kommandiittiyhtiölle 1 000 ketunnahkaa lisää. Nahat, joita pantattiin lopulta 2 664 kappaletta, oli luovutettu kommandiittiyhtiölle 29.12.1998 ja 27.1.1999. Kommandiittiyhtiö oli 10.3.1999 vahvistanut saaneensa 282 650,40 markan arvosta ketunnahkoja maksuksi saatavistaan.\n        Kommandiittiyhtiö oli myynyt ketunnahat eteenpäin vuosien 2000 ja 2001 aikana.\n        X oli hakeutunut Virossa omasta aloitteestaan konkurssiin 11.3.1999, ja konkurssi oli julistettu 7.4.1999.\n        Viron konkurssilain 45 §:n 2 kohdan nojalla peräytyi viimeisen kolmen kuukauden aikana ennen konkurssimenettelyn alkamista tapahtunut velan maksu. Saman lain 48 §:n 2 kohdan nojalla peräytyi myös panttaus, koska panttiesineiden luovutus oli tapahtunut kyseisenä aikana. Peräytymisen edellytyksenä ollut vahinkoedellytys täyttyi, koska X ei ollut viimeisten kolmen kuukauden aikana ennen konkurssimenettelyn alkamista maksanut ainakaan merkittävässä määrin muiden velkojiensa saatavia, eivätkä sen varat riittäneet läheskään kaikkien velkojen maksamiseen.\n        Edellä kerrotuilla perusteilla X:n konkurssipesä vaati, että ketunnahoilla tapahtunut yhtiön velan maksu kommandiittiyhtiölle peräytetään. Siinä tapauksessa, että kommandiittiyhtiön katsottiin vastaanottaneen nahat saataviensa pantiksi eikä velan maksuksi, konkurssipesä vaati, että panttaus peräytetään. Koska nahat eivät olleet enää palautettavissa, konkurssipesä vaati, että kommandiittiyhtiö ja vastuunalainen yhtiömies B velvoitetaan yhteisvastuullisesti korvaamaan nahkojen arvona 47 538,38 euroa.\n      \n      \n        Vastaus\n        Kommandiittiyhtiö ja vastuunalainen yhtiömies B kiistivät kanteen ja vaativat sen hylkäämistä.\n      \n      \n        Käräjäoikeuden välituomio 14.1.2002\n        Käräjäoikeus ratkaisi ensin välituomiollaan kysymyksen siitä, minkä maan lakia asiassa oli sovellettava.\n        Käräjäoikeus totesi, että Suomessa voimassa olevan takaisinsaannista konkurssipesään annetun lain 24 §:n 1 momentin mukaan takaisinsaantikanne oli pantava vireille kuuden kuukauden kuluessa paikalletulopäivästä ja joka tapauksessa kolmen kuukauden kuluessa siitä, kun konkurssipesä havaitsi takaisinsaannin perusteen tai sen olisi pitänyt se havaita. Käräjäoikeuden mukaan oli selvää, että Suomen lain mukaan kanne oli nostettu liian myöhään.\n        X:n ja kommandiittiyhtiön välisten sopimusten keskeinen sisältö oli ollut se, että kommandiittiyhtiö toimitti yhtiölle eläinrehua. X:n päävelvoite oli ollut maksaa rehu. Kysymys oli näin ollen ollut lähinnä irtaimen kauppaa koskevista sopimuksista. Jos osapuolten kesken olisi syntynyt erimielisyyttä sopimuksen aineellisoikeudellisesta sisällöstä, olisi Suomen lakia ilmeisesti sovellettu.\n        Oikeudenkäyntimenettelyä koskevissa asioissa noudatettiin poikkeuksetta tuomioistuinmaan kansallisia prosessisäännöksiä. Lisäksi vakiintuneen kansainvälisen käytännön mukaan konkurssiin liittyvät kysymykset samoin kuin sellaiseen liitännäisinä liittyvät kysymykset arvioitiin sen maan lain mukaan, missä menettely suoritettiin.\n        Käräjäoikeus katsoi, että Suomessa takaisinsaanti oli leimallisesti konkurssiin liittyvä ilmiö. Myös Virossa takaisinsaannista säädettiin nimenomaan konkurssilaissa. Sen vuoksi käräjäoikeus päätyi siihen, että takaisinsaantia konkurssipesään koskeva riita oli sellainen konkurssimenettelyyn liittyvä liitännäiskysymys, joka oli ratkaistava sen maan lakia soveltaen, jonka lakia oli sovellettava itse konkurssimenettelyynkin. Tässä tapauksessa sovellettava laki oli Viron laki.\n        Asian on ratkaissut käräjätuomari Jorma Isotalo.\n      \n      \n        Käräjäoikeuden tuomio 13.1.2003\n        Käräjäoikeus katsoi, että asiassa oli kysymys panttauksen peräytymisestä.\n        Takaisinsaantikanne oli Viron konkurssilain 50 §:n 2 kohdan mukaan nostettava kolmen vuoden kuluessa konkurssin julistamisesta. Kun konkurssi oli julistettu 7.4.1999 ja kanne nostettu 21.3.2001, kanne oli nostettu määräajassa.\n        Käräjäoikeus katsoi lausumillaan perusteilla, että Viron konkurssilain mukaiset edellytykset panttauksen peräytymiselle täyttyivät.\n        Koska kommandiittiyhtiö oli ehtinyt myydä pantiksi saamansa nahat eteenpäin, kommandiittiyhtiön oli Viron konkurssilain 42 §:n mukaan hyvitettävä konkurssipesälle nahkojen arvo. Nahkojen arvo oli Viron esineoikeuslain 29 §:n nojalla niiden käypä arvo, joksi käräjäoikeus tässä tapauksessa katsoi kommandiittiyhtiön 10.3.1999 hyväksymän nahkojen arvon 47 538,38 euroa.\n        Mainituilla perusteilla käräjäoikeus peräytti panttauksen sekä velvoitti A:n ja sen vastuunalaisen yhtiömiehen B:n yhdessä suorittamaan konkurssipesälle 47 538,38 euroa korkoineen.\n        Asian on ratkaissut käräjätuomari Jorma Isotalo.\n      \n      \n        Vaasan hovioikeuden tuomio 6.7.2004\n        A ja B valittivat hovioikeuteen.\n        Hovioikeus totesi, että ensisijaisesti kysymys oli siitä, oliko takaisinsaantikanne konkurssipesään pantin peräyttämistä koskevassa asiassa ratkaistava pantin sijaintimaan Suomen lain mukaan vai konkurssimaan Viron lain mukaan.\n        Hovioikeuden mukaan kansainvälisessä konkurssissa itse konkurssimenettelyssä sovelletaan konkurssimaan lakia. Konkurssimenettelyyn saattaa kuitenkin liittyä myös sellaisia aineellisoikeudellisia kysymyksiä kuten esimerkiksi esineoikeuksien sitovuus takaisinsaantiasiassa, jolloin on erikseen harkittava, minkä maan lakia on sovellettava.\n        Asiassa oli kysymys takaisinsaannista konkurssipesään pantin peräyttämistä koskevassa asiassa. Riidatonta oli, että virolainen yhtiö oli asetettu konkurssiin Virossa. Yhtiö oli pantannut A:lle ja B:lle velkansa vakuudeksi 2 664 kappaletta ketunnahkoja. Yhtiö oli luovuttanut nahat kommandiittiyhtiölle ja B:lle, jotka olivat saaneet ne haltuunsa ja säilyttäneet niitä Suomessa. Lopuksi kommandiittiyhtiö ja B olivat myyneet nahat Suomessa. Asiassa oli näin ollen tehtävä valinta panttina olleiden esineiden sijaintipaikan ja konkurssimaan lain välillä.\n        Hovioikeus katsoi, että konkurssimaan laki määräsi sen, mitä omaisuutta konkurssin piiriin kuului, mutta yleisesti kansainvälisessä oikeudessa hyväksytyn ja vallitsevan käytännön mukaan esineisiin kohdistuvat oikeudet määräytyivät esineen sijaintipaikan lain mukaan. Panttauksella oli riidattomasti kiinteä liittymä Suomeen.\n        Näillä perusteilla hovioikeus katsoi, koska asiassa oli kysymys panttauksen oikeusvaikutuksista velkojatahoon nähden, että lainvalinta oli ratkaistava omaisuuden sijaintipaikan mukaan. Hovioikeus päätyi siihen, että asiassa oli sovellettava Suomen lakia.\n        Asiassa sovellettavan takaisinsaannista konkurssipesään annetun lain 24 §:n 1 momentin mukaan takaisinsaantikanne oli pantava vireille kuuden kuukauden kuluttua paikalletulopäivästä ja joka tapauksessa kolmen kuukauden kuluessa siitä, kun konkurssipesä havaitsi takaisinsaannin tai sen olisi pitänyt se havaita.\n        Kanne oli tullut vireille 19.3.2001. Konkurssihakemus virolaisessa tuomioistuimessa oli tehty 10.3.1999, ja konkurssi oli julistettu 7.4.1999. Hovioikeus katsoi, kuten käräjäoikeuskin käsittelyratkaisussaan 14.1.2002, jonka osalta ei ollut valitettu, että oli selvää, että kanne oli Suomen lain mukaan nostettu liian myöhään.\n        Hovioikeus kumosi käräjäoikeuden tuomion ja hylkäsi kanteen.\n        Asian ovat ratkaisseet hovioikeuden jäsenet Olli Varila, Raimo Risku ja Osmo Hänninen. Esittelijä Maija Hakkarainen-Ylänkö.\n      \n    \n    \n      Muutoksenhaku Korkeimmassa oikeudessa\n      X:n konkurssipesälle myönnettiin valituslupa.\n      Valituksessaan konkurssipesä vaati, että hovioikeuden tuomio kumotaan ja asia jätetään käräjäoikeuden tuomion varaan.\n      A ja B antoivat pyydetyn vastauksen sekä Korkeimman oikeuden varattua tilaisuuden täydentää vastausta pantattujen ketunnahkojen arvoa koskevalta osalta vastauksen täydennyksen.\n    \n    \n      Korkeimman oikeuden ratkaisu\n      \n        Perustelut\n        Asian tausta\n        1. Suomalainen A oli toimittanut turkistarhausta harjoittaneelle virolaiselle X:lle muun muassa eläinrehun raaka-aineita. Kommandiittiyhtiö ja X olivat 12.6.1998 sopineet, että kommandiittiyhtiö antoi X:lle tavaraluottoa 300 000 markkaa ja että viimeksi mainittu panttasi luoton vakuudeksi 1 500 hopeaketun nahkaa. Sopimusta oli 24.1.1999 täydennetty uudella sopimuksella. Sen mukaan X panttasi luoton vakuudeksi vielä 1 000 hopeaketun nahkaa. Ketunnahat, joita oli pantattu loppujen lopuksi 2 664 kappaletta, oli luovutettu 29.12.1998 ja 27.1.1999 kommandiittiyhtiölle, joka oli saanut ne haltuunsa ja säilyttänyt niitä Suomessa aina siihen asti, kunnes ne oli vuosien 2000 ja 2001 aikana myyty Suomessa.\n        2. X on 11.3.1999 tehnyt konkurssihakemuksen virolaiselle tuomioistuimelle. Konkurssimenettely on aloitettu 18.3.1999 ja konkurssi julistettu 7.4.1999.\n        3. X:n konkurssipesä on vaatinut Seinäjoen käräjäoikeudessa 19.3.2001 vireille panemassaan kanteessa muun muassa edellä kerrottujen panttausten peräyttämistä sekä kommandiittiyhtiön ja B:n velvoittamista korvaamaan nahkojen arvo. Konkurssipesä on katsonut, että asia oli ratkaistava Viron lain mukaan, koska konkurssimenettely oli aloitettu Virossa.\n        4. Kommandiittiyhtiö ja B ovat katsoneet, että asiaan tuli soveltaa panttiesineen sijaintimaan Suomen lakia.\n        5. Korkeimmassa oikeudessa on ensin kysymys siitä, onko virolaisen X:n konkurssipesän takaisinsaantikanne pantin peräyttämiseksi konkurssipesään ratkaistava Viron lain mukaan vai pantin sijaintimaan eli Suomen lain mukaan.\n        Sovellettavan lain valinta\n        6. Suomen kirjoitettuun lakiin ei sisälly säännöksiä, jotka koskisivat takaisinsaantikanteeseen sovellettavaa lakia nyt esillä olevan kaltaisessa tapauksessa, joka ei kuulu Suomen, Tanskan, Islannin, Norjan ja Ruotsin kesken Kööpenhaminassa 7.11.1933 tehdyn, konkurssia koskevan sopimuksen (pohjoismainen konkurssisopimus, saatettu voimaan lailla 333/1934) alaan eikä 31.5.2002 voimaan tulleen maksukyvyttömyysmenettelyistä annetun neuvoston asetuksen (EY) N:o 1346/2000 (maksukyvyttömyysasetus) alaan. Asiasta ei myöskään ole Korkeimman oikeuden ennakkoratkaisuja.\n        7. Kysymys sovellettavasta laista on näin ollen ratkaistava Suomen kansainvälisessä yksityisoikeudessa noudatettavien yleisten periaatteiden mukaan. Näitä periaatteita ilmentävät myös pohjoismainen konkurssisopimus ja maksukyvyttömyysasetus.\n        8. Pohjoismaisen konkurssisopimuksen 1 artiklan 2 kappaleen mukaan takaisinsaantia konkurssipesään koskevassa asiassa sovelletaan sen sopimusvaltion lakia, jossa konkurssi on alkanut. Maksukyvyttömyysasetuksen 4 artiklan 2 kappaleen m kohdan mukaan kuuluvat velkojia vahingoittavien oikeustointen mitättömyys, pätemättömyys ja peräytyminen niihin asioihin, jotka erityisesti määräytyvät maksukyvyttömyysmenettelyn aloittamisvaltion lain mukaan.\n        9. Kanteessaan X:n konkurssipesä on vaatinut panttausten peräyttämistä, koska panttaukset oli tehty tiettynä aikana ennen konkurssin alkamista ja koska yhtiö ei tuona aikana ollut ainakaan merkittävässä määrässä maksanut muita velkojaan. Kanteessa on toisin sanoen vaadittu sinänsä pätevien panttauksien peräyttämistä eli julistamista tehottomiksi konkurssipesään nähden, koska ne oli tehty vähän ennen konkurssin alkamista ja koska ne loukkasivat X:n velkojien oikeuksia. Kanteessa ei siis ole kysymys siitä, että konkurssipesä olisi väittänyt panttauksia pätemättömäksi esimerkiksi nahkojen hallussapitoon liittyvien näkökohtien perusteella. Näin ollen kanteessa on kysymys konkurssioikeudellisesta takaisinsaannista eikä panttauksen pätevyydestä. Tähän takaisinsaantikanteeseen on sovellettava konkurssimenettelyn aloittamisvaltion lakia.\n        10. Koska määräajat kuuluvat olennaisena osana takaisinsaannin edellytyksiin, on konkurssimenettelyn aloittamisvaltion laki ratkaiseva myös määräaikojen osalta.\n        11. Konkurssivelkojien suojaksi on olemassa periaatteita, joiden perusteella pantinhaltija voi tietyissä tapauksissa vedota takaisinsaantia vastaan sen valtion lakiin, jossa panttiesine sijaitsee. Tässä tapauksessa kysymys on Suomeen toimitetuista panttiesineistä. Korkein oikeus toteaa, että Suomessa poikkeaminen konkurssimenettelyn aloittamisvaltion lain soveltamisesta voi kansainvälisen yksityisoikeuden yleisten periaatteiden mukaan tulla kysymykseen vain joissakin Suomen oikeusjärjestyksen perusteiden vastaisissa erityistapauksissa. Nyt ei ole kysymys sellaisesta tapauksesta.\n        12. Näillä perusteilla Korkein oikeus katsoo, että takaisinsaantikanteeseen on sovellettava Viron lakia.\n        Asian ratkaiseminen Korkeimmassa oikeudessa\n        13. Kommandiittiyhtiön ja B:n täydennettyä Korkeimman oikeuden pyynnöstä vastaustaan pantattujen ketunnahkojen arvon osalta on ilmeistä, ettei ratkaisun tekemiseen vaikuttava oikeudenkäyntiaineisto muuttuisi, jos asia palautettaisiin hovioikeuteen. Tämän vuoksi ja viivytyksen välttämiseksi Korkein oikeus on ottanut asian välittömästi ratkaistavakseen.\n        Takaisinsaannin edellytykset Viron lain mukaan\n        14. Käräjäoikeus on perustanut panttauksen peräytymisen hyväksyvän ratkaisunsa kanteen mukaisesti Viron lainsäädäntöön, josta konkurssipesä on toimittanut käräjäoikeudelle laajahkoa selvitystä, lähinnä säädöstekstejä käännöksineen. Tätä selvitystä ei ole riitautettu.\n        15. Tähän nähden Korkein oikeus hyväksyy käräjäoikeuden päätelmät Viron lain sisällöstä ja siitä, että Viron lakia sovellettaessa panttaus peräytyy.\n        Nahkojen arvo\n        16. Kommandiittiyhtiö ja B ovat katsoneet, että nahkojen käypä arvo on käräjäoikeuden tuomitseman 47 538,38 euron sijasta 8 513 euroa tai enintään 42 552,25 euroa. Kantansa tueksi kommandiittiyhtiö ja B ovat viitanneet Viron esineoikeuslakiin ja Viron paikallisilla markkinoilla vallitsevaan hintatasoon.\n        17. Asiassa esitetyn, 10.3.1999 päivätyn kuitin mukaan kommandiittiyhtiö on kuitannut saaneensa X:ltä 2 664 ketunnahkaa, joiden arvo on ollut yhteensä 47 538,38 euroa. Lopullisen tullausilmoituksen 11.3.1999 mukaan nahkojen arvo on ollut sama. Korkein oikeus katsoo, että sanottua määrää on pidettävä nahkojen arvona.\n        Korkeimman oikeuden johtopäätös\n        18. Mainituilla perusteilla Korkein oikeus päätyy samaan lopputulokseen kuin käräjäoikeus.\n      \n      \n        Tuomiolauselma\n        Hovioikeuden tuomio kumotaan. Asia jätetään käräjäoikeuden tuomion lopputuloksen varaan.\n        Asian ovat ratkaisseet oikeusneuvokset Riitta Suhonen, Kari Kitunen, Gustav Bygglin, Pertti Välimäki ja Timo Esko. Esittelijä Satu Saarensola.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "2006-12-22"
  ],
  "contributor": [
    "http://data.finlex.fi/person/12127fb9",
    "http://data.finlex.fi/person/9b47be2b",
    "http://data.finlex.fi/person/4e23c80f",
    "http://data.finlex.fi/person/c83c8e17",
    "http://data.finlex.fi/person/bd15e96e"
  ],
  "judgmentNumber": [
    "108"
  ],
  "date": [
    "2006-11-02"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:2006:108"
  ],
  "year": [
    "2006"
  ],
  "description": [
    "http://data.finlex.fi/voc/kko/fin/65a66102",
    "http://data.finlex.fi/voc/kko/swe/eb0f3525",
    "http://data.finlex.fi/voc/kko/swe/466a9438",
    "http://data.finlex.fi/voc/kko/fin/c4f065cb",
    "http://data.finlex.fi/voc/kko/fin/dd1be771",
    "http://data.finlex.fi/voc/kko/swe/17fac214",
    "http://data.finlex.fi/voc/kko/swe/a9591291",
    "http://data.finlex.fi/voc/kko/fin/a9f9a20b"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "contributor": {
      "@id": "dcterms:contributor",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}