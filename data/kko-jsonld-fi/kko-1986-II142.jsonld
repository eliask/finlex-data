{
  "@id": "sfecli:kko/1986/II142",
  "languageVersion": [
    {
      "@id": "sfecli:kko/1986/II142/fin",
      "title_fi": [
        "KKO:1986-II-142"
      ],
      "abstract_fi": [
        "\n    Norjalainen yhtiö A oli toiminut suomalaisen vaatealan yrityksen B:n kauppa-agenttina Norjassa vajaan kolmen vuoden ajan, minkä jälkeen B oli irtisanonut sopimuksen päättymään kolmen kuukauden kuluttua irtisanomisesta. Sopimuksen voimassaoloaikana A oli luonut myyntiverkoston B:n tuotteille ja hankkinut lukuisia uusia asiakkaita. Myynti oli jatkunut edustussopimuksen lakkaamisen jälkeen kahden A:n palveluksessa sitä ennen olleen myyntimiehen toimiessa B:n kauppaedustajina. Näin ollen oli ilmeistä, että edustussopimuksen voimassaoloajan jälkeen tapahtuneeseen myyntiin oli myötävaikuttanut A:n toiminta edustussopimuksen voimassa ollessa. A:lla oli siten Norjan komissiolain 68 §:n 2 momentin mukaan oikeus jälkiprovisioon. Koska selvitystä sen suuruudesta ei ollut esitetty, määrä oli vahvistettava sanotun pykälän 3 momentin mukaan eli siten, että se vastasi kolmen kuukauden provisiota sopimuksen viimeisen voimassaolovuoden kuukausiprovisioiden keskimäärän mukaan laskettuna. (Norjan komissiolain 68 § on samansisältöinen kuin Suomen kauppaedustajista annetun lain 10 §).\n  "
      ],
      "hasFormat": {
        "@id": "sfecli:kko/1986/II142/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Lahden raastuvanoikeudessa\n        Norcon A/S on Tuomisen Puku Oy:lle 18.3.1981 tiedoksi toimitetun haasteen nojalla kertonut, että Norcon A/S oli toiminut Tuomisen Puku Oy:n kauppa-agenttina Norjassa syksystä 1977 lähtien asianosaisten tekemän suullisen sopimuksen perusteella. Norcon A/S oli työskennellyt Norjan markkinoilla tuomisen Puku Oy:n tuotteiden myynnin edistämiseksi erittäin aktiivisesti uhraten edustukseen huomattavan määrän kustannuksia ja henkilöresursseja. Tuloksellisen myyntityön seurauksena Tuomisen Puku Oy:n tuotteiden myynti Norjaan oli kehittynyt varsin suotuisasti myynnin ollessa vuonna 1978 2.200.000, vuonna 1979 5.200.000 ja vuonna 1980 5.700.000 Norjan kruunua. Norcon A/S oli hankkinut Tuomisen Puku Oy:lle runsaasti uusia asiakkaita sekä luonut sille hyvät myyntikanavat Norjaan, mistä Tuomisen Puku Oy oli saanut jatkuvaa hyötyä.\n        Norcon A/S:n edustajat olivat olleet 29.4.1980 Lahdessa neuvottelemassa Tuomisen Puku Oy:n kanssa eräistä maksamattomista provisioista, joihin Norcon A/S oli oikeutettu, ja yhteistoiminnan jatkamisesta. Tässä neuvottelussa oli todettu yksimielisesti, että Tuomisen Puku Oy oli jättänyt perusteettomasti suorittamatta vuoden 1979 aikana vahvistetuista tilauksista provisioina 113.130 Norjan kruunua 64 äyriä, ja oli sovittu, että Tuomisen Puku Oy maksaa Norcon A/S:lle korvauksena näistä provisioista 30.000 Norjan kruunua ja että sopimuskausi jatkuu tämän jälkeen ainakin yhden vuoden. Nimenomaisesta sopimuksesta huolimatta Tuomisen Puku Oy oli sopimusta törkeästi rikkoen 30.5.1980 päivätyllä kirjeellä irtisanonut agenttisopimuksen päättymään 31.8.1980. Koska Tuomisen Puku Oy oli näin yksipuolisesti irtisanonut määräaikaseksi tarkoitetun sopimuksen, Norcon A/S ei ollut velvollinen tyytymään 29.4.1980 tehtyyn sopimukseen, jolla yhtiö oli luopunut sanotuista provisiosaatavista 30.000 Norjan kruunua ylittävältä osalta.\n        Erästä yhtiötä lukuun ottamatta oli provisio Tuomisen Puku Oy:n tuotteiden myynnistä ollut 10 prosenttia. Myyntihinnat olivat perustuneet siihen, että asiakkaat saivat alennusta 10 prosenttia ja että provisio laskettiin nettomäärästä. Syyskauden 1980 myynnistä Tuomisen Puku Oy oli omavaltaisesti ja perusteettomasti alentanut provision eräiden asiakkaiden osalta syrjäyttäen näin sopimukseen perustuvat Norcon A/S:n oikeudet. Tuomisen Puku Oy oli siten tältä osin jättänyt suorittamatta Norcon A/S:lle provisiona 12.324 Norjan kruunua.\n        Koska kyseinen myyntityö oli tapahtunut Norjassa, agenttisopimukseen oli sovellettava Norjan lainsäädäntöä. Norjan komissiolain 68 §:n, joka oli asiallisesti samansisältöinen kuin Suomen kauppaedustajalain 10 §, oikeutti agentin jälkiprovisioon silloin kun myyntisopimuksen aikaansaannin voitiin katsoa johtuneen agentin työstä edustussopimuksen voimassaoloaikana. Koska agentin oli mahdotonta osoittaa päämiehen kirjanpidosta ne yksittäiset tilaukset, jota olivat johtuneet agentin sopimusaikana tapahtuneesta työstä, oli jälkiprovision määrä vahvistettava harkinnan perusteella kiinnittämällä erityistä huomiota siihen, oliko agentti hankkinut päämiehelle uusia asiakkaita, miten edustettavien tuotteiden myynti oli sopimusaikana kehittynyt, agentin toiminnan aktiivisuuteen yleensä sekä agentille aiheutuneisiin myyntikustannuksiin ynnä muihin tekijöihin. Tässä tapauksessa, jossa agentin toiminta oli ollut varsin menestyksellistä, mitä osoittivat vuodesta toiseen kohonneet myyntiluvut ja lukuisat agentin hankkimat uudet asiakassuhteet, agentti oli Norcon A/S:n käsityksen mukaan oikeutettu sopimuksen viimeisen voimassaolovuoden provisiotuloja vastaavaan jälkiprovisioon.\n        Esittämänsä perusteella Norcon A/S on vaatinut Tuomisen Puku Oy:n velvoittamista suorittamaan provisioina vuodelta 1979 83.130 Norjan kruunua 64 äyriä 6 prosentin korkoineen 1.6.1980 lukien ja syyskaudelta 1980 12.324 Norjan kruunua lain mukaisine korkoineen haasteen tiedoksiantamisesta sekä jälkiprovisiona sopimuksen viimeisen voimassaolovuoden provisiotuloja vastaavan määrän 600.000 Norjan kruunua lain mukaisine korkoineen haasteen tiedoksiantamisesta. Norcon A/S on lisäksi vaatinut korvausta oikeudenkäyntikuluistaan.\n      \n      \n        Vastaus ja vastakanne\n        Tuomisen Puku Oy on kiistänyt Norcon A/S:n kanteen. Norcon A/S:n kanteessa kerrotussa neuvottelussa 29.4.1980 asianosaiset olivat sopineet, että Norcon A/S:lle vuodelta 1979 tulevan provision määrä oli 30.000 Norjan kruunua eikä edustussopimuksen pidentäminen ollut tämän sopimuksen ehtona. Vuoden 1980 syyskauden provisiot oli laskettu Norcon A/S:n ehdottamalla tavalla eikä Norcon A/S ollut reklamoinut tilityksiä vastaan. Norcon A/S ei ollut näyttänyt, että edustussopimuksen voimassaoloajan jälkeen olisi syntynyt sellaisia myyntisopimuksia, joiden aikaansaamiseen Norcon A/S olisi myötävaikuttanut Suomen kauppaedustajista annetun lain 10 §:n tarkoittamalla tavalla, mitä lakia oli sovellettava asianosaisten väliseen suhteeseen.\n        Tuomisen Puku Oy on Norcon A/S:lle 9.10.1981 tiedoksi toimituttamansa haasteen nojalla lausunut saaneensa toukokuussa 1980 tietää, että Norcon A/S oli menetellyt tavalla, joka ei ollut soveliasta kauppa-agentin ja päämiehen välisissä suhteissa ja joka muodosti raskaan sopimusrikkomuksen. Norcon A/S oli heti liikesuhteen alkuvaiheessa kopioinut erään menestyksellisen housumallin ja valmistuttanut sitä saman tyyppisestä kankaasta Portugalissa. Sen jälkeen housuja oli myyty Norcon A/S:n merkillä yhtiön omaan lukuun samoilla markkinoilla, joilla Norcon A/S:n olisi tullut edistää Tuomisen Puku Oy:n tuotteiden myyntiä. Seurauksena oli ollut Tuomisen Puku Oy:n housujen myynnin tuntuva lasku keväällä 1980. Samoihin aikoihin eli syksyllä 1979 Norcon A/S oli luovuttanut toiselle päämiehelleen, englantilaiselle Albion nimiselle yhtiölle Tuomisen Puku Oy:n valmistetta olevan vaalean puvun, joka oli Norcon A/S:n hallussa esittelytarkoituksessa. Tiettävästi tarkoituksena oli ollut antaa Albionin tutkia, voiko se valmistaa pukua Norcon A/S:lle halvemmin kustannuksin. Tuomisen Puku O:n tiedossa ei ollut, oliko Albion ryhtynyt tuota pukua valmistamaan. Edellä mainituilla tavoilla Norcon A/S oli Tuomisen Puku Oy:ltä lupaa tiedustelematta taikka Tuomisen Puku Oy:lle edes ilmoittamatta ryhtynyt toimenpiteisiin kopioidakseen ja käyttääkseen kapallisesti hyväkseen Tuomisen Puku Oy:n kehittämiä malleja. Menettelyä oli kauppa-agentin ja päämiehen välisissä suhteissa pidettävä erittäin tuomittavana.\n        Tämän vuoksi Tuomisen Puku Oy on vaatinut vahvistettavaksi, että Norcon A/S oli mallien kopioimisella ja siihen tähtäävällä muulla toiminnallaan siinä määrin rikkonut yhtiöiden välistä sopimusta, että Tuomisen Puku Oy:lle oli syntynyt oikeus välittömästi ilman irtisanomisaikaa purkaa sopimus ja että Norcon A/S oli sopimusrikkomuksensa johdosta menettänyt oikeutensa jälkiprovisioon. Lisäksi Tuomisen Puku Oy on vaatinut Norcon A/S:n velvoittamista suorittamaan Tuomisen Puku Oy:lle vahingonkorvaukseksi kilpailutoimenpiteistään johtuneesta Tuomisen Puku Oy:n tuotteiden myynnin vähenemisestä 120.000 markkaa. Tuomisen Puku Oy on vielä vaatinut korvausta oikeudenkäyntikuluistaan.\n      \n      \n        Raastuvanoikeuden päätös 22.1.1982\n        Raastuvanoikeus on katsonut selvitetyksi, että Norcon A/S, joka oli erikoistunut valmisvaatteiden myyntiin, oli syksystä 1977 lähtien toiminut valmisvaatteita valmistavan Tuomisen Puku Oy:n kauppa-agenttina norjassa. Norcon A/S:lla oli ollut yksinoikeus Tuomisen Puku Oy:n tuotteiden myymiseen Norjassa. Tämän myynnin määrä oli ollut vuonna 1978 1.800, vuonna 1979 5.000.000 ja vuonna 1980 5.700.000 Norjan kruunua. Agenttisopimus oli ollut suullinen ja voimassa toistaiseksi. Tuomisen puku Oy oli 30.5.1980 päivätyllä kirjeellä irtisanonut sopimuksen päättymään 31.8.1980.\n        Nimenomaisen lakiviitauksen puuttuessa asianosaisten välisiä suhteita selvitettäessä oli asian laatu huomioiden sovellettava sen maan lainsäädäntöä ja lähinnä Norjan komissiolakia.\n        Asianosaisten välisessä neuvottelussa 29.4.1980 oli sovittu, että vaikka Tuomisen Puku Oy oli velkaa Norcon A/S:lle maksamattomista provisioista vuodelta 1979 113.130 Norjan kruunua 64 äyriä, tämän velan määrä alennettiin 30.000 Norjan kruunuksi sitä vastaan, että asianosaisten välinen agenttisuhde jatkui vähintään vuoden eteenpäin. Kun Tuomisen Puku Oy tästä huolimatta oli irtisanonut sopimuksen näyttämättä siihen pätevää syytä, Norcon A/S:lla oli oikeus saada Tuomisen Puku Oy:ltä tuo maksamatta oleva provisio vuodelta 1979 eli 83.130 Norjan kruunua 64 äyriä. Kun provisio oli erääntynyt maksettavaksi kerrottua sopimusta tehtäessä, Norcon A/S oli oikeutettu saamaan provisiolle koron 1.6.1980 alkaen.\n        Norcon A/S:lla oli oikeus asianosaisten keskeisen sopimuksen mukaan saada provisiona Tuomisen Puku Oy:n tuotteiden myynnistä 10 prosenttia myyntihinnasta kanteessa mainituin poikkeuksin. Tuomisen Puku Oy oli kuitenkin Norcon A/S:n syksyn 1980 myynnin osalta omavaltaisesti ja perusteettomasti sopimuksen syrjäyttäen alentanut Norcon A/S:n provisioita eräiden asiakkaiden osalta. Norcon A/S:n näin saamatta jääneiden provisioiden määrä oli 12.324 Norjan kruunua, mikä summa tuomisen Puku Oy oli velvollinen Norcon A/S:lle suorittamaan.\n        Huomioiden asianosaisten välisen sopimuksen kestoajan, Norcon A/S:n perustavaa laatua olevan toiminnan myyntiverkoston luomiseksi, yhtiön Tuomisen Puku Oy:lle hankkimien uusien asiakkaiden lukuisuuden sekä Norcon A/S:n välittämän myynnin jatkuvan voimakkaan kehittymisen ja kasvun Norcon A/S oli oikeutettu vaatimaan Tuomisen Puku Oy:ltä Norjan komissiolain 68 §:n mukaisen jälkiprovision. Tämän provision määräksi oli arvioitava 350.000 Norjan kruunua.\n        Tuomisen Puku Oy ei ollut näyttänyt, että Norcon A/S olisi mallien kopioimisella ja siihen tähtäävällä toiminnalla rikkonut asianosaisten keskeisen sopimuksen huomioiden tässä suhteessa erityisesti, että valmisvaatteiden mallit joka puolella maailmaa ovat hyvin paljon samanlaiset. Näin ollen Norcon A/S ei ollut velvollinen suorittamaan Tuomisen Puku Oy:lle vahingonkorvausta.\n        Edellä kerrotun perusteella raastuvanoikeus on, hyläten Norcon A/S:n kanteen enemmälti ja Tuomisen Puku Oy:n kanteen kokonaisuudessaan näyttämättömänä, velvoittanut Tuomisen Puku Oy:n maksamaan Norcon A/S:lle 83.130 Norjan kruunua 64 äyriä 6 prosentin korkoineen 1.6.1980 alkaen sekä 12.324 Norjan kruunua ja 350.000 Norjan kruunua eli yhteensä 362.324 Norjan kruunua 5 prosentin korkoineen haastepäivästä 18.3.1981 alkaen, kaikki määrät joko Norjan rahassa tai maksupäivän kurssin mukaan laskettuna Suomen rahassa, sekä korvaamaan Norcon A/S:n oikeudenkäyntikulut kohtuullisiksi harkituilla 30.000 markalla.\n      \n    \n    \n      VAATIMUKSET HOVIOIKEUDESSA\n      Norcon A/S ja Tuomisen Puku Oy ovat valittamalla hakeneet muutosta raastuvanoikeuden päätökseen. Norcon A/S on vaatinut kanteensa hyväksymistä kokonaisuudessaan sekä lisäksi, että Tuomisen Puku Oy:n maksettaviksi tuomittujen määrien korko korotetaan Norjan lain edellyttämäksi 15 prosentiksi ja että Tuomisen Puku Oy velvoitetaan korvaamaan yhtiön oikeudenkäyntikulut hovioikeudessa.\n      Tuomisen Puku Oy on vaatinut raastuvanoikeuden päätöksen kumoamista sekä Norcon A/S:n kanteen hylkäämistä ja oman kanteensa hyväksymistä. Lisäksi Tuomisen Puku Oy on voidakseen kuulustuttaa nimeämiään henkiöitä todistajina jutussa pyytänyt suullisen käsittelyn järjestämistä hovioikeudessa sekä muutoksenhakemukseensa liittänyt yksityisluontoisen kirjallisen kertomuksen. Tuomisen Puku Oy on toimittanut hovioikeuteen 26.1.1983 eli muutoksenhakemuksen ja vastauksen antamiselle säädettyjen määräaikojen jälkeen erään kirjoituksen liitteineen.\n      \n        Kouvolan hovioikeuden tuomio 17.10.1984\n        Hovioikeus on hylännyt Tuomisen Puku Oy:n vaatimuksen suullisen käsittelyn toimittamisesta hovioikeudessa asian selvitettyyn tilaan nähden aiheettomana ja huomioon ottaen, että hovioikeudelle tarjottu lisäselvitys olisi vaikeuksitta ollut annettavissa jo raastuvanoikeudessa. Hovioikeus on jättänyt muutoksenhakemukseen liitetyn yksityisluontoisen kertomuksen huomiotta ja katsonut, ettei Tuomisen Puku Oy:n määräaikojen jälkeen saapuneen kirjoituksen huomioon ottamiselle ole ollut erityisiä syitä.\n        Norcon A/S:n saataville raastuvanoikeudessa tuomittujen korkojen korottamisvaatimus 15 prosentiksi on vasta hovioikeudessa esitettynä oikeudenkäymiskaaren 14 luvun 2 §:n 2 momentin nojalla jätetty tutkimatta.\n        Pääasian osalta hovioikeus on lausunut, että Norcon A/S:n toimiessa Tuomisen Puku Oy:n tuotteiden myyjänä Norjassa oli myyntityön hoitanut pääasiassa kaksi myyntimiestä. Mainitut myyntimiehet olivat irtisanoutuneet Norcon A/S:n palveluksesta ja ryhtyneet hoitamaan Tuomisen Puku Oy:n tuotteiden myyntiä Norjassa yhtiöiden välisen myyntisopimuksen päätyttyä raastuvanoikeuden päätöksessä kerrotuin tavoin. Näiden myyntimiesten ryhdyttyä jatkamaan Tuomisen Puku Oy:n tuotteiden myyntiä Norjassa Tuomisen Puku Oy:llä oli entistä parempi mahdollisuus edelleen käyttää hyväkseen Norcon A/S:n luomaa myyntiverkostoa ja sen kautta hankittuja asiakassuhteita sekä jo saavutettuja markkinoita tuotteidensa myynnissä Norjassa. Tämän vuoksi hovioikeus on katsonut, ettei ollut syytä muuttaa raastuvanoikeuden päätöksen lopputulosta pääasian osata.\n        Hovioikeus on korottanut Tuomisen Puku Oy:n Norcon A/S:lle maksettavaksi tuomitun oikeudenkäyntikulukorvauksen 35.000 markaksi ja velvoittanut Tuomisen Puku Oy:n korvaamaan Norcon A/S:n vastauskulut hovioikeudessa 1.000 markalla.\n      \n    \n    \n      MUUTOKSENHAKU KORKEIMMASSA OIKEUDESSA\n      Norcon A/S on uudistanut vaatimuksensa Tuomisen Puku Oy:n maksettaviksi tuomittujen määrien koron korottamisesta 15 prosentiksi. Tuomisen Puku Oy on vaatinut, että juttu palautetaan hovioikeuteen todistajien kuulemista varten tai että Norcon A/S:n kanne hylätään ja Tuomisen Puku Oy:n kanne hyväksytään.\n      Korkein oikeus on 28.11.1984 määrännyt, että hovioikeuden tuomion jo alkanutta täytäntöönpanoa ei ollut toistaiseksi jatkettava. Valituslupa on myönnetty 5.2.1985. Asianosaiset ovat vastanneet toistensa muutoksenhakemuksiin.\n    \n    \n      KORKEIMMAN OIKEUDEN RATKAISU\n      \n        Käsittelyratkaisu\n        Korkein oikeus hylkää jutun palauttamista koskevan vaatimuksen asian selvitettyyn tilaan nähden aiheettomana.\n      \n      \n        Pääasiaratkaisun perustelut\n        Jutussa on jäänyt näyttämättä, että hovioikeuden tuomiossa mainitussa neuvottelussa 29.4.1980 olisi sovittu muuta kuin että Norcon A/S luopui vaatimasta provisiota vuonna 1979 toimittamatta jääneistä tilauksista 30.000 Norjan kruunua ylittävältä osalta ja että edustussopimus jatkui toistaiseksi. Kun Tuomisen Puku Oy kuitenkin on irtisanonut sopimuksen jo 30.5.1980, Norcon A/S:lla on oikeus vaatia sanotut vuoden 1979 provisiot täysimääräisinä. Norcon A/S on selvittänyt, että Tuomisen Puku Oy on hyväksynyt mainittuja tilauksia 863.007 kruunun 37 äyrin arvosta ja että Norcon A/S:lle näiden tilausten perusteella tuleva provisio on 84.400 kruunua 99 äyriä. Norcon A/S ei ole näyttänyt, että Tuomisen Puku Oy olisi velvollinen suorittamaan provisiota hyväksymättömistä tilauksista, eikä Tuomisen Puku Oy, että yhtiöllä olisi oikeus kieltäytyä maksamasta provisiota hyväksymistään tilauksista.\n        Norcon A/S on agenttisuhteen aikana alempien oikeuksien mainitsemalla tavalla edistänyt Tuomisen Puku Oy:n tuotteiden myyntiä. Myynti on jatkunut edustussopimuksen lakkaamisen jälkeen. On ilmeistä, että tämä myynti on osaksi johtunut Norcon A/S:n edustussopimuksen voimassaoloaikana tapahtuneesta myötävaikutuksesta. Norcon A/S:lla on siten Norjan komissiolain 68 §:n 2 momentin mukaan oikeus jälkiprovisioon. Koska selvitystä jälkiprovision suuruudesta ei ole esitetty, määrä on vahvistettava sanotun pykälän 3 momentin mukaan eli siten, että se vastaa kolmen kuukauden provisiota sopimuksen viimeisen voimassaolovuoden kuukausiprovisioiden keskimäärän mukaan laskettuna. Norcon A/S:n provisiot edustussopimuksen viimeisen voimassaolovuoden aikana ovat olleet noin 532.000 Norjan kruunua. Norcon A/S:lle tulevan jälkiprovision määrä on siten 133.000 Norjan kruunua.\n      \n      \n        Tuomiolauselma\n        Hovioikeuden tuomiota muutetaan siten, että vuodelta 1979 tuomitun provision määrä alennetaan 54.400 Norjan kruunuun 99 äyriin ja jälkiprovisio 133.000 Norjan kruunuun. Muilta osin hovioikeuden tuomio jää pysyväksi. Tuomisen Puku Oy:n on siten suoritettava Norcon A/S:lle 54.400 Norjan kruunua 99 äyriä 6 prosentin korkoineen 1.6.1980 lukien ja 145.324 Norjan kruunua 5 prosentin korkoineen 18.3.1981 lukien ja korvattava Norcon A/S:n oikeudenkäyntikulut 36.000 markalla.\n      \n      \n        Ratkaisuun osallistuneet: oikeusneuvokset Jalanko, Takala, af Hällström, Lindholm ja Aro\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1986:II142"
  ],
  "description": [
    "http://data.finlex.fi/voc/kko/fin/df284735",
    "http://data.finlex.fi/voc/kko/swe/e06576a1",
    "http://data.finlex.fi/voc/kko/swe/d28c69d3",
    "http://data.finlex.fi/voc/kko/fin/007ed083"
  ],
  "judgmentNumber": [
    "II142"
  ],
  "date": [
    "1986-01-08"
  ],
  "issued": [
    "1986-11-06"
  ],
  "creator": [
    "http://data.finlex.fi/common/KKO"
  ],
  "year": [
    "1986"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}