{
  "@id": "sfecli:kko/1984/II148",
  "languageVersion": [
    {
      "@id": "sfecli:kko/1984/II148/fin",
      "title_fi": [
        "KKO:1984-II-148"
      ],
      "abstract_fi": [
        "\n    Asunto-osakeyhtiön yhtiöjärjestyksen mukaan vastike määräytyi huoneistojen pinta-alojen perusteella siten, että liikehuoneistosta vastike tuli suorittaa puolitoistakertaisena ja sanottuun huoneistoon kuuluvasta kellaritilasta puolikertaisena verrattuna asuinhuoneistoista suoritettaviin vastikkeisiin. Yhtiöjärjestyksessä ei ollut määräystä siitä, miten yhtiölle veden jakelusta aiheutuneet kustannukset oli suoritettava. Käytännössä oli huoneistoissa kulutetusta vedestä peritty eri korvaus, joka oli asuinhuoneistojen osalta määräytynyt huoneistossa asuvien henkilöiden lukumäärän perusteella ja liikehuoneiston osalta vastannut suihkuttomista asuinhuoneistoista yhtä asukasta kohden perittyä vesimaksua.\n    Yhtiöjärjestystä oli ylimääräisessä yhtiökokouksessa muutettu siten, että liikehuoneistosta suoritettava vesimaksu määräytyi todellisen kulutuksen ja vesilaitoksen määräämän tariffin perusteella. Kokouksessa läsnäollut liikehuoneiston hallintaan oikeuttavien osakkeiden omistaja ei ollut vastustanut yhtiöjärjestyksen muuttamista. Kun tämä kuitenkin oli johtunut hänen erehdyksestään ja ymmärtämättömyydestään, hänen ei katsottu menettäneen OYL 9 luvun 17 §:n 1 momentin mukaista moitekanneoikeuttaan yhtiökokouksen päätöstä vastaan.\n    Yhtiökokouksen päätöstä ei pidetty sellaisena, että se OYL 9 luvun 15 §:n 1 momentin tai 16 §:n tahi AsOYL 8 §:n 1 momentin mukaan olisi edellyttänyt liikehuoneiston hallintaan oikeuttavien osakkeiden omistajan suostumusta.\n    Ään.\n  "
      ],
      "hasFormat": {
        "@id": "sfecli:kko/1984/II148/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Hannu ja Sirpa A:n kanne\n        Hannu A ja hänen vaimonsa Sirpa A olivat asunto-osakeyhtiö X:lle 27.2.1982 tiedoksi toimitetun haasteen nojalla ja kannetta kehittäessään Helsingin RO:ssa lausuneet, että yhtiö oli 1.12.1981 pitämässään ylimääräisessä yhtiökokouksessa pöytäkirjan mukaan päättänyt muuttaa yhtiöjärjestystään muun muassa siten, että 5 §:ään lisättiin määräys, jonka mukaan yhtiö perii osakkeenomistajilta yhtiövastikkeen lisäksi vesimaksun, jonka suuruus lasketaan asuinhuoneiston osalta eri perusteella kuin liikehuoneiston osalta. Yhtiöjärjestys muutetussa muodossaan merkitsi toisaalta osakkeenomistajien maksuvelvoitteiden lisäämistä yhtiötä kohtaan ja toisaalta eräille osakkeenomistajille epäoikeutettua etua toisten osakkeenomistajien kustannuksella. Osakeyhtiölain 9 luvun 15 §:n 1 momentin 2 kohdan mukaan päätös yhtiöjärjestyksen muuttamisesta siten, että jo annettujen osakkeiden osalta osakkeenomistajien maksuvelvoitteita yhtiötä kohtaan lisätään, vaati kaikkien osakkeenomistajien suostumuksen tai saman luvun 14 §:ssä säädetyn enemmistöpäätöksen lisäksi niiden osakkeenomistajien suostumuksen, joiden osakkeita muutos koski. Koska A:n puolisot, joiden omistamat osakkeet oikeuttivat liikehuoneiston hallintaan, eivät olleet antaneet suostumustaan edellä mainittuun päätökseen, jolla osakkeenomistajien ja etenkin heidän maksuvelvollisuuttaan yhtiöitä kohtaan oli lisätty, päätös oli osakeyhtiölain vastainen. A:n puolisot olivat lisäksi katsoneet, että kokouskutsussa oli ollut muotovirhe, koska siinä ei ollut mainittu yhtiöjärjestyksen muutoksen olennaista sisältöä.\n        Sen vuoksi A:n puolisot olivat vaatineet, että yhtiön 1.12.1981 pidetyssä ylimääräisessä yhtiökokouksessa tehty päätös yhtiöjärjestyksen muuttamisesta julistettaisiin pätemättömäksi sekä päätöksen täytäntöönpano kiellettäisiin ja yhtiö velvoitettaisiin korvaamaan heidän oikeudenkäyntikulunsa.\n      \n      \n        Yhtiön vastaus\n        Yhtiö oli vastustanut kannetta ja katsonut, että kokouskutsussa oli ilmoitettu yhtiöjärjestyksen muutoksen pääasiallinen sisältö liittämällä siihen yhtiöjärjestyksen muutosehdotus kokonaisuudessaan ja että A:n puolisot, jotka olivat olleet läsnä yhtiökokouksessa, eivät olleet vastustaneet kysymyksessä olevaa päätöstä. Yhtiö oli lisäksi vaatinut, että A:n puolisot velvoitettaisiin korvaamaan sen oikeudenkäyntikulut.\n      \n      \n        RO:n päätös 7.5.1982\n        RO oli katsonut oikeudelle esitetyistä kokouskutsuasiakirjoista käyneen ilmi, että kokouskutsussa oli mainittu yhtiökokouksessa käsiteltävän yhtiöjärjestyksen kokonaismuutosta ja että kokouskutsuasiakirjoihin oli liitetty yhtiöjärjestyksen muutosehdotus kokonaisuudessaan. Mainitun ehdotuksen 5 § sisälsi muun muassa lausuman yhtiökokouksen oikeudesta määrätä huoneistosta suoritettavasta vesimaksusta.\n        RO oli katsonut yhtiökokouksen kokouspöytäkirjasta edelleen käyneen ilmi, että A:n puolisot olivat olleet läsnä yhtiökokouksessa, jossa yhtiöjärjestys kokonaisuudessaan oli päätetty muuttaa ja samalla oli hyväksytty ehdotuksen 5 § sellaisenaan.\n        RO oli vielä todennut, että yhtiön vanhassa yhtiöjärjestyksessä ei ollut ollut mainintaa vesimaksusta.\n        Osakeyhtiölain 9 luvun 9 §:n 3 momentin mukaan kokouskutsussa oli, milloin asia koskee yhtiöjärjestyksen muuttamista, mainittava muutoksen pääasiallinen sisältö. RO oli katsonut, että kokouskutsussa oli mainittu ehdotus vesimaksun määräämisestä niin selväksi, että A:n puolisoiden oli pitänyt käsittää, mistä oli ollut kysymys.\n        Osakeyhtiölain 9 luvun 15 §:n 1 momentin mukaan yhtiöjärjestyksen muutos, jossa lisätään osakkeenomistajien maksuvelvollisuutta yhtiötä kohtaan, vaati kaikkien osakkeenomistajien suostumuksen. Koska A:n puolisot olivat olleet läsnä kanteen kohteena olevassa ylimääräisessä yhtiökokouksessa ja kokouspöytäkirjan mukaan päätös vesimaksusta oli ollut yksimielinen eivätkä he olleet muutoinkaan näyttäneet vastustaneensa yhtiöjärjestyksen puheena olevaa muutosta, RO oli katsonut, että kanteen kohteena oleva yhtiökokouksen päätös oli lainmukainen.\n        Tämän vuoksi RO oli hylännyt Hannu ja Sirpa A:n kanteen ja velvoittanut heidät yhteisvastuullisesti korvaamaan yhtiön oikeudenkäyntikulut asiassa 1.500 markalla.\n      \n      \n        Helsingin HO:n tuomio 31.5.1983\n        HO, jossa Hannu ja Sirpa A yhteisessä muutoksenhakemuksessaan kanteensa toistaen olivat vaatineet, että yhtiöjärjestyksen 5 §:n muutos julistettaisiin pätemättömäksi ja että yhtiö velvoitettaisiin korvaamaan heidän oikeudenkäyntikulunsa asiassa, sekä yhtiö vastannut muutoksenhakemukseen vaatien korvausta oikeudenkäyntikuluistaan, oli tuomiollaan jättänyt asian RO:n päätöksen varaan. HO oli velvoittanut Hannu ja Sirpa A:n yhteisvastuullisesti korvaamaan yhtiön oikeudenkäyntikulut HO:ssa 750 markalla.\n      \n    \n    \n      KORKEIN OIKEUS\n      Hannu ja Sirpa A yhteisesti pyysivät valituslupaa ja hakivat muutosta HO:n tuomioon. Lupa myönnettiin ja yhtiö antoi siltä hakemuksen johdosta pyydetyn vastauksen, jossa yhtiö vaati valituksen hylkäämistä ja vastauksen antamisesta aiheutuneiden kulujen korvaamista.\n      KKO t. lausui perusteluinaan:\n      Hannu ja Sirpa A:lle 1.12.1981 pidettyä ylimääräistä yhtiökokousta varten toimitetussa kokouskutsussa on kokouksessa käsiteltävänä asiana mainittu yhtiöjärjestyksen kokonaismuutos. Selvittämättä on kuitenkin jäänyt, että kokouskutsuasiakirjoihin olisi sisältynyt ehdotus uudeksi yhtiöjärjestykseksi taikka että yhtiöjärjestyksen muutoksen pääasiallinen sisältö olisi muulla tavoin mainittu kutsussa tai siihen liitetyissä asiakirjoissa. Kokouskutsusta voimassa olevaa osakeyhtiölain 9 luvun 9 §:n 3 momentin säännöstä on siten rikottu.\n      Yhtiökokouksessa läsnä ollut ja vaimoaan Sirpa A:ta valtakirjalla edustanut Hannu A ei kokouskutsun puutteellisuudesta huolimatta ole vastustanut yhtiöjärjestyksen muuttamista koskevan ehdotuksen käsittelemistä. Yhtiökokouksessa on siten osakeyhtiölain 9 luvun 10 §:n säännös huomioon ottaen voitu tehdä päätös uudesta yhtiöjärjestyksestä. Päätöstä yhtiöjärjestyksen 5 §:n muuttamisesta ei näin ollen voida julistaa pätemättömäksi kokouskutsun puutteellisuuden johdosta.\n      Yhtiön isännöitsijä on sanotussa yhtiökokouksessa pitänyt alustuksen uudesta yhtiöjärjestyksestä. Isännöitsijä ei kuitenkaan ole alustuksessaan erikseen käsitellyt vesimaksua koskevien määräysten ottamista yhtiöjärjestyksen 5 §:ään. Alustuksen jälkeen on eräistä yhtiöjärjestyksen tähän asiaan liittymättömistä kohdista käyty keskustelua ja ehdotusta on niiltä osin päätetty muuttaa. Hannu A ei ole osallistunut asiasta käytyyn keskusteluun eivätkä Hannu ja Sirpa A ole näyttäneet toteen väitettään siitä, että Hannu A olisi yhtiökokouksessa pyytänyt puheenvuoroa, jota yhtiökokouksen puheenjohtaja ei olisi hänelle myöntänyt. Yhtiöjärjestyksen muuttamisesta ei ole yhtiökokouksessa äänestetty. Hannu A on kuitenkin heti uudesta yhtiöjärjestyksestä päättämisen jälkeen tiedustellut yhtiökokouksen puheenjohtajalta, oliko myös vesimaksusta jo tehty päätös. Asiakirjoista on pääteltävissä, että Hannu A:n tarkoituksena on ollut omasta ja Sirpa A:n puolesta evätä suostumuksensa yhtiöjärjestyksen 5 §:n muuttamiselta. Hannu A:n menettely on siten johtunut erehdyksestä ja ymmärtämättömyydestä. Hannu ja Sirpa A eivät niin ollen ole menettäneet oikeuttaan osakeyhtiölain 9 luvun 17 §:n 1 momentin nojalla vaatia kanteessa tarkoitetun yhtiökokouksessa tehdyn päätöksen julistamista pätemättömäksi.\n      Yhtiön 7.12.1966 vahvistetussa vanhassa yhtiöjärjestyksessä, joka oli voimassa ennen 1.12.1981 pidetyssä ylimääräisessä yhtiökokouksessa hyväksyttyä uutta yhtiöjärjestystä, ei ollut määräystä siitä, miten veden jakelusta yhtiölle aiheutuvat kustannukset oli jaettava eri huoneistojen hallintaan oikeuttavien osakkeiden omistajien kesken. Nämä kustannukset ovat näin ollen olleet sellaisia yhtiön menoja, jotka on ollut suoritettava osakkeenomistajilta yhtiöjärjestyksessä vahvistetuin perustein perittävillä vastikkeilla. Yhtiöjärjestyksen 5 §:n 1 momentin mukaan \"Perusteena, jonka mukaan se vastike on laskettava, mikä osakkeenomistajien on hallitsemistaan huoneistoista yhtiölle suoritettava tai voidaan määrätä heidän suoritettavakseen, on huoneistojen lattiapinta-ala neliömetreissä kuitenkin siten, että liikehuoneiston osalta tulee suorittaa vastike neliömetriltä puolitoistakertaisena ja siihen kuuluvan kellaritilan osalta puolikertaisena, verrattuna asuinhuoneistojen osalta suoritettavaan vastikkeeseen\".\n      Hannu ja Sirpa A:n ilmoituksen mukaan, jota yhtiö ei ole kiistänyt, on asuinhuoneistojen hallintaan oikeuttavien osakkeiden omistajilta peritty vesimaksua suihkullisten huoneistojen osalta 20 ja suihkuttomien huoneistojen osalta 15 markkaa henkilöltä kuukaudessa sekä yhtiön talossa olevan ainoan liikehuoneiston osalta, jonka hallintaan oikeuttavat osakkeet olivat Hannu ja Sirpa A:n omistuksessa, lämminvesimaksua 15 markkaa kuukaudessa. Tämä käytäntö ei ole perustunut voimassa olleeseen yhtiöjärjestykseen.\n      Uuden yhtiöjärjestyksen 5 §:n 2 ja 3 momentin mukaan \"Huoneistokohtaisesti kulutetusta vedestä suoritetaan eri korvaus, joka määrätään huoneistossa asuvien henkilöiden lukumäärän suhteessa. Liikehuoneiston kohdalla kulutettu vesimäärä lasketaan vesilaitoksen määräämän voimassaolevan tariffin mukaisesti\". Pykälän 1 momentti ei asiasisällöltään eroa edellä kerrotusta vanhan yhtiöjärjestyksen 5 §:n 1 momentin määräyksestä.\n      Yhtiölle veden kulutuksesta aiheutuvat menot on uudessa yhtiöjärjestyksessä pyritty jakamaan eri huoneistojen kesken todellisen veden kulutuksen perusteella eikä esimerkiksi osakkeiden määrän osoittamassa suhteessa. Tämän tavoitteen saavuttamiseksi liikehuoneiston vesimaksua ei ole voitu määrätä yhtiökokouksessa asuinhuoneistojen osalta hyväksytyllä edellä mainitulla jakoperusteella. Liikehuoneiston osalta vastaa asuinhuoneistoista hyväksyttyä vesimaksujen jakoperustetta parhaiten todellisen veden kulutuksen mittaaminen, mikä voi käytännössä johtaa aikaisempaan käytäntöön verrattuna liikehuoneiston osalta suoritettavan vesimaksun lisääntymiseen tai vähentymiseen. Päätös yhtiöjärjestyksen muuttamisesta ei näin ollen ole sellainen, että se osakeyhtiölain 9 luvun 15 §:n 1 momentin mukaan olisi vaatinut kaikkien osakkeenomistajien suostumuksen tai sanotun luvun 14 §:n mukaisen päätöksen lisäksi Hannu ja Sirpa A:n suostumuksen.\n      Kysymyksessä oleva yhtiöjärjestyksen muutos ei tuota muiden huoneistojen hallintaan oikeuttavien osakkeiden omistajille eikä muillekaan henkilöille epäoikeutettua etua yhtiön enempään kuin liikehuoneiston hallintaan oikeuttavien osakkeiden omistajienkaan kustannuksella. Päätös on tämän vuoksi voitu tehdä osakeyhtiölain 9 luvun 16 §:n estämättä.\n      Yhtiöjärjestyksen muutos ei myöskään koske osakkeisiin liittyvää hallintaoikeutta sillä tavoin, että sen tekemiseen asunto-osakeyhtiöistä annetun lain 8 §:n 1 momentin mukaan olisi tarvittu kaikkien osakkeenomistajien kannatus.\n      Edellä lausumillaan perusteilla KKO jätti HO:n tuomion lopputuloksen pysyväksi. Hannu ja Sirpa A velvoitettiin yhteisvastuullisesti suorittamaan yhtiölle korvaukseksi sillä KKO:ssa olleista kuluista 1.000 markkaa.\n      \n        Eri mieltä olevien jäsenten lausunnot\n        Oikeusneuvos Hiltunen hyväksyi jutun esittelijän mietinnön, joka kuului: KKO tutkinee jutun. Hannu ja Sirpa A:lle 1.12.1981 pidettyä ylimääräistä yhtiökokousta varten toimitetussa kokouskutsussa on kokouksessa käsiteltävänä asiana mainittu yhtiöjärjestyksen kokonaismuutos. Selvittämättä on kuitenkin jäänyt, että kokouskutsuasiakirjoihin olisi sisältynyt ehdotus uudeksi yhtiöjärjestykseksi taikka että yhtiöjärjestyksen muutoksen pääasiallinen sisältö olisi muulla tavoin mainittu kutsussa tai siihen liitetyissä asiakirjoissa. Kokouskutsusta voimassa olevaa osakeyhtiölain 9 luvun 9 §:n 3 momentin säännöstä on siten rikottu.\n        Yhtiökokouksessa läsnä ollut ja vaimoaan Sirpa A:ta valtakirjalla edustanut Hannu A ei kokouskutsun puutteellisuudesta huolimatta ole vastustanut yhtiöjärjestyksen muuttamista koskevan ehdotuksen käsittelemistä. Yhtiökokouksessa on siten osakeyhtiölain 9 luvun 10 §:n säännös huomioon ottaen voitu tehdä päätös uudesta yhtiöjärjestyksestä. Päätöstä yhtiöjärjestyksen 5 §:n muuttamisesta ei näin ollen voida julistaa pätemättömäksi kokouskutsun puutteellisuuden johdosta.\n        Yhtiön isännöitsijä on sanotussa yhtiökokouksessa pitänyt alustuksen uudesta yhtiöjärjestyksestä. Isännöitsijä ei kuitenkaan ole alustuksessaan erikseen käsitellyt vesimaksua koskevien määräysten ottamista yhtiöjärjestyksen 5 §:ään. Alustuksen jälkeen on tosin eräistä yhtiöjärjestyksen tähän asiaan liittymättömistä kohdista käyty keskustelua ja ehdotusta on niiltä osin jopa päätetty muuttaa. Hannu A ei ole osallistunut asiasta käytyyn keskusteluun eivätkä Hannu ja Sirpa A ole näyttäneet toteen väitettään siitä, että Hannu A olisi yhtiökokouksessa edes pyytänyt puheenvuoroa, jota yhtiökokouksen puheenjohtaja ei olisi hänelle myöntänyt. Yhtiöjärjestyksen muuttamisesta ei ole yhtiökokouksessa lainkaan äänestetty. Hannu A on kuitenkin heti uudesta yhtiöjärjestyksestä päättämisen jälkeen tiedustellut yhtiökokouksen puheenjohtajalta, oliko myös vesimaksusta jo tehty päätös. Asiakirjoista on pääteltävissä, että Hannu A:n tarkoituksena on ollut omasta ja Sirpa A:n puolesta evätä suostumuksensa yhtiöjärjestyksen 5 §:n muuttamiselta. Hannu A:n menettely on siten johtunut erehdyksestä ja ymmärtämättömyydestä. Hannu ja Sirpa A eivät niin ollen ole menettäneet oikeuttaan osakeyhtiölain 9 luvun 17 §:n 1 momentin nojalla vaatia kanteessa tarkoitetun yhtiökokouksessa tehdyn päätöksen julistamista pätemättömäksi.\n        Yhtiön 7.12.1966 vahvistetussa vanhassa yhtiöjärjestyksessä ei ole ollut määräystä osakkeenomistajilta yhtiövastikkeen lisäksi perittävästä vesimaksusta. Hannu ja Sirpa A:n ilmoituksen mukaan, jota yhtiön puolesta ei ole kiistetty, yhtiö on kuitenkin perinyt osakkeenomistajilta vesimaksua, jonka suuruus ei ole riippunut siitä, onko kysymyksessä ollut asuin- vai liikehuoneisto. Muutetun yhtiöjärjestyksen 5 §:n mukaan vesimaksu määräytyy eri perustein asuinhuoneistojen ja yhtiön ainoan, A:n puolisoiden hallinnassa olevan liikehuoneiston osalta. Päätös on heidän ilmoituksensa mukaan merkinnyt heidän maksuvelvoitteidensa lisäämistä yhtiötä kohtaan, mitä seikkaa yhtiön puolesta ei ole edes kiistetty. Päätös on näin ollen osakeyhtiölain 9 luvun 15 §:n 1 momentin 2 kohdan huomioon ottaen edellyttänyt myös Hannu ja Sirpa A:n suostumusta, kuten HO:n tuomiossa on todettukin.\n        Hannu ja Sirpa A ovat yhtiön osakkeenomistajina säädetyssä järjestyksessä tuomioistuimessa vaatineet yhtiökokouksessa tehdyn yhtiöjärjestyksen 5 §:n muuttamista koskevan päätöksen julistamista pätemättömäksi. Hannu A:n menettelyä yhtiökokouksessa ei hänen erehdyksensä ja ymmärtämättömyytensä vuoksi voida katsoa osakeyhtiölain 9 luvun 15 §:n 1 momentissa edellytetyn suostumuksen antamiseksi.\n        Edellä olevan perusteella KKO, kumoten HO:n tuomion ja RO:n päätöksen, julistanee yhtiökokouksen 1.12.1981 tekemän päätöksen yhtiöjärjestyksen 5 §:n muuttamisesta pätemättömäksi. Hannu ja Sirpa A vapautettaneen korvaamasta yhtiön oikeudenkäyntikuluja asiassa.\n        Oikeusneuvos Nybergh oli samaa mieltä kuin oikeusneuvos Hiltunen. Ratkaisuun osallistuneet: oikeusneuvokset Leivonen, Heinonen ja Ketola\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1984-09-19"
  ],
  "judgmentNumber": [
    "II148"
  ],
  "date": [
    "1984-01-09"
  ],
  "subject": [
    "http://data.finlex.fi/common/Rikosasia"
  ],
  "referenceToLegislation": [
    "http://data.finlex.fi/eli/sd/2006/624",
    "http://data.finlex.fi/eli/sd/1991/809/luku/1/pykala/8"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1984:II148"
  ],
  "year": [
    "1984"
  ],
  "description": [
    "http://data.finlex.fi/voc/kko/fin/11556ce2",
    "http://data.finlex.fi/voc/kko/fin/5f1278dc",
    "http://data.finlex.fi/voc/kko/swe/e2750b8b"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "referenceToLegislation": {
      "@id": "http://data.finlex.fi/schema/sfcl/referenceToLegislation",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}