{
  "@id": "sfecli:kko/1998/104",
  "languageVersion": [
    {
      "@id": "sfecli:kko/1998/104/fin",
      "title_fi": [
        "KKO:1998:104"
      ],
      "abstract_fi": [
        "\n    Pakkohuutokauppakuulutuksessa ei tarvinnut selostaa myytävää kiinteistöä koskevia yleiskaavan mukaisia kaavamerkintöjä. Riittävänä pidettiin sitä, että kuulutuksessa annettiin sellaiset tiedot, joiden avulla kiinteistön kaavoituksellisesta tilanteesta pääsi vaikeuksitta selville.\n  "
      ],
      "hasFormat": {
        "@id": "sfecli:kko/1998/104/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kuulutus kiinteistön pakkohuutokaupasta\n        Osuuspankki Realumin hakemuksesta 22.5.1997 pidettävästä Taipalsaaren kunnan Kyläniemen kylässä sijaitsevan Kankainen-nimisen tilan RN:o 3:54 pakkohuutokaupasta julkaistiin kuulutus, joka sisälsi seuraavan selitelmän myytävästä kiinteistöstä:\n        \"Tilan pinta-ala on 10,53 ha. Se sijaitsee Saimaalla Kyläniemen pohjoispuolella Myhkiönselän itälaidassa. Tila käsittää Kankainen nimisen saaren kokonaan ja se on pääosin mäntyvaltaista metsämaata. Tilalla on oikeus venevalkamaan ja pysäköintipaikkaan Kyläniemen itäpäässä, josta vesimatkaa on noin 3 km. Hiekkarantaa useassa paikassa, yleiskaava-aluetta.\n        Tilalla on v. 1988 valmistunut kesämökki ja siihen välittömästi liittyvä talousrakennus, jotka on perustettu betonipilareille ja jotka ovat puurunkoisia. Julkisivut ovat pääosin lasia ja puuosiltaan mustaksi maalattuja. Päärakennuksen alakerta on avointa tilaa, pinta-ala piirustusten mukaan 72 m2 ja yläkerrassa 15 m2 suuruinen nukkumaparvi sekä parven molemmin puolin pienet kattoterassit. Avotakka, kamina, huopakate. Talousrakennus on huopakatteinen, pinta-alaltaan 36 m2 käsittäen takkahuoneen, saunan ja makuukamarin. Lisäksi tilalla on hirsirakenteinen varastokatostilaa ja wc:n käsittävä rakennus sekä hirsirakenteinen, huopakatettu n. 2,9 m x 2,9 m suuruinen savusauna.\"\n      \n      \n        Ulosottomiehen päätös 20.5.1997\n        Velallinen A vaati 19.5.1997 kirjallisesti ulosottomiestä peruuttamaan pakkohuutokaupan ja julkaisemaan uuden kuulutuksen, koska aikaisemmassa kuulutuksessa ei ollut mainittu tilalle kuuluvaa yleiskaavan mukaista rakennusoikeutta eikä kalastusoikeutta. A:n mukaan oli pelättävissä, että puutteellinen kuulutus aiheuttaisi kiinteistön alihintaisen myynnin.\n        Ulosottomies lausui, että tilaa oli jo aiemmin 30.8. ja 11.10.1996 yritetty myydä pakkohuutokaupalla, joissa ei kuitenkaan ollut tehty hakijan hyväksymiä tarjouksia. Tilaa koskevassa kiinteistörekisteriotteessa 2.4.1997 oli yleiskaavamerkinnän lisäksi kohdassa muistutuksia seuraava maininta \"Kiinteistöllä on voimassa rakennuskielto päätös rantakaavan tarpeellisuudesta\". Edelleen kiinteistörekisteriotteessa oli merkintä kohdassa osuudet yhteisiin alueisiin ja erityisiin etuuksiin \"osuus yhteiseen vesialueeseen 831-425-876-1 VESIALUE, vesipinta-ala 15016,070 ha, AT K:7T, osuusluku 0.002845 (ei laillistunut)\". Nyt julkaistusta kuulutuksesta ilmeni tilan pinta-ala, se että kyse oli koko saaresta ja että tilalla oli hiekkarantaa useassa paikassa ja vielä että tilalla oli yleiskaava. Kiinteistölle oli lisäksi järjestetty näyttö ja tiedustelut oli ohjattu avustavalle ulosottomiehelle. Halukkaille annettiin myös kopioita yleiskaavamääräyksistä. Rakennusoikeustiedustelut avustava ulosottomies oli ohjannut Taipalsaaren kunnalle.\n        Edellä olevan vuoksi ja koska kiinteistön pakkohuutokauppakuulutus ei ollut sisältänyt virheellisiä tietoja ja koska huutokaupan kohteen laadusta oli kuulutuksessa ollut riittävät tiedot, ulosottomies hylkäsi A:n vaatimukset.\n        \n          Asian on ratkaissut johtava kihlakunnanvouti C.\n        \n      \n      \n        Pakkohuutokauppa 22.5.1997\n        Osuuspankki Realum valvoi pakkohuutokaupassa Helsingin raastuvanoikeuden 12.11.1992 antaman yksipuolisen tuomion perusteella velkakirjalainan pääoman 2 103 997,80 markkaa ja sille korkoa 16 prosenttia ajalta 10.7.1996 - 22.5.1997 määrältään 751 396,90 markkaa. Lisäksi pankki valvoi oikeudenkäyntikulusaatavan korkoineen. Saatavat valvottiin osin kiinnitysten tuottamin etuoikeuksin ja osin etuoikeudettomina velkoina ja ne merkittiin velkojainluetteloon etusijoille 3 ja 5.\n        Pakkohuutokaupassa korkeimman tarjouksen 500 000 markkaa teki B. Pankin edustaja hyväksyi tarjouksen. Kun tehty tarjous ei selvästi alittanut kohteen paikkakunnalla käypää huutokauppaarvoa ja kun ostaja maksoi heti koko kauppahinnan, toimitusmies julisti kiinteistön B:n omaksi.\n      \n      \n        Pakkohuutokaupan on toimittanut johtava kihlakunnanvouti C.\n        Lappeenrannan käräjäoikeuden päätös 7.7.1997\n        A valitti pakkohuutokaupasta ja vaati sen kumoamista, koska huutokauppakuulutuksessa oli ollut olennainen kiinteistön tietoja koskeva puute rakennusoikeuden ja kalastusoikeuden osalta. Lisäksi pakkohuutokauppa oli määrätty toimitettavaksi kelirikkoaikana. Näistä seikoista johtuen kauppahinta oli jäänyt kohtuuttoman alhaiseksi. Vielä A vaati velkojainluettelon oikaisemista velkakirjalainan virheellisesti merkityn koron osalta.\n        Johtava kihlakunnanvouti antoi valituksen johdosta lausuntonsa.\n        Käräjäoikeus lausui huutokauppakuulutuksessa olleen maininnan, että 10,53 hehtaarin suuruinen tila käsitti Kankainen-nimisen saaren kokonaan ja että alue oli yleiskaava-aluetta.\n        Huutokauppakuulutus oli julkaistu sanomalehti EteläSaimaassa 20.4. ja 11.5.1997, Virallisessa lehdessä 23.4.1997 ja Taipalsaaren kunnan ilmoitustaululla 15.4.1997 alkaen. Mahdollisilla ostajilla oli siten ollut riittävä aika selvittää julkiset yleiskaavatiedot.\n        Myöskään yli 10 hehtaarin suuruisen saaritilan kyseessä ollessa ei ollut tarpeen ilmoittaa kalastusoikeudesta, ellei sen suhteen ollut poikkeuksellista tilannetta.\n        Huutokaupan toimituksen aika oli sovittu avoveden aikaan ja kesäpaikkojen myynnin osalta parhaimman kysynnän aikaan.\n        Vuoden 1996 aikana tilaa oli yritetty myydä kahdesti pakkohuutokaupalla, jolloin korkeimmat huudot olivat olleet 380 000 markkaa ja 250 000 markkaa. Nyt pakkohuutokaupassa saatua korkeinta huutoa 500 000 markkaa, jonka pakkohuutokaupan hakija oli hyväksynyt, ei ollut pidettävä ulosottolain 5 luvun 41 §:n 3 momentissa tarkoitettuna, paikkakunnalla kiinteistön käyvän arvon selvästi alittavana huutokauppa-arvona.\n        Johtavan kihlakunnanvoudin antaman selvityksen mukaan velkojainluettelossa oli yhdistetty kaikki A:n pankille maksamatta olleet korkorästit, joten luettelon oikaisemiseen ei ollut tarvetta.\n        Näillä perusteilla käräjäoikeus hylkäsi valituksen.\n        \n          Asian on ratkaissut laamanni Suninen.\n        \n      \n      \n        Kouvolan hovioikeuden päätös 24.9.1997\n        A valitti hovioikeuteen ja vaati käräjäoikeuden tuomiosta ilmenevillä perusteilla, että pakkohuutokauppa kumotaan ja velkojainluetteloa oikaistaan siten, että pankin 2 103 997,80 markan saatavalle laskettava 16 prosentin korko ajalta 10.7.1996 - 22.5.1997 vahvistetaan 292 689,47 markaksi 751 396,90 markan asemesta. Huutokauppakuulutus oli toimitettu puutteellisesti ja korkojen koko määrän olisi tullut ilmetä toimituskirjasta.\n        Hovioikeus lausui, että tilalla oli ollut kolme käyttämätöntä rakennuspaikkaa. Tila oli ollut rakennuskiellossa ja sen osalta oli ollut päätös rantakaavan tarpeellisuudesta. Nämä tilan laatua koskevat seikat eivät olleet ilmenneet huutokauppailmoituksessa. Siinä oli kuitenkin kuvattu tilan koko sekä rakennukset sekä mainittu yleiskaavasta ja annettu yhteystiedot, joista sai lisätietoja ja voi sopia näytöstä. Näiden tietojen perusteella oli kohteesta kiinnostunut voinut ja osannut hankkia tilan laatua koskevat tarkat ja yksityiskohtaiset tiedot. Siten huutokauppailmoitus oli ollut tilan laatua koskevien tietojen osalta ulosottolain 5 luvun 18 §:n mukainen.\n        Näillä ja muutoin käräjäoikeuden mainitsemilla perusteilla hovioikeus pysytti voimassa käräjäoikeuden päätöksen.\n        \n          Asian ovat ratkaisseet hovioikeuden jäsenet Hoppu, Kurri ja Häkämies (eri mieltä). Esittelijä Anne Hallavainio.\n        \n        Eri mieltä olleen hovioikeudenneuvos Häkämiehen lausunto oli seuraava:\n        Pakkohuutokauppakuulutuksessa on ilmoitettu tämän 10,53 hehtaarin tilan pinta-ala sekä kuvattu lyhyesti sen luonne saarena Saimaalla ja sillä sijaitsevat metsät ja hiekkarannat. Lisäksi ilmoituksesta käy ilmi, että tila on yleiskaava-aluetta. Tilalle rakennettu loma-asunto siihen liittyvine muine rakennuksineen on kuvattu verraten yksityiskohtaisesti.\n        Kuulutuksesta ei käy ilmi, että tilalla on yleiskaavan mukaan yhteensä neljä omarantaisen loma-asunnon rakentamiseen tarkoitettua rakennuspaikkaa, joissa kussakin on 150 neliömetrin kerrosalan rakennusoikeus.\n        Kuulutus ei kerro tilan arvoon olennaisesti vaikuttavasta rakennusoikeudesta, mikä olisi ollut helposti tehtävissä. Viittaus yleiskaavaan antaa vain epäsuoran mahdollisuuden ottaa tieto rakennusoikeudesta. Kuvaus kiinteistön laadusta ei ole ulosottolain 5 luvun 18 §:n säännös huomioon ottaen riittävä. Kumoan pakkohuutokaupan ja palautan asian ulosottomenettelyyn.\n      \n    \n    \n      MUUTOKSENHAKU KORKEIMMASSA OIKEUDESSA\n      A:lle myönnettiin valituslupa. Valituksessaan A on toistanut pakkohuutokaupan kumoamista ja velkojainluettelon oikaisemista koskevat vaatimuksensa.\n      Osuuspankki Realum ja johtava kihlakunnanvouti C ovat antaneet vastaukset.\n    \n    \n      KORKEIMMAN OIKEUDEN RATKAISU 28.9.1998\n      \n        Pääasiaratkaisu\n        Perustelut\n        Ulosottolain 5 luvun 18 §:n kannalta on riittävää, että pakkohuutokauppakuulutuksessa annetaan sellaiset tiedot, joiden perusteella myytävän kiinteistön kaavoituksellinen asema voidaan vaikeuksitta selvittää. Kuulutuksessa ei siten ole tarpeen selostaa tiettyä kiinteistöä koskevia kaavamerkintöjä. Merkintöjen ottamiseen kuulutukseen liittyisi myös vaara siitä, että teksti kaavamerkintöjen vaikeaselkoisuuden vuoksi voisi jäädä puutteelliseksi tai harhaanjohtavaksi.\n        Kysymyksessä olevassa pakkohuutokauppakuulutuksessa on ilmoitettu tilan olevan yleiskaava-aluetta. Kuulutuksessa on myös ilmoitettu henkilö, joka antaa lisätietoja ja näyttää kiinteistöä. Toimitusmies on ilmoittanut, että asianomainen avustava ulosottomies oli ohjannut yleiskaavan tarkempaa sisältöä koskevat tiedustelut tilan sijaintikunnan eli Taipalsaaren kunnan viranomaisille. Lisäksi yleiskaavamääräykset olivat olleet nähtävissä Lappeenrannan kihlakunnan ulosottovirastossa ja niistä oli ollut mahdollisuus saada kopio. Siten kiinteistön kaavoituksellinen asema on ollut vaikeuksitta selvitettävissä.\n        Pankin valvonnassa vaaditun koron kertymisaika on ilmoitettu virheellisesti. Koron määrä on kuitenkin ollut oikea. Velkojainluetteloon ei ole merkitty koron kertymisaikaa, vaan kiinnitysvakuuden kattamat korot ja etuoikeudettomat saamiset, johon sisältyvät loput koroista. Näin ollen ei ole aihetta velkojainluettelon oikaisemiseen.\n        Muulta osin Korkein oikeus hyväksyy hovioikeuden päätöksen perustelut.\n        Päätöslauselma\n        Hovioikeuden päätöksen lopputulosta ei muuteta.\n        \n          Asian ovat ratkaisseet oikeusneuvokset Lindholm, Tulenheimo-Takki, Wirilander, Vuori ja Krogerus. Esittelijä Juhani Walamies.\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1998:104"
  ],
  "description": [
    "http://data.finlex.fi/voc/kko/fin/40d42713",
    "http://data.finlex.fi/voc/kko/swe/aa367339"
  ],
  "judgmentNumber": [
    "104"
  ],
  "date": [
    "1998-06-10"
  ],
  "issued": [
    "1998-09-28"
  ],
  "creator": [
    "http://data.finlex.fi/common/KKO"
  ],
  "year": [
    "1998"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}