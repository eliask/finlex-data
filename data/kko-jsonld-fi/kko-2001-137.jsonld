{
  "@id": "sfecli:kko/2001/137",
  "languageVersion": [
    {
      "@id": "sfecli:kko/2001/137/fin",
      "title_fi": [
        "KKO:2001:137"
      ],
      "abstract_fi": [
        "\n    A, joka harjoitti ravintolatoimintaa X:ltä vuokraamassaan liikehuoneistossa, myi liiketoimintansa B:lle. X, joka oli ennen liiketoiminnan luovuttamista koskevan sopimuksen tekemistä purkanut vuokrasopimuksen, suostui tekemään B:n kanssa vuokrasopimuksen sillä edellytyksellä, että B maksaa X:lle A:n erääntyneet vuokravelat. A ja B sopivat, että B maksaa A:n velat X:lle ja vähentää maksamansa määrät kauppahintavelastaan A:lle.\n    Kysymys siitä, voitiinko nämä maksut, jotka olivat A:n konkurssipesän varoihin nähden huomattavia, peräyttää X:ltä takaisinsaannista konkurssipesään annetun lain 10 §:n nojalla. (Ään.)\n  "
      ],
      "hasFormat": {
        "@id": "sfecli:kko/2001/137/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Oulun käräjäoikeus\n        Riidattomat tapahtumatiedot\n        Oulun Oskarin Kellari Oy (ravintolayhtiö) harjoitti ravintolatoimintaa Oulun Osuuspankilta (pankki) vuokraamassaan liikehuoneistossa Kiinteistö Oy Oulun Asemakatu 32:n rakennuksessa. Pankki purki vuokrasopimuksen ravintolayhtiölle 22.4.1998 tiedoksiannetulla ilmoituksella vuokranmaksujen laiminlyönnin perusteella. Ravintolayhtiö myi liiketoimintansa goodwill-arvoineen, liikenimen ja yhtiön omistaman käyttö- ja vaihto-omaisuuden sekä puhelinliittymät Otiresta Oy:lle 28.4.1998 tehdyllä kaupalla. Kauppa oli tapahtunut pankin myötävaikutuksetta. Kaupanteon jälkeen Otiresta Oy sai tietää, että vuokrasopimuksen siirto edellytti vuokranantajan suostumusta ja että vuokria pankille ja vesimaksuja kiinteistöyhtiölle oli maksamatta useilta kuukausilta.\n        Pankki vaati Otiresta Oy:ltä ravintolayhtiön vuokra- ja vesilaskurästien maksamista edellytyksenä vuokrasopimuksen tekemiselle sen kanssa. Tämän jälkeen ravintolayhtiö ja Otiresta Oy sopivat keskenään, että Otiresta Oy maksaa kyseiset pankin ja kiinteistöyhtiön saatavat ravintolayhtiöltä ja vähentää maksamansa määrän kauppahintavelastaan ravintolayhtiölle. Näin myös tapahtui.\n        Ravintolayhtiö asetettiin 7.7.1998 tehdystä hakemuksesta konkurssiin 28.7.1998. Pesäluettelon mukaan velkoja oli 882 685,43 markkaa ja varoja 33,01 markkaa.\n      \n      \n        Konkurssipesän kanne\n        Konkurssipesä vaati, että edellä mainitut pankille ja kiinteistöyhtiölle suoritetut velan maksut määrätään peräytymään takaisinsaannista konkurssipesään annetun lain 10 §:n nojalla ja pankki velvoitetaan palauttamaan konkurssipesälle pankin 2.6.1998 saama vuokrasuoritus 91 500 markkaa ja kiinteistöyhtiö sen 2.6.1998 saamista vesimaksusuorituksista 8 500 markkaa korkolain 4 §:n 3 momentin mukaisine korkoineen haasteen tiedoksiannosta lukien.\n        Konkurssipesä katsoi, että maksujen maksajana oli ollut ravintolayhtiö. Velat oli maksettu myöhemmin kuin kolme kuukautta ennen määräpäivää, niiden määrä oli pesän varoihin nähden huomattava, maksut eivät olleet tavanomaisia ja maksuilla oli aiheutettu muille velkojille vahinkoa.\n      \n      \n        Pankin ja kiinteistöyhtiön vastaus\n        Pankki ja kiinteistöyhtiö kiistivät kanteen ja vaativat sen hylkäämistä. Maksujen suorittajana oli ollut Otiresta Oy ja maksut olivat tapahtuneet nimenomaan Otiresta Oy:n etua silmälläpitäen. Kyseessä oli velkojan vaihdos ja sitä mahdollisesti seurannut kuittaus. Velkojan vaihdos ei aiheuttanut muille velkojille vahinkoa.\n      \n      \n        Käräjäoikeuden tuomio 4.5.1999\n        Käräjäoikeuden mukaan asiassa oli riidatonta, että maksut olivat tapahtuneet niin sanottuna kriittisenä aikana, maksut olivat huomattavia pesän varoihin nähden ja että maksut eivät olleet tavanomaisia.\n        Käräjäoikeus katsoi, että varat, joilla pankin ja kiinteistöyhtiön saatavat oli maksettu, olivat viime kädessä peräisin ravintolayhtiön myymän omaisuuden kauppahinnasta, joka lähtökohtaisesti oli kuulunut ravintolayhtiölle. Pankin ja kiinteistöyhtiön muodostama velkojataho oli maksuilla saanut täyden suorituksen saatavistaan muiden velkojien jäädessä ilman suorituksia. Se, oliko maksajana esiintynyt ravintolayhtiö vaiko Otiresta Oy, oli tapahtumakulun perusteella arvioituna määräytynyt täysin sattumanvaraisten tai ainakin teknistä laatua olevien seikkojen perusteella. Pankilla oli myös ollut kaupan toteutumisen kannalta erityisen vahva asema, vaikka pankki ei sinänsä myötävaikuttanut kaupan syntymiseen tai saamansa suorituksen maksutapaan. Pankki oli joka tapauksessa asettanut ravintolayhtiöltä olevien vuokrasaatavien maksamisen ehdoksi uuden vuokrasopimuksen tekemiselle ja käytännössä kaupan toteutumiselle. Käräjäoikeus päätyi siihen johtopäätökseen, että suoritusten maksajana oli pidettävä ravintolayhtiötä. Kun pankki ja kiinteistöyhtiö eivät olleet näyttäneet, että maksut eivät olisi olleet muiden velkojien kannalta vahingollisia, maksut määrättiin peräytymään. Käräjäoikeus velvoitti pankin suorittamaan konkurssipesälle 91 500 markkaa ja kiinteistöyhtiön 8 500 markkaa korkoineen.\n        Asian on ratkaissut käräjätuomari Tapani Luomaranta.\n      \n      \n        Rovaniemen hovioikeuden tuomio 22.12.1999\n        Pankki ja kiinteistöyhtiö valittivat hovioikeuteen.\n        Hovioikeus totesi, että pankin ja Otiresta Oy:n välisessä vuokrasopimuksessa oli sovittu, että Otiresta Oy maksaa ravintolayhtiön maksamatta olevat vuokrat ja vesimaksut pankille ja kiinteistöyhtiölle. Siten pankki ja kiinteistöyhtiö olivat tienneet ja edellyttäneet, että Otiresta Oy suorittaa kyseiset maksut ravintolayhtiön puolesta. Otiresta Oy:n kuitattua maksujen nojalla sille syntyneen saatavan ravintolayhtiöltä sille maksamatta ollutta kauppahinnan osaa vastaan oli kauppahintasaatava lakannut. Näin varat vuokrien ja vesilaskujen maksamiseen olivat sanotuilla maksujärjestelyillä tosiasiassa tulleet liiketoimintakaupalla myydyn omaisuuden hinnasta. Maksujärjestelyn seurauksena pankki ja kiinteistöyhtiö olivat saaneet täysimääräisen suorituksen ravintolayhtiöltä olleista saatavistaan. Menettely oli vahingoittanut muita velkojia, koska ilman sanottua maksujärjestelyä konkurssipesässä olisi ollut varallisuutta 100 000 markkaa enemmän.\n        Näillä ja käräjäoikeuden tuomiossa kerrotuilla perusteilla hovioikeus pysytti käräjäoikeuden tuomion lopputuloksen.\n        Asian ovat ratkaisseet hovioikeuden jäsenet Simo Simola, Ritva Supponen ja Helinä Haataja. Esittelijä Pirjo Lonnakko.\n      \n    \n    \n      MUUTOKSENHAKU KORKEIMMASSA OIKEUDESSA\n      Pankille ja kiinteistöyhtiölle myönnettiin valituslupa. Yhteisessä valituksessaan ne vaativat kanteen hylkäämistä.\n      Konkurssipesä vastasi valitukseen.\n    \n    \n      KORKEIMMAN OIKEUDEN RATKAISU\n      \n        Perustelut\n        Oulun Oskarin Kellari Oy (ravintolayhtiö) on harjoittanut ravintolatoimintaa Oulun Osuuspankilta (pankki) vuokraamassaan, Kiinteistö Oy Oulun Asemakatu 32:n (kiinteistöyhtiö) kiinteistössä sijaitsevassa liikehuoneistossa. Pankki on 22.4.1998 tiedoksiannetulla kirjallisella ilmoituksella purkanut vuokrasopimuksen vuokranmaksun laiminlyöntien vuoksi. Ravintolayhtiö on 28.4.1998 myynyt liiketoimintansa käyttö- ja vaihto-omaisuuksineen Otiresta Oy:lle 180 000 markan kauppahinnasta. Tästä summasta on kauppakirjan mukaan maksettu kaupanteon yhteydessä 80 000 markkaa loppuosan erääntyessä maksettavaksi kaupan kohteen luovutuspäivänä, joksi oli sovittu 1.6.1998.\n        Riidatonta on, että pankki ja Otiresta Oy ovat 18.5.1998 tekemässään kyseistä liikehuoneistoa koskevassa vuokrasopimuksessa sopineet vuokrasopimuksen syntymisen ehdoksi sen, että Otiresta Oy maksaa ravintolayhtiön erääntyneet vuokrat arvonlisäveroineen, viivästyskorkoineen ja perimiskuluineen pankille ja erääntyneet vesilaskut kiinteistöyhtiölle. Samoin riidatonta on, että ravintolayhtiö ja Otiresta Oy ovat puolestaan keskenänsä sopineet, että Otiresta Oy maksaa nämä saatavat pankille ja kiinteistöyhtiölle ja vähentää maksamansa määrän ravintolayhtiölle maksamatta olevasta kauppahinnasta. Tämän mukaisesti Otiresta Oy on 2.6.1998 maksanut pankille 91 500 markkaa ja kiinteistöyhtiölle määrän, josta on kanteessa vaadittu peräytettäväksi 8 500 markkaa.\n        Ravintolayhtiön konkurssipesä on kanteessaan vaatinut pankille ja kiinteistöyhtiölle 2.6.1998 suoritettujen maksujen peräyttämistä konkurssipesään takaisinsaannista konkurssipesään annetun lain 10 §:n nojalla katsoen, että maksajana on ollut ravintolayhtiö.\n        Asiassa on riidatonta, että maksut on suoritettu lain 10 §:ssä tarkoitettuna takaisinsaantiaikana, että maksut ovat huomattavia pesän varoihin nähden ja että maksut eivät ole tavanomaisia. Sen sijaan asiassa on ratkaistavana kysymys siitä, voidaanko takaisinsaannin edellytyksiä arvioitaessa Otiresta Oy:n suorittamat maksut rinnastaa ravintolayhtiön itsensä suorittamiin maksuihin ja siten vaatia niiden peräyttämistä konkurssipesään.\n        Ravintolayhtiön ja Otiresta Oy:n välillä oli siten liiketoiminnan kaupan jälkeen sovittu, että Otiresta Oy suorittaisi velaksi jääneen osan kauppahintaa maksamalla pankille ja kiinteistöyhtiölle ravintolayhtiön maksamatta jääneet vuokrat ja vesimaksut. Maksuilla lakkasivat sekä Otiresta Oy:n velka ravintolayhtiölle että ravintolayhtiön velka pankille ja kiinteistöyhtiölle. Sitä, että nämä velkasuhteet olivat maksun perusteena, korostaa pankin uuden vuokrasopimuksen solmimiselle asettama ehto, jonka mukaan Otiresta Oy sitoutui ennen vuokrakauden alkua suorittamaan ravintolayhtiön edellisestä vuokrasopimuksesta johtuneet velat. Kauppahinnan maksu pankille ja kiinteistöyhtiölle mahdollisti ravintolatoiminnan jatkumisen ravintolayhtiön ja Otiresta Oy:n välisen luovutussopimuksen mukaisesti. Edellä kuvatuissa olosuhteissa on perusteltua rinnastaa Otiresta Oy:n suorittamat maksut ravintolayhtiön itsensä tekemiin kyseisiä velkoja koskeviin suorituksiin.\n        Näillä perustein maksut on peräytettävä ravintolayhtiön konkurssipesään.\n      \n      \n        Tuomiolauselma\n        Hovioikeuden tuomion lopputulosta ei muuteta.\n        Asian ovat ratkaisseet oikeusneuvokset Anja Tulenheimo-Takki (eri mieltä), Mikko Tulokas, Eeva Vuori, Gustav Bygglin ja Mikko Könkkölä (eri mieltä). Esittelijä Timo Vuojolahti.\n        Eri mieltä olevien jäsenten lausunnot\n        Oikeusneuvos Könkkölä: Otiresta Oy on pankin kanssa tekemänsä sopimuksen perusteella maksanut ravintolayhtiön erääntyneet vuokra- ja vesimaksut pankille ja kiinteistöyhtiölle ja sitten pankin myötävaikutuksetta vähentänyt näitä suorituksia vastaavan määrän ravintolayhtiön suostumuksella liiketoiminnan luovutussopimuksen mukaisesta kauppahinnasta. Olennainen kysymys on, ovatko varat pankin ja kiinteistöyhtiön Otiresta Oy:ltä saamiin maksuihin tulleet tosiasiassa ravintolayhtiön omaisuudesta ja voidaanko maksut tällä tai muulla perusteella rinnastaa ravintolayhtiön itsensä suorittamiin maksuihin.\n        Nyt kysymyksessä olevaa asiaa arvioitaessa on kiinnitettävä huomiota seuraaviin seikkoihin. Sopimus liiketoiminnan luovutuksesta ravintolayhtiön ja Otiresta Oy:n välillä on tehty vasta sen jälkeen, kun pankki oli vuokranmaksun laiminlyöntien vuoksi jo purkanut pankin ja ravintolayhtiön välisen liikehuoneiston vuokrasopimuksen. Vuokrasopimuksen purkamisen vuoksi ravintolayhtiöllä ei ole ollut oikeutta siirtää Otiresta Oy:lle ravintolatilojen käyttöoikeutta. Vuokrasopimuksen siirtäminen olisi muutenkin edellyttänyt pankin suostumusta. Otiresta Oy sai vasta liiketoiminnan luovutussopimuksen tekemisen jälkeen tietää, että vuokrasopimus oli jo purettu ja että pankki vuokranantajana ei suostunut vuokrasopimuksen siirtoon ravintolayhtiöltä Otiresta Oy:lle. Liiketoiminnan luovutussopimuksen mukaan sopimuksen tarkoituksena oli ravintolatoiminnan jatkaminen katkeamattomana luovutuksesta huolimatta. Ilman ravintolatilojen käyttöoikeutta ei luovutussopimuksen tarkoitus olisi toteutunut ja sopimus olisi jäänyt merkityksettömäksi. Pankilla ei ollut tässä tilanteessa velvollisuutta myötävaikuttaa siihen, että Otiresta Oy saa luovutussopimuksen tarkoituksen mukaisesti käyttöoikeuden ravintolatiloihin. Näissä olosuhteissa, kun ravintolayhtiö ei kyennyt vastaamaan luovutussopimuksen toteutumisesta, ei ole perusteltua olettaa, että sopimuksen mukainen, vielä maksamatta oleva kauppahintasaatava olisi ollut yhtiölle todellinen varallisuusarvoinen etuus ja että ilman maksujärjestelyjä vastaava rahamäärä olisi tullut yhtiön ja sen velkojien hyväksi.\n        Otiresta Oy on suostunut maksamaan ravintolayhtiön erääntyneet vuokrat ja vesimaksut pankille ja kiinteistöyhtiölle, minkä pankki oli asettanut vuokrasopimuksen syntymisen ehdoksi. Vaikka pankki ja kiinteistöyhtiö ovat näin saaneet täyden suorituksen saatavistaan, ei pankki ole kuitenkaan myötävaikuttanut ravintolayhtiön ja Otiresta Oy:n tekemään sopimukseen siitä, että Otiresta Oy:n maksamat suoritukset vähennetään tai kuitataan maksamatta olevasta kauppahintasaatavasta. Asiallisesti tämä toimenpide on merkinnyt kauppahinnan uudelleen määrittelyä, koska ravintolayhtiö ei ollut voinut vastata sopimuksen alkuperäisten ehtojen mukaisesti luovutussopimuksen toteutumisesta. Näin tämän järjestelyn ei voida myöskään katsoa vahingoittaneen ravintolayhtiön velkojien asemaa.\n        Edellä sanotun perusteella katson, että pankin ja kiinteistöyhtiön saamat maksut eivät ole tulleet ravintolayhtiön omaisuudesta eikä näitä maksuja voida muullakaan perusteella rinnastaa ravintolayhtiön itsensä suorittamiin maksuihin. Kumoan alempien oikeuksien tuomiot ja hylkään konkurssipesän kanteen sekä vapautan pankin ja kiinteistöyhtiön niille tuomitusta maksuvelvollisuudesta.\n        Oikeusneuvos Tulenheimo-Takki: Olen samaa mieltä kuin oikeusneuvos Könkkölä.\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:2001:137"
  ],
  "contributor": [
    "http://data.finlex.fi/person/519b4e44",
    "http://data.finlex.fi/person/689c5db7",
    "http://data.finlex.fi/person/9b47be2b",
    "http://data.finlex.fi/person/92316644",
    "http://data.finlex.fi/person/0762aec0"
  ],
  "description": [
    "http://data.finlex.fi/voc/kko/fin/65a66102",
    "http://data.finlex.fi/voc/kko/swe/eb0f3525",
    "http://data.finlex.fi/voc/kko/swe/466a9438",
    "http://data.finlex.fi/voc/kko/fin/c4f065cb"
  ],
  "judgmentNumber": [
    "137"
  ],
  "date": [
    "2001-04-03"
  ],
  "issued": [
    "2001-12-21"
  ],
  "creator": [
    "http://data.finlex.fi/common/KKO"
  ],
  "year": [
    "2001"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "contributor": {
      "@id": "dcterms:contributor",
      "@type": "@id"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}