{
  "@id": "sfecli:kko/2000/24",
  "languageVersion": [
    {
      "@id": "sfecli:kko/2000/24/fin",
      "title_fi": [
        "KKO:2000:24"
      ],
      "abstract_fi": [
        "\n    Ulosottomies oli kiinteistön pakkohuutokaupassa oikeuttanut velallisen asumaan kiinteistöllä ulosottolain 5 luvun 49 §:n 1 momentissa säädetyn ajan. Velallista ei velvoitettu suorittamaan asumisestaan vastiketta ostajalle.\n    Ään.\n  "
      ],
      "hasFormat": {
        "@id": "sfecli:kko/2000/24/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Porvoon käräjäoikeudessa\n        A kertoi B:tä ja tämän aviopuolisoa C:tä vastaan ajamassaan kanteessa, että asianomainen nimismies myi 3.5.1995 toimittamassaan pakkohuutokaupassa kaksi B:n omistamaa kiinteistöä niillä olevine rakennuksineen. A teki huutokaupassa korkeimman tarjouksen, joka hyväksyttiin, ja suoritti kauppahinnan kokonaisuudessaan 29.5.1995, jolloin hän sai nimismieheltä kiinteistöjen kauppakirjan ja kiinteistöjen omistusoikeus siirtyi hänelle. Pakkohuutokaupan yhteydessä nimismies myönsi B:lle ulosottolain 5 luvun 49 §:n 1 momentin nojalla kolmen kuukauden asumisoikeuden kiinteistöillä, joten A ei voinut ottaa kiinteistöjä haltuunsa ennen kuin 1.9.1995.\n        Ulosottolain 5 luvun 49 §:n 1 momentin mukaan ulosottomiehen tuli osoittaa velalliselle tarpeelliset huoneet, joissa velallinen voi asua kolme kuukautta. Lainkohdan tarkoituksena oli antaa velalliselle mahdollisuus etsiä itselleen uusi asunto ilman että hän joutuisi taivasalle. Lainkohdan tarkoituksena ei kuitenkaan ollut antaa velalliselle perusteetonta etua, jota velallinen saisi, mikäli hän saisi asua toisen henkilön omistamalla kiinteistöllä vastikkeettomasti kolme kuukautta.\n        B ja C olivat asuneet A:n omistamilla kiinteistöillä ja siten saaneet perusteetonta etua, jonka palauttamisesta he olivat yhteisvastuullisesti vastuussa. Mikäli kuitenkin katsottaisiin, että B:llä oli oikeus asua vastikkeetta, tämä oikeus ei voinut koskea C:tä, joka olisi joka tapauksessa velvollinen suorittamaan vastiketta.\n        A vaati, että B ja C velvoitetaan yhteisvastuullisesti suorittamaan hänelle ajalta 29.5. - 31.8.1995 perusteettomana etuna saamaansa käypää vuokraa vastaava määrä 5 500 markkaa kuukaudessa eli yhteensä 17 032,25 markkaa laillisine viivästyskorkoineen 11 532,25 markalle 2.7.1995 lukien ja 5 500 markalle 2.8.1995 lukien.\n      \n      \n        Vastaus\n        B ja C kiistivät kanteen perusteettomana ja vaativat sen hylkäämistä.\n        Pakkohuutokaupan toimittaja oli ulosottolain 5 luvun 49 §:n nojalla säilyttänyt velallisen ja tämän perheen asumisoikeuden kiinteistöillä. A oli ostotarjouksen tehdessään tuntenut mainitun lainkohdan sisällön ja tiennyt, että asumisoikeutta oli vaadittu. Kauppahintaan sisältyi entisen omistajan asumisoikeus hintaa alentavana tekijänä. A oli ostotarjouksellaan ja kauppahinnan maksamisellaan hyväksynyt asumisoikeuden. A:n olisi ainakin pakkohuutokaupan yhteydessä tullut ilmoittaa, että hän katsoi kyseessä olevan vastikkeellinen etu. Mistään vuokrasta tai maksusta ei ollut sovittu eikä sellaista vaadittu. B ei olisi voinut maksuvelvollisuutta hyväksyäkään, sillä hän oli varaton ja haki yksityishenkilön velkajärjestelyä. Myös C oli varaton.\n        Vaatimus oli perusteeton silläkin perusteella, että omistusoikeus siirtyi pakkohuutokaupassa ostajalle asteittain. Entisellä omistajalla oli vielä jäljellä omistusoikeutta heikompi, ulosottolain säännökseen perustuva oikeus jäädä asumaan kiinteistöille. Sellainen oikeus ei voinut olla vastikkeellinen. Omistusoikeus siirtyi A:lle kokonaisuudessaan vasta 1.9.1995.\n        Lainkohta suojasi velallisen asumista ja myös tämän perheenjäsenen oli katsottava kuuluvan asumissuojan piiriin. Perheenjäsenen asumista ei voinut erottaa velallisen asumisesta eikä perheenjäsenelle ainakaan voinut lainkohdan nojalla syntyä itsenäistä vastikevelvollisuutta.\n        B ja C kiistivät vaatimuksen myös määrältään.\n      \n      \n        Käräjäoikeuden tuomio 6.5.1997\n        Käräjäoikeus totesi, että ulosottolain 5 luvun 49 §:n 1 momentin tarkoitus oli sosiaalinen eli asunnotta jäävän varattoman velallisen suojaaminen. Säännöksen sanamuodosta ilmeni, että oikeus jäädä asumaan oli myönnettävissä vain sellaiselle velalliselle, jolla ei ollut mahdollisuutta järjestää asumistaan muulla tavoin. Asumisoikeuden myönsi ulosottomies, jonka oli tutkittava, täyttyivätkö lainkohdan edellytykset. Edellytyksiä olivat, että velallinen asui kiinteistöllä ja ettei hänellä ollut muuta asuntoa tarjolla. Edellytykset eivät täyttyisi, mikäli velallisella olisi omistuksessaan tai muutoin hallinnassaan toinen asunto, jossa asuminen olisi mahdollista. Tietyntasoinen vähävaraisuus lienee myös edellytyksenä, koska hyvissä varoissa oleva henkilö ei helposti jäisi vaille vaihtoehtoja pakkotäytäntöönpanotilanteessa. Lainkohdasta ei voinut päätellä, että kiinteistön omistajalla olisi oikeus määrätä asumisoikeuden ehdoista tai että häntä olisi edes kuultava.\n        Oikeuskirjallisuudessa ei käsitelty kysymystä siitä, mitä velvollisuuksia sanotun lainkohdan mukainen asumisoikeus asetti asumaan jäävälle entiselle omistajalle. Myöskään oikeuskäytännöstä ei löytynyt tulkintaohjetta.\n        Ostajan oli pakkohuutokaupassa otettava huomioon seikkoja, jotka vaikuttaisivat hinnan määräytymiseen toisin kuin vapaalla kaupalla myytävää kiinteistöä ostettaessa. Entisen omistajan määräaikainen asumisoikeus voi olla tällainen seikka. Merkitystä voi tällöin olla sillä, tiesikö ostaja huutojen alkaessa, että hallinnan täysi siirtyminen voi lykkääntyä asumisoikeusvaatimuksen vuoksi. Tässä tapauksessa A oli myöntänyt, että ulosottomies oli pakkohuutokaupan aluksi selostanut lainkohdan sisällön.\n        Kun asumisoikeus myönnettiin vain velalliselle, jolla ei ollut muuta asuinpaikkaa tarjolla, lähtökohtana näytti siis olevan se, että velallinen oli paitsi vailla muuta asuntoa, myös varaton tai vähissä varoissa. Tällöin ei olisi johdonmukaista olettaa vastiketta tarkoitetun suoritettavaksi. Vastikkeen perimisvaikeuksia osoitti jo se, että velallisen omaisuutta vastikään myytiin pakkohuutokaupassa.\n        Mikäli vastiketta olisi tarkoitettu suoritettavaksi, olisi johdonmukaista, että vastikkeen määräytymisperuste kävisi ilmi säännöksestä. Johdonmukaista olisi myös se, että ulosottomies velvoitettaisiin määrittelemään vastikkeen määrä.\n        Asumisoikeus voitiin ilmeisesti myöntää pakkohuutokaupan jälkeen siihen saakka, kunnes velallinen oli muuttanut kiinteistöltä, ellei kolmen kuukauden määräaika ollut kulunut. Asumisoikeus ei estänyt ostajaa saamasta kiinteistöä haltuunsa, joskin se rajoitti hänen tosiasiallista mahdollisuuttaan käyttää sitä. Tilannetta ei näin ollen voitu verrata huoneenvuokraan.\n        Mainitut seikat huomioon ottaen käräjäoikeus katsoi, että ulosottolain 5 luvun 49 §:ssä tarkoitettu ulosottomiehen entiselle omistajalle myöntämä oikeus jäädä asumaan hänelle osoitettuihin tiloihin kolmeksi kuukaudeksi kiinteistön myymisen jälkeen oli tarkoitettu vastikkeettomaksi.\n        Entisen omistajan asuminen pakkohuutokaupassa myydyllä tilalla mainitun lainkohdan perusteella oli vastikkeeton etu. Kuitenkin entinen omistaja voinee, huolimatta siitä, että ulosottomies oli laillisesti oikeuttanut hänet asumaan kiinteistöllä, saada asumisestaan sellaista perusteetonta etua, joka hänen olisi palautettava kiinteistön omistajalle. Tällöin olisi kysyttävä, oliko entinen omistaja saanut säädöksen määrittelemän sosiaalisista syistä myönnetyn minimin lisäksi niin paljon etua, että se voisi johtaa palauttamiseen.\n        Kanteessa tarkoitetuilla kiinteistöillä oli omakotitalo. Mistään ei ilmennyt, että siinä tai pihapiirissä olisi toinen asunto. Nykyaikana ei voitu katsoa, että omakotitalo, jossa oli vain yksi asuinhuoneisto, voitaisiin vastoin asianomaisen tahtoa jakaa niin, että entinen omistaja saisi käyttöönsä osan ja ostaja osan. Käräjäoikeus katsoi, ettei A ollut selvittänyt, että B olisi saanut perusteetonta etua sen vuoksi, että hänen kiinteistön käyttönsä olisi ylittänyt lainkohdassa tarkoitetun.\n        Käräjäoikeus lausui myös, että säännöksen tarkoittama sosiaalisilla perusteilla myönnettävä asumisoikeus ulottui ilman eri määräystä entisen omistajan puolisoon ja kotona asuviin lapsiin. Mitään perustetta määrätä puolisoa maksamaan vastiketta ei ollut. Sen vuoksi myöskään C ei ollut saanut asumisensa perusteella perusteetonta etua.\n        Käräjäoikeus hylkäsi kanteen.\n        \n          Asian on ratkaissut käräjätuomari Salo-Pankakoski.\n        \n      \n      \n        Helsingin hovioikeuden tuomio 30.6.1998\n        A valitti hovioikeuteen. Hovioikeus ei muuttanut käräjäoikeuden tuomiota.\n        \n          Asian ovat ratkaisseet hovioikeuden jäsenet Jalonen, Niemelä ja Leskinen. Esittelijä Eija Soininen.\n        \n      \n    \n    \n      MUUTOKSENHAKU KORKEIMMASSA OIKEUDESSA\n      A:lle myönnettiin valituslupa. A vaati valituksessaan hovioikeuden tuomion kumoamista ja kanteensa hyväksymistä.\n      B ja C vastasivat valitukseen vaatien sen hylkäämistä.\n    \n    \n      KORKEIMMAN OIKEUDEN RATKAISU 24.2.2000\n      \n        Perustelut\n        Ulosottolain 5 luvun 49 §:n 1 momentin mukaan pakkohuutokaupassa ostaja saa maksuvelvollisuutensa täytettyään ottaa kiinteistön haltuunsa. Ulosottomiehen kuitenkin tulee, jollei velallisella ole muuta asuinpaikkaa tarjona, osoittaa hänelle tarpeelliset huoneet, joissa hän myynnin jälkeen saa asua enintään kolme kuukautta ja vielä seuraavan kuukauden ensimmäiseen arkipäivään.\n        A on ostanut puheena olevat B:n omistamat tilat Sipoon piirin nimismiehen 3.5.1995 toimittamassa pakkohuutokaupassa ja maksanut kauppahinnan 29.5.1995. Huutokauppatilaisuudessa nimismies on selostanut ulosottolain 5 luvun 49 §:n sisällön. Huutokaupan toimittaja on myynnin jälkeen mainitun lainkohdan nojalla oikeuttanut B:n asumaan kiinteistöllä 1.9.1995 saakka.\n        Laissa ei ole säännöstä tällaisen asumisoikeuden vastikkeesta. Lain sanamuodon mukaan näyttäisi lähtökohtana siten olevan, että asuminen jatkuu myönnetyn asumisoikeuden ajan entisin ehdoin eli kuten omistajan asuessa, jolloin asukkaan maksettavaksi tulevat asumisesta aiheutuvat suoranaiset kustannukset, muttei vastiketta ostajalle. Myönnetty asumisoikeus merkitsee sen ajankohdan lykkäämistä, jona kiinteistö kaikilta osin siirtyy ostajan hallintaan. Asumisoikeuden vastikkeettomuutta tukee myös säännöksen sosiaalinen luonne eli tarkoitus suojata asuntonsa menettänyttä ulosottovelallista.\n        Tästä tulkinnasta ei seuraa, kuten A on väittänyt, että velallinen saisi ostajan kustannuksella perusteetonta etua. Sillä, joka harkitsee tarjouksen tekemistä pakkohuutokaupassa, on oikeus saada kiinteistöstä riittävät tiedot, joihin kuuluu myös arvio siitä, onko velallisella tarvetta saada jatkaa asumista tilalla ja missä laajuudessa tai millä ehdoilla asumisetu siinä tapauksessa myönnettäisiin. Tällaisten kaupan kohteeseen liittyvien seikkojen selvittäminen ja huomioon ottaminen tarjouksessa on ostajan harkinnassa. Päinvastainen tulkinta, jonka mukaan velalliselle syntyisi velvollisuus maksaa edeltäkäsin määräämätöntä vastiketta asumisesta ilman siihen velvoittavaa säännöstä tai viranomaisen päätöstä, olisi sitävastoin velallisen oikeusturvan kannalta epätyydyttävä.\n        Korkein oikeus katsoo, alempien oikeuksien tavoin, asumisoikeuden ulottuneen velallisen kanssa samassa taloudessa kiinteistöllä asuvaan velallisen aviopuolisoon ja asiassa näyttämättä jääneen, että asumisoikeudesta olisi luovuttu.\n      \n      \n        Tuomiolauselma\n        Hovioikeuden tuomion lopputulosta ei muuteta.\n      \n      \n        Asian ovat ratkaisseet oikeusneuvokset Haarmann, Suhonen, Raulos (eri mieltä), Krogerus ja Bygglin. Esittelijä Eeva-Liisa Sarvilinna-Heimonen.\n      \n      \n        Eri mieltä olevan jäsenen lausunto\n        Oikeusneuvos Raulos: A on ostanut käräjäoikeuden tuomiossa mainitut B:n omistamat tilat Sipoon piirin nimismiehen 3.5.1995 toimittamassa pakkohuutokaupassa ja 29.5.1995 maksanut niistä täyden kauppahinnan. Huutokaupan toimittaja on myynnin jälkeen ulosottolain 5 luvun 49 §:n 1 momentin nojalla oikeuttanut B:n asumaan kiinteistöillä kolmen kuukauden ajan.\n        Huutokauppaostajalla, joka on täysin maksanut kauppahinnan, on ulosottolain 5 luvun 49 §:n 1 momentin mukaan oikeus ottaa kiinteistö haltuunsa. B ja C ovat ulosottomiehen osoituksen perusteella kuitenkin pitäneet tiloja hallinnassaan 1.9.1995 saakka. Ei ole väitettykään, että huutokaupan toimittaja olisi ennen myyntiä ilmoittanut, että velalliselle tultaisiin myöntämään sanottu asumisoikeus. Näin ollen ei voida katsoa A:n tarjouksensa tehdessään sillä lailla ottaneen huomioon B:lle sittemmin myönnettyä asumisoikeutta, että sitä olisi pidettävä huutokaupan ehtona. B ja C ovat siten saaneet etua A:n kustannuksella. Käsitykseni on, ettei oikeusjärjestykseemme sisälly normia, jonka mukaan A olisi osaksikaan vastuussa B:n ja C:n asumiskustannuksista 29.5.1995 jälkeen. Näin ollen B:n ja C:n saama etu on suhteessa A:han perusteeton. Sen vuoksi ja kun aika, jonka B ja C ovat ulosottomiehen osoituksen nojalla pitäneet kiinteistöjä ja sillä olevaa rakennusta hallinnassaan, ei ole ollut merkityksettömän lyhyt, he ovat vastuussa asumishyötynä saamansa perusteettoman edun korvaamisesta A:lle. Asumisoikeuden syntyperuste ja muut olosuhteet huomioon ottaen arvioin edun määräksi, käyvän vuokran mukaan määräytyvän hintatason jonkin verran alittaen, kohtuulliset 10 000 markkaa.\n        Sanotuilla perusteilla harkitsen oikeaksi kumota alempien oikeuksien tuomiot. Velvoitan B:n ja C:n yhteisvastuullisesti suorittamaan A:lle ajalta 29.5. -31.8.1995 asumisoikeuden arvona 10 000 markkaa korkolain 4 §:n 3 momentin mukaisine viivästyskorkoineen laskettuna haastepäivästä eli 8.11.1995.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:2000:24"
  ],
  "contributor": [
    "http://data.finlex.fi/person/1e03911a"
  ],
  "description": [
    "http://data.finlex.fi/voc/kko/swe/2846f611",
    "http://data.finlex.fi/voc/kko/fin/4abd6cd2"
  ],
  "judgmentNumber": [
    "24"
  ],
  "date": [
    "1999-06-23"
  ],
  "issued": [
    "2000-02-24"
  ],
  "creator": [
    "http://data.finlex.fi/common/KKO"
  ],
  "year": [
    "2000"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "contributor": {
      "@id": "dcterms:contributor",
      "@type": "@id"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}