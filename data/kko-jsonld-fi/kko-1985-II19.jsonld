{
  "@id": "sfecli:kko/1985/II19",
  "languageVersion": [
    {
      "@id": "sfecli:kko/1985/II19/fin",
      "title_fi": [
        "KKO:1985-II-19"
      ],
      "abstract_fi": [
        "\n    Osakeyhtiö A, jolla oli tilisaatavaa osakeyhtiö B:ltä, oli taannut B:n C:ltä saaman rahalainan, jolla B oli maksanut paitsi muuta tilivelkansa A:lle. A:n takauksesta mahdollisesti aiheutuvan takautumissaatavan vakuudeksi B oli luovuttanut A:lle käteispantin. Pantin antaminen katsottiin A:n tilisaatavan määräiseltä osalta KS 46 §:n e kohdassa tarkoitetuksi panttaukseksi.\n    Panttaukseen sovellettiin KS 46 §:n g kohdan 2 momentissa säädettyä yhden vuoden takaisinsaantiaikaa.\n  "
      ],
      "hasFormat": {
        "@id": "sfecli:kko/1985/II19/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Kanne Pirkkalan kihlakunnanoikeudessa\n        Sitten kun Ålands Clogs Ab:n 14.1.1982 alkaneessa konkurssissa oli 18.5.1982 toimitettu valvonta, konkurssipesä on Tola-Clogs Oy:lle 9.8.1982 toimituttamansa haasteen nojalla kihlakunnanoikeudessa lausunut, että Ålands Clogs Ab:n toimialana oli ollut puukenkien valmistus ja että puukenkien pohjien valmistusta harjoittanut Tola-Clogs Oy oli omistanut 50 prosenttia sen osakkeista. Ålands Clogs Ab:n toimitusjohtajana ja hallituksen puheenjohtajana oli ollut D, joka oli ollut Tola-Clogs Oy:n merkittävä osakkeenomistaja, hallituksen jäsen ja toimitusjohtaja. Ålands Clogs Ab:n hallitukseen oli D:n lisäksi kuulunut kolme muuta osakkeenomistajaa, jotka olivat olleet Ålands Clogs Ab:tä edeltäneen kommandiittiyhtiön vastuullisina yhtiömiehinä ja kommandiittiyhtiötä edeltäneen avoimen yhtiön yhtiömiehinä. Osakeyhtiö Ålands Clogs Ab oli perustettu 13.3.1981 siten, että kommandiittiyhtiö Ålands Clogs Kb oli muutettu osakeyhtiöksi. Kommandiittiyhtiö oli puolestaan perustettu 31.12.1980 ottamalla Tola-Clogs Oy yhtiömieheksi avoimeen yhtiöön Ålands Clogs, Ståhl & Co. Tola-Clogs Oy oli tullut äänettömänä yhtiömiehenä kommandiittiyhtiöön sen jälkeen kun avoin yhtiö ja sen velkojat olivat keskenään solmineet akordisopimuksen. Ålands Clogs Ab:n hallituksen kokouksessa marraskuun loppupuolella 1981 oli D:n aloitteesta päätetty jättää Ålands Clogs Ab:tä koskeva konkurssihakemus, jossa vaiheessa myös yhtiön toiminta oli päättynyt. Sitä ennen 14. - 21.10.1981 välisenä aikana oli Ålands Clogs Ab lainannut 350.000 markkaa Helsingin Osakepankista ja 17.11.1981 lisäksi 50.000 markkaa. Tola-Clogs Oy oli mennyt tämän yhteensä 400.000 markan suuruisen lainan maksamisen vakuudeksi omavelkaiseen takaukseen. Tola-Clogs Oy:n takaussitoumuksesta mahdollisesti aiheutuvan regressisaatavan takaisinmaksamisen vakuudeksi Ålands Clogs Ab oli luovuttanut Tola-Clogs Oy:lle käteispanttina suurimman osan Ålands Clogs Ab:n tavaravarastosta eli noin 15.000 paria puukenkiä arvoltaan noin 450.000 markkaa. Tola-Clogs Oy:llä oli ollut 14.10.1981 tilisaatavaa Ålands Clogs Ab:ltä runsaat 260.000 markkaa, minkä määrän Ålands Clogs Ab oli suorittanut Tola-Clogs Oy:lle siten, että se oli maksanut 14.10.1981 ja 12.11.1981 välisenä aikana Tola-Clogs Oy:lle yhteensä 264.401,01 markkaa. Käteispanttina luovutetut puukengät oli siirretty Tola-Clogs Oy:n varastoon Kangasalle siitä huolimatta, että Ålandsbanken Ab:llä oli ollut irtaimistokiinnitys Ålands Clogs Ab:n tavaravarastoon. Panttauksen yhteydessä oli lisäksi sovittu, että käteispanttiin kuuluvia puukenkiä myytäessä suoritettiin maksu suoraan Helsingin osakepankin tilille siitä huolimatta, että Ålands Clogs Kb oli solminut factoring-sopimuksen Ålands Factoring Ab:n kansa. Sopimuksen mukaan Ålands Clogs Kb oli sitoutunut siirtämään kaikki myyntisaatavansa luotonantajalleen Ålands Factoring Ab:lle. Mahdollisen ylivakuuden Ålands Clogs Ab oli puolestaan siirtänyt edelleen Ålandsbanken Ab:lle. Sen vuoksi ja kun edellä mainittu laina ja panttaus olivat syntyneet muiden velkojien oikeuksin loukkaamiseksi ja kun Tola-Clogs Oy:n saatavia Ålands Clogs Ab:ltä oli maksettu niillä varoilla, jotka oli saatu lainaksi Ålands Clogs Ab:n vaihto-omaisuuden panttausta vastaan sellaisella tavalla, että maksamisen oli katsottava tapahtuneen velallisen ammattiin nähden epätavallisilla maksuvälineillä, konkurssipesä on vaatinut ensisijaisesti, että 15.000 puukenkäparin panttaus Tola-Clogs Oy:lle konkurssisäännön 46 §:n 1 momentin b, c, d, e ja g kohdan nojalla kumottaisiin ja julistettaisiin mitättömäksi ja että Tola-Clogs Oy velvoitettaisiin kustannuksellaan siirtämään pantattu tavaravarasto konkurssipesän osoittamaan paikkaan tai mikäli siirto ei olisi mahdollinen maksamaan korvausta konkurssipesälle 415.000 markkaa 6 prosentin korkoineen 17.11.1981 lukien. Toissijaisesti konkurssipesä on vaatinut, että 14.10. - 17.11.1981 välisenä aikana lainatuilla varoilla suoritettu 264.401,01 markan suuruinen maksu peräytettäisiin konkurssipesään ja että Tola Clogs Oy velvoitettaisiin heti maksamaan konkurssipesälle kyseinen määrä 14 prosentin korkoineen 17.11.1981 lukien.\n      \n      \n        Kihlakunnanoikeuden päätös 28.4.1983\n        Tola-Clogs Oy:n vastustettua kannetta kihlakunnanoikeus, jossa asianosaiset ovat vaatineet korvausta oikeudenkäyntikuluistaan, on katsonut selvitetyksi, että Ålands Clogs Ab oli aikaisemmin toiminut Ålands Clogs Kb nimisenä kommandiittiyhtiönä, jonka henkilökohtaisesti vastuunalaisina yhtiömiehinä olivat E, F ja G sekä äänettömänä yhtiömiehenä Tola-Clogs Oy. Kommandiittiyhtiö oli yhtiömiesten 15.1.1981 tekemällä päätöksellä muutettu Ålands Clogs Oy:ksi, joka oli merkitty kaupparekisteriin 13.3.1981. Kommandiittiyhtiö puolestaan oli perustettu 31.12.1980 siten, että yhtiön toimittua aikaisemmin Ålands Clogs, Ståhl & Co-nimisenä avoimena yhtiönä, jonka yhtiömiehinä olivat olleet edellä mainitut E, F ja G, avoin yhtiö oli muutettu 15.10.1980 tehdyllä yhtiösopimuksella kommandiittiyhtiöksi avoimen yhtiön ja sen velkojien tehtyä keskenään akordisopimuksen. Tola-Clogs Oy omisti Ålands Clogs Ab:n osakekannasta 50 prosenttia ja E, F ja G loput. Ålands Clogs Ab:n hallituksen muodostivat D, joka toimi myös yhtiön tomitusjohtajana, puheenjohtajana sekä E, F ja G jäseninä. Tola-Clogs Oy:n toimitusjohtajana oli D, joka oli myös eräs sen osakkeenomistajista.\n        Tuolloin heikon maksuvalmiuden omanneen Ålands Clogs Ab:n hallitus oli 21.9.1981 päättänyt 400.000 markan lainan ottamisesta Helsingin Osakepankista. Laina oli 14.10.1981 nostettu kolmena eri vekselinä. Lainan takaajaksi oli tullut Tola-Clogs Oy. Ålands Clogs Ab:n hallituksen saman kokouksen päätöksellä ja yhtiöiden välillä samana päivänä tehdyn panttaussopimuksen mukaisesti oli Ålands Clogs Ab luovuttanut Tola-Clogs Oy:lle mahdollisen takauksesta aihetuvan takautumissaatavan vakuudeksi käteispanttina ainakin 15.000 paria puukenkiä, jotka oli toimitettu Tola-Clogs Oy:lle 28.10.1981 mennessä. Pantin arvona oli pidettävä vähinkään mainittua lainan määrää. Tola-Clogs Oy:llä oli 14.10.1981 ollut Ålands Clogs Ab:lta tavaratoimituksiin perustuvaa tilisaatavaa 264.401,01 markkaa, joka velka oli maksettu Tola-Clogs Oy:lle loka-marraskuussa 1981 mainituilla vekseleillä saaduilla varoilla. Loppuosa lainasta oli käytetty eräiden muiden Ålands Clogs Ab:n velkojen suoritukseen. Tola-Clogs Oy oli panttaussopimuksen mukaisesti ainakin osaksi myynyt mainittuja puukenkiä siten, että kauppahinta oli käytetty lainan lyhentämiseen maksujen tapahtuessa suoraan Helsingin Osakepankille.\n        Kihlakunnanoikeus on katsonut, että Tola-Clogs Oy:llä oli osakkeenomistuksensa ja yhtiöllä Ålands Clogs Ab:n hallintoelimissä olleen edustuksen perusteella ollut konkurssisäännön 46 §:n g kohdassa tarkoitettu määräämisvalta Ålands Clogs Ab:ssa. Kerrotulla järjestelyllä, jolla Tola-Clogs Oy oli saanut suorituksen tilisaatavistaan antaessaan takauksen Helsingin Osakepankilta saadulle lainalle ja saadessaan samalla Ålands Clogs Ab:lta vastavakuuden mahdollisesta maksuvelvollisuudestaan, Tola-Clogs Oy oli tosiasiallisesti saanut viimeisen vuoden kuluessa ennen Ålands Clogs Ab:n konkurssin alkamista Ålands Clogs Ab:lta pantin muodossa vakuuden saatavastaan, jonka syntyessä sellaista vakuutta ei ole määrätty. Sen vuoksi Tola-Clogs Oy oli konkurssisäännön 46 §:n e, g ja i kohdan nojalla velvollinen palauttamaan Ålands Clogs Ab:n konkurssipesälle mainitusta pantista kerrotun saatavansa mukaisen osuuden. Koska D:llä ja Tola-Clogs Oy:llä ei ilmeisesti olut lainan ottamisesta päätettäessä ollut läheskään täyttä selvyyttä Ålands Clogs Ab:n todellisista maksuvaikeuksista ja koska Ålands Clogs Ab joka tapauksessa oli tarvinnut lainaa voidakseen maksaa velkojaan, kihlakunnanoikeus on katsonut jääneen näyttämättä, että Tola-Clogs Oy olisi velvollinen muulla perusteella tai enempää palauttamaan Ålands Clogs Ab:n konkurssipesälle mainittua panttia tai sen arvoa taikka tilisaatavastaan saatua maksua. Sen vuoksi kihlakunnanoikeus on, hyläten kanteen enemmälti ja julistaen panttauksen kerrotuilta osilta peräytyneeksi velvoittanut Tola-Clogs Oy:n suorittamaan Ålands Clogs Ab:n konkurssipesälle pantin osa-arvona 264.401,01 markkaa kuuden prosentin korkoineen 17.11.1981 lukien. Asian laadun vuoksi konkurssipesä sai pitää kulunsa jutussa vahinkonaan.\n        Tola-Clogs Oy:llä, jota vastaan puheena olevaa kannetta ei ollut nostettu niin ajoissa, että se olisi voinut tämän johdosta ilmoittautua valvontapäivänä myös ehkä nyt syntyneen saatavan osalta, oli konkurssinäännön 48 §:n mukaan oikeus valvoa sille tämän kanteen johdosta ehkä syntyvä saatava konkurssissa kolmen kuukauden kuluessa siitä, kun päätös jutussa oli saanut lainvoiman, ja sai yhtiö jos sen saatava katsottiin lailliseksi, vähentää siitä, mitä sen oli annettava takaisin konkurssipesään, niin paljon kuin sen saatavan osalle olisi pitänyt tulla, jos saatava olisi valvottu paikalletulopäivänä.\n        Turun hovioikeus, jonka tutkittavaksi konkurssipesä ja TolaClogs Oy olivat saattaneet jutun, on 13.1.1984 antamassaan tuomiossa jättänyt jutun kihlakunnanoikeuden päätöksen varaan.\n      \n    \n    \n      VALITUSLUVAN MYÖNTÄMINEN JA VÄLITOIMI\n      Tola-Clogs Oy:lle on myönnetty valituslupa 6.4.1984. Konkurssipesä on antanut siltä pyydetyn vastauksen. Tola-Clogs Oy:n 25.9.1984 tekemästä hakemuksesta Korkein oikeus on 2.10.1984 määrännyt, ettei hovioikeuden tuomion täytäntöönpanoa ollut toistaiseksi jatkettava.\n    \n    \n      KORKEIMMAN OIKEUDEN RATKAISU\n      \n        Perustelut\n        Uuden osakeyhtiölain säätämisen yhteydessä konkurssisäännön 46 §:n g kohtaan lisättiin 2 momentti (29.9.1978/740). Tämä säännös koskee sanamuotonsa mukaan osakeyhtiön konkurssissa tapahtuvaa takaisinsaantia henkilöltä, jolla osakeomistuksen perusteella tai muutoin on tai on ollut määräämisvalta yhtiössä. Tarkoituksena on estää tällaisia henkilöitä saamasta yhtiön konkurssissa sellaisia etuja, jotka loukkaavat toisten velkojien oikeutta. Tämän tarkoituksen toteuttaminen puoltaa säännöksen soveltamista myös yhteisöihin, jolla on säännöksessä mainittu määräämisvalta velallisyhtiössä. Lain sanamuodosta enempää kuin muista lain tulkintaan vaikuttavista seikoista ei voida päätellä, että säännöstä vastoin sen edellä mainittua tarkoitusta olisi sovellettava ainoastaan luonnollisiin henkilöihin. Tämän vuoksi Korkein oikeus katsoo, että alempien oikeuksien tulkinta puheena olevassa säännöksessä säädetyn yhden vuoden takaisinsaantiajan soveltamisesta myös yhteisöihin on oikea.\n        D on ollut Ålands Ab:n toimitusjohtaja ja hallituksen puheenjohtaja. Niin ikään hän on ollut Tola-Clogs Oy:n toimitusjohtaja ja hallituksen jäsen. Tola-Clogs Oy on omistanut puolet Ålands Clogs Ab:n osakekannasta. D puolestaan on omistanut huomattavan osan Tola-Clogs Oy:n osakkeista. Ålands Clogs Ab puukenkien tuottajana ja Tola-Clogs Oy niiden pohjien valmistajana ovat olleet tuotannossaan olennaisesti riippuvaisia toistensa toiminnasta. Siten Tola-Clogs Oy:llä toimitusjohtajansa D:n välityksellä on ollut Ålands Clogs Ab:ssä konkurssisäännön 46 §:n g kohdassa tarkoitettu määräämisvalta ja alempien oikeuksien ratkaisuissa kerrottu Tola-Clogs Oy:n menettely täyttää konkurssisäännön 46 §:n e ja g kohdassa säädetyt takaisinsaannin edellytykset.\n      \n      \n        Tuomiolauselma\n        Hovioikeuden tuomion lopputulosta ei muuteta. Tola-Clogs Oy velvoitetaan suorittamaan konkurssipesälle korvaukseksi sillä vastauksen antamisesta täällä olleista kuluista 1.150 markkaa. Kielto jatkaa hovioikeuden tuomion täytäntöönpanoa raukeaa.\n      \n      \n        Ratkaisuun osallistuneet: oikeusneuvokset Leivonen, Heinonen, Nybergh, Hiltunen ja Ketola\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1985-02-18"
  ],
  "judgmentNumber": [
    "II19"
  ],
  "date": [
    "1984-12-19"
  ],
  "subject": [
    "http://data.finlex.fi/common/Rikosasia"
  ],
  "referenceToLegislation": [
    "http://data.finlex.fi/eli/sd/1868/31/luku/4/pykala/46"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1985:II19"
  ],
  "year": [
    "1985"
  ],
  "description": [
    "http://data.finlex.fi/voc/kko/fin/65a66102",
    "http://data.finlex.fi/voc/kko/swe/eb0f3525",
    "http://data.finlex.fi/voc/kko/swe/466a9438",
    "http://data.finlex.fi/voc/kko/fin/c4f065cb"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "referenceToLegislation": {
      "@id": "http://data.finlex.fi/schema/sfcl/referenceToLegislation",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}