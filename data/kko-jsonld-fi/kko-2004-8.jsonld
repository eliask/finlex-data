{
  "@id": "sfecli:kko/2004/8",
  "languageVersion": [
    {
      "@id": "sfecli:kko/2004/8/fin",
      "title_fi": [
        "KKO:2004:8"
      ],
      "abstract_fi": [
        "\n    Testamentin tekijä oli sairastanut Alzheimerin taudista johtuvaa dementiaa.\n    Kysymys siitä, oliko sairaus vaikuttanut testamentin tekemiseen. (Ään.)\n    PK 13 luku 1 §\n  "
      ],
      "hasFormat": {
        "@id": "sfecli:kko/2004/8/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Asian tausta\n        Vuonna 1910 syntyneillä puolisoilla Heikki ja Lea K:lla oli neljä lasta, pojat Esa ja Lassi K sekä tyttäret Elina ja Liisa K.\n        1. Heikki K oli 28.8.1990 allekirjoittanut testamentin, jossa hän oli määrännyt pojalleen Esa K:lle ja tämän puolisolle, tyttärelleen Elina K:lle ja tämän puolisolle, pojalleen Lassi K:lle ja tämän puolisolle, tyttärelleen Liisa K:lle sekä kahdeksalle lapsenlapselleen määräalat testamentissa tarkemmin määrätyllä tavalla. Edelleen Heikki K oli määrännyt, että sen jälkeen kun mainitut määräalat on ensin eroteltu omaisuudesta, jaetaan Esa, Lassi ja Elina K:lle kullekin sellaiset osuudet maa- tai muuta omaisuutta, että ne vastaavat Liisa K:n ennakkoperintönä saaman kiinteistön käypää hintaa kuolinhetkellä. Loppuomaisuus tuli jakaa tasan lasten kesken.\n        2. Puolisot Heikki ja Lea K olivat 26.7.1994 allekirjoittaneet keskinäisen testamentin, jossa he olivat määränneet, että kaikki omaisuus oli menevä perintökaaren säännösten mukaan tasapuolisesti kaikille perillisille niin, ettei perillisten aviopuolisoilla ole avio-oikeutta perittyyn omaisuuteen.\n        3. Heikki K oli 31.8.1994 allekirjoittanut testamentin sekä perintöön liittyvän kirjeen lapsilleen. Lea K oli samana päivänä allekirjoittanut testamentin, jota ei ollut todistettu.\n        Mainitussa testamentissaan, joka oli korvannut aiemmin laaditut testamentit, Heikki K oli määrännyt kullekin lapselleen määräalan testamentissa tarkemmin määrätyllä tavalla. Edelleen Heikki K oli määrännyt, että sen jälkeen kun mainitut määräalat on ensin eroteltu omaisuudesta, jaetaan Esa, Lassi ja Elina K:lle kullekin sellaiset osuudet maa- tai muuta omaisuutta, että ne vastaavat Liisa K:n ennakkoperintönä saaman kiinteistön käypää hintaa kuolinhetkellä. Loppuomaisuus tuli jakaa tasan lasten kesken.\n        Lapsilleen osoittamassaan kirjeessä Heikki K oli ilmoittanut, että hän oli 28.8.1990 tehnyt testamentin vakaan harkinnan jälkeen. Hänen tarkoituksensa oli ollut, että kaikki lapset perivät yhtä paljon. Hänet oli heinä- tai elokuussa 1994 painostettu muuttamaan testamenttia. Elokuun 31 päivänä 1994 uusittu testamentti piti sisällään edellä mainitun alkuperäisen määräyksen koskien Liisa K:n saaman kiinteistön huomioon ottamista perinnönjaossa. Koska Lassi ja Liisa K:ta oli vaivannut se, että Heikki K oli alkuperäisessä testamentissa muistanut myös lapsenlapsiaan kesämökkitonteilla, hän oli päättänyt sovinnon saavuttamiseksi poistaa testamentista lapsenlapsiaan koskevat määräykset. Heikki K oli vielä toivonut, ettei häntä enää painostettaisi poikkeamaan 31.8.1994 uudistamastaan testamentista.\n        Lea K oli 31.8.1994 todistamattomassa testamentissa määrännyt, että hänen omaisuutensa tuli jakaa tasan hänen lastensa Esa, Lassi, Elina ja Liisa K:n kesken.\n        4. Heikki K oli kuollut 6.9.1994.\n        5. Lea K oli 12.1.1995 allekirjoittanut testamentin, jolla hän oli määrännyt kaiken omaisuutensa menevän täydellä omistusoikeudella tyttärelleen Liisa K:lle. Testamenttimääräyksen mukaan Liisa K oli oikeutettu maksamaan muiden lasten lakiosat rahana.\n        6. Käräjäoikeus oli 8.5.1995 määrännyt Lea K:lle uskotun miehen.\n        7. Lea K oli 27.10.1995 testamentiksi ja siihen liittyviksi määräyksiksi otsikoidulla asiakirjalla vahvistanut 12.1.1995 allekirjoittamansa, Liisa K:n hyväksi tehdyn testamentin sisällön ja antanut lisäksi eräitä muita määräyksiä.\n        8. Lea K oli 2.1.1996 allekirjoittamallaan testamentilla määrännyt, että hänen kuolemansa jälkeen kaikki omaisuus oli jaettava tasan hänen lastensa kesken siten, että perillisten aviopuolisoilla ei ole avio-oikeutta perittyyn omaisuuteen.\n        9. Lea K oli 4.2.1996 allekirjoittamallaan testamentilla vahvistanut 12.1.1995 laatimansa, Liisa K:n hyväksi tehdyn testamentin sisällön.\n        10. Lea K oli 24.5., 6.8. ja 25.11.1996 sekä 11.4.1997 allekirjoittanut sisällöltään kohdassa 8 mainittua testamenttia vastaavat testamentit.\n        11. Oikeuden määräämä pesänjakaja oli 16.5.1997 suorittanut Heikki K:n pesässä osituksen ja perinnönjaon, joka on lainvoimainen.\n        12. Lea K oli 23.9.1997 sekä 4.2. ja 25.8.1998 allekirjoittanut sisällöltään kohdassa 8 mainittua testamenttia vastaavat testamentit.\n        13. Lea K oli kuollut 5.1.1999.\n        14. Lea K:n jälkeen oli toimitettu perunkirjoitus 15.3.1999. Perunkirjoituksessa Liisa K oli esittänyt kohdissa 5, 7 ja 9 mainitut testamentit sekä Esa K kohdissa 8, 10 ja 12 mainitut testamentit. Lisäksi Esa K oli ilmoittanut luopuvansa perinnöstä.\n      \n      \n        Kuopion käräjäoikeuden tuomio 17.11.2000\n        Elina ja Lassi K:n sekä Esa K:n lasten Liisa K:ta vastaan ajaman kanteen sekä Liisa K:n Elina ja Lassi K:ta sekä Esa K:n lapsia vastaan ajaman kanteen johdosta käräjäoikeus lausui seuraavaa:\n        Taudinkuva\n        Lea K:n sukulaisten kertomuksilla oli osoitettu, että ensimmäiset merkit Lea K:n muistin heikkenemisestä olivat ilmaantuneet 1970- ja 1980-luvuilla. Lea K ei ollut enää puolisonsa kuoleman jälkeen tullut yksin toimeen eikä pystynyt hoitamaan taloudellisia asioitaan, minkä vuoksi hänelle oli hankittu paikka vanhusten hoitokodista ja hänelle oli myöhemmin määrätty uskottu mies.\n        Terveyskeskuslääkäri X:n kertomuksella oli osoitettu, että Lea K:lla oli ollut selviä merkkejä dementoitumisesta vuonna 1992.\n        Psykiatrian ja psykogeriatrian erikoislääkärin Y:n ja neurologian erikoislääkärin Z:n kertomuksilla oli selvitetty, että Lea K oli sairastanut jo vuoden 1995 alussa ainakin keskivaikeaa Alzheimerin tautia. Yleislääketieteen erikoislääkäreiden Q:n ja R:n käsitykset tukivat Y:n ja Z:n käsityksiä. Psykiatrian ja geriatrian erikoislääkärin S:nkään käsitys ei ollut ristiriidassa Y:n ja Z:n käsityksien kanssa.\n        Käräjäoikeus katsoi, että Lea K oli kanteiden kohteina olleiden testamenttien tekoaikoina sairastanut Alzheimerin tautiin perustuvaa keskivaikeaa dementiaa.\n        Testamentintekokyky\n        Asianajajat F ja G olivat katsoneet Lea K:n testamentintekokelpoiseksi todistaessaan Lea K:n 26.7.1994 tekemän testamentin.\n        Eero K ja H, jotka olivat tunteneet pitkältä ajalta Lea K:n, olivat 31.8.1994 katsoneet, että Lea K oli tuolloin ollut sairautensa vuoksi kykenemätön tekemään testamenttia.\n        M ja N, jotka olivat tavanneet Lea K:n vain kerran, olivat 12.1.1995 testamenttia todistaessaan todenneet Lea K:n olevan testamentintekokelpoinen.\n        J, D ja P, jotka olivat tutustuneet Lea K:hon vasta tämän ollessa vanhusten hoitokodissa ja tavanneet häntä vain lyhyen ajan kerrallaan, olivat 27.10.1995 ja 4.2.1996 katsoneet Lea K:n olevan testamentintekokelpoinen.\n        T ja U, jotka olivat hoitaneet Lea K:ta päivittäin hoitokodissa, olivat todistaessaan 2.1.1996 ja 25.8.1998 välisenä aikana kahdeksan testamenttia katsoneet Lea K:n olevan kykenevä tekemään testamentit.\n        X, Q, Y, Z ja R eivät olleet tutkineet Lea K:n testamentintekokelpoisuutta, jonka tutkiminen olisi vaatinut laajempaa tutkimusta. Y ja Z olivat katsoneet, ettei Lea K ollut tutkimushetkellä ollut testamentintekokelpoinen. He eivät olleet ottaneet kantaa Lea K:n testamentintekokelpoisuuteen testamenttien tekohetkellä. X enempää kuin R:kään eivät olleet ottaneet kantaa Lea K:n testamentintekokelpoisuuteen. S oli tutkinut Lea K:n testamentintekokelpoisuuden ja katsonut, että Lea K oli 12.1.1995 ollut testamentintekokelpoinen.\n        Muille kuin lääkärien ja testamentin todistajien kertomuksille Lea K:n testamenttauskyvystä ei voitu antaa suurta merkitystä, koska he eivät olleet olleet mukana yhdessäkään testamentin todistamistilaisuudessa ja koska he olivat vain satunnaisesti tavanneet Lea K:n.\n        Käräjäoikeus katsoi, että Lea K:n keskivaikea dementia oli heikentänyt hänen kykyään tehdä testamentti eikä hän ollut vuosien 1995 - 1998 aikana aina ollut sellaisessa tilassa, että hän olisi ymmärtänyt testamentin merkityksen. Toisaalta Lea K:lla oli ollut sellaisia hetkiä, että hän oli voinut ymmärtää testamentin merkityksen.\n        Testamentintekijän aikaisemmat tahdonilmaisut\n        Kaikkien Lea K:n sukulaisten kertomusten mukaan hän oli usein ennen Kuopioon muuttamistaan suullisesti ilmaissut haluavansa jakaa omaisuutensa tasan kaikkien lasten kesken. Tämä ilmeni myös Lea K:n 26.7.1994 allekirjoittamasta testamentista ja 31.8.1994 allekirjoittamasta todistamattomasta testamentista. Esa ja Elina K:n mielestä Lea K:n tahto ei ollut muuttunut Kuopioon muuttamisen jälkeenkään.\n        Liisa K:n mukaan Lea K:n tahto oli muuttunut Kuopiossa. P:n, D:n ja V:n mukaan Lea K oli Kuopiossa asuessaan halunnut, että hänen omaisuutensa menee Liisa K:lle.\n        Esa ja Liisa K:n toiminta\n        Esa K oli ollut järjestämässä isänsä Heikki K:n 28.8.1990 allekirjoittamaa testamenttia, Heikki ja Lea K:n 31.8.1994 allekirjoittamia testamentteja, Lea K:n 22.11.1994 päivättyä avio-oikeudesta luopumista koskevaa asiakirjaa ja Liisa K:n kanteessa mainittuja kahdeksaa testamenttia. Lisäksi Esa K oli hoitanut 1980-luvulta alkaen Heikki K:n metsänmyyntiasioita ja Heikki K:n kuoltua Lea K:n raha-asioita ja ollut suunnittelemassa Heikki K:n metsäomaisuuden siirtämistä lapsille.\n        Liisa K oli ollut järjestämässä Heikki ja Lea K:n 26.7.1994 allekirjoittamaa testamenttia sekä Elina K:n ja hänen myötäpuoltensa kanteessa mainittuja testamentteja sekä 1.10.1995 päivättyä vahvistusasiakirjaa. Vielä Liisa K oli ollut järjestämässä S:n lääkärintodistusta.\n        Käräjäoikeus katsoi, että Esa ja Liisa K:lla oli ollut voimakas halu ja mahdollisuus vaikuttaa vanhempiensa perintöä ja muuta taloutta koskeviin ratkaisuihin.\n        Taivuttelu\n        Q:n, Y:n, S:n ja Z:n kertomuksilla oli osoitettu, että dementiapotilas on helposti taivuteltavissa.\n        Esa K:ta kuultaessa oli käynyt ilmi, että hänen käsityksensä mukaan suvussa oli ollut pitkänä perinteenä se, että suvun omaisuus jaetaan tasan kaikille lapsille. Kun Heikki ja Lea K olivat aikaisemmin ilmaisseet selvästi tahtonsa jakaa omaisuutensa tasan kaikille lapsille, Esa K oli katsonut velvollisuudekseen pitää huolta siitä, että äiti toimii loppuun asti aikaisemmin ilmaisemansa tahdon mukaisesti. Kun Esa K oli epäillyt, että Liisa K oli teettänyt äidillä tasajaosta poikkeavan testamentin, Esa K oli ryhtynyt toimenpiteisiin tasajaon varmistamiseksi.\n        Liisa K oli mielestään kärsinyt vääryyttä isänsä jälkeistä omaisuutta jaettaessa ja saanut myös äitinsä uskomaan näin ennen kuin edes perinnönjakoa isän jälkeen oli suoritettu. Tämä ilmeni muun muassa S:n lääkärinlausunnosta. Liisa K oli pyytänyt M:ää ja N:ää laatimaan ja todistamaan 12.1.1995 päivätyn testamentin kertomatta M:lle ja N:lle mitään Lea K:n dementiasta. Tämän jälkeen Liisa K oli kääntynyt asianajajan puoleen varmistaakseen M:n ja N:n tekemän testamentin pätevyyden lääkärinlausunnolla ja kahdella varmistustestamentilla ottamatta yhteyttä M:ään ja N:ään.\n        Lea K oli allekirjoitettuaan 26.7.1994 testamentin ja 31.8.1994 todistamattoman testamentin, jotka olivat perustuneet omaisuuden tasajakoon, tehnyt 12.1.1995 Liisa K:ta suosivan testamentin, jonka hän oli vahvistanut 27.10.1995, tehnyt 2.1.1996 tasajakoon perustuvan testamentin, vahvistanut jälleen 4.2.1996 Liisa K:ta suosivan testamentin sekä tämän jälkeen allekirjoittanut 24.5.1996 tasajakoon perustuvan testamentin ja vielä tämän jälkeen tehnyt kuusi tasajakoon perustuvaa testamenttia, joista viimeinen oli allekirjoitettu 25.8.1998.\n        Pakottaminen ja taivuttaminen oli yleensä vaikea näyttää toteen. Varsinkaan taivuttaminen ei tapahdu yhdellä teolla, vaan se koostuu usein pitkäaikaisestakin toiminnasta ja yksittäisten tekojen kokonaisuudesta. Taivuttamista arvioitaessa oli otettava huomioon myös taivutettavan henkilön persoona ja testamentin sisältö. Tässä tapauksessa taivutettava henkilö oli ollut kaikkien kuultujen lääkäreiden käsityksen mukaan dementiansa vuoksi helposti taivuteltavissa. Esa ja Liisa K:lla oli ollut asemansa vuoksi mahdollisuus vaikuttaa äitinsä tahtoon, Esa K:lla hänen hoitaessaan pitkän aikaa vanhempiensa taloudellisia asioita ja molemmilla äitinsä tuntiessa heidät Kuopiossa ollessaan hänestä huolehtiviksi lähimmiksi sukulaisiksi.\n        Lea K:n testamenttaustahdon sisältö oli ollut hänen puolisonsa eläessä vakaa ja muuttumaton. Kuopioon muutettuaan jo dementoituneena henkilönä Lea K:n tahto oli vaihdellut edellä mainituin tavoin useaan kertaan. Sen vuoksi oli jäänyt epäselväksi, mikä hänen viimeinen tahtonsa oli ollut. Mielipiteiden muuttuminen osoitti myös Lea K:n alttiutta muuttaa taivuttelun johdosta mieltään. Asiassa ei mikään osoittanut, että yksikään Kuopiossa tehdyistä testamenteista olisi syntynyt Lea K:n omasta aloitteesta.\n        Yhteenveto\n        Käräjäoikeus katsoi, että kanteissa mainitut testamentit olivat syntyneet taivuttamalla Lea K:ta käyttämällä väärin hänen ymmärtämättömyyttään ja tahdonheikkouttaan ja Esa ja Liisa K:sta riippuvaista asemaa. Tämän vuoksi käräjäoikeus katsoi kaikki kanteissa esitetyt testamentit pätemättömiksi.\n        Sen sijaan oli jäänyt näyttämättä, että testamenttien tekemiseen olisi vaikuttanut Lea K:n sieluntoiminnan häiriönä pidettävä älyllisen suorituskyvyn heikkeneminen. Asiassa ei ollut myöskään esitetty selvitystä siitä, että Lea K:ta olisi pakotettu tekemään testamentit.\n        Näillä perusteilla käräjäoikeus julisti pätemättömiksi Lea K:n 12.1. ja 27.10.1995, 2.1., 4.2., 24.5., 6.8. ja 25.11.1996, 11.4. ja 23.9.1997 sekä 4.2. ja 25.8.1998 allekirjoittamat testamentit.\n        Asian ovat ratkaisseet määräaikainen laamanni Paavo Perola sekä käräjätuomarit Jorma Tossavainen ja Esko Randelin.\n      \n      \n        Itä-Suomen hovioikeuden tuomio 15.2.2002\n        Liisa K valitti hovioikeuteen.\n        Hovioikeus hyväksyi käräjäoikeuden tuomion perustelut siltä osin kuin käräjäoikeus oli katsonut jääneen näyttämättä, että Liisa K:n hyväksi tehtyjen testamenttien tekemiseen olisi vaikuttanut Lea K:n sieluntoiminnan häiriönä pidettävä älyllisen suorituskyvyn heikkeneminen.\n        Lea K oli 12.1.1995 allekirjoitetun testamentin tekemisen aikana sairastanut lievää tai keskivaikeaa dementiaa, minkä vuoksi hän oli asiassa todistajina kuultujen muiden lääkäreiden kuin S:n käsityksen mukaan ollut helposti taivuteltavissa.\n        Liisa K oli halunnut jo Heikki K:n eläessä vaikuttaa siihen, miten hänen vanhempiensa omaisuus tultaisiin jakamaan heidän kuolemansa jälkeen. Isänsä kuoleman jälkeen Liisa K oli tuntenut saaneensa isänsä jälkeen vähemmän omaisuutta kuin hänen olisi pitänyt saada.\n        Liisa K oli todistelutarkoituksessa kuultuna kertonut, että Lea K oli joulun 1994 tienoilla sanonut Liisa K:lle haluavansa testamentata omaisuutensa hänelle ja pyytänyt, että Liisa K hankkisi testamentin tekoa varten tuomarin. Tätä kertomusta ei ollut osoitettu vääräksi.\n        Viitteitä siitä oli, että Liisa K olisi vaikuttanut Lea K:n 12.1.1995 allekirjoittamaan testamenttiin. Kun Lea K:n oli näytetty halunneen palkita Liisa K:n hänen huolenpidostaan, esitetty selvitys ei kuitenkaan riittänyt osoittamaan, että Liisa K:n käyttäytyminen olisi ollut sen laatuista, että se olisi määräävästi vaikuttanut Lea K:n tahtoon tehdä 12.1.1995 allekirjoitettu testamentti. Näyttämättä oli jäänyt, että Lea K olisi Liisa K:n menettelyn johdosta tai muutoinkaan sillä tavoin erehtynyt, että se olisi määräävästi vaikuttanut hänen tahtoonsa tehdä 12.1.1995 allekirjoitettu testamentti. Elina K:n ja hänen myötäpuoltensa kanne oli siten hylättävä tätä testamenttia koskevalta osalta.\n        Asiassa esitetyn selvityksen mukaan Lea K:n sairaus oli pahentunut keväällä 1995. Kysymyksessä olevien 27.10.1995 ja 4.2.1996 päivättyjen testamenttien syntytapa ja -aika sekä sisältö osoittivat, että Liisa K oli taivuttanut Lea K:n allekirjoittamaan ne käyttämällä väärin hänen ymmärtämättömyyttään ja tahdonheikkouttaan.\n        Näillä perusteilla hovioikeus muutti käräjäoikeuden tuomiota siten, että Elina ja Lassi K:n sekä Esa K:n lasten kanne hylättiin 12.1.1995 allekirjoitettua testamenttia koskevalta osalta.\n        Muilta osin käräjäoikeuden tuomion lopputulosta ei muutettu.\n        Asian ovat ratkaisseet hovioikeuden jäsenet Liisa Ollikainen (eri mieltä), Heikki Laakso ja Anna-Kaarina Mäkinen.\n        Eri mieltä ollut hovioikeudenlaamanni Ollikainen katsoi, ettei ollut syytä käräjäoikeuden ratkaisun muuttamiseen.\n      \n    \n    \n      MUUTOKSENHAKU KORKEIMMASSA OIKEUDESSA\n      Elina ja Lassi K:lle sekä Esa K:n lapsille myönnettiin valituslupa. He vaativat yhteisessä valituksessaan, että hovioikeuden tuomio kumotaan ja asia jätetään käräjäoikeuden tuomion varaan. He toistivat valituksensa perusteeksi seuraavat käräjäoikeudessa ja hovioikeudessa esittämänsä seikat, joiden vuoksi Lea K:n 12.1.1995 allekirjoittama testamentti on pätemätön:\n      1) Testamentin tekemiseen oli vaikuttanut Lea K:n sieluntoiminnan häiriönä pidettävä, hänen sairastamastaan dementiasta johtuva älyllisen suorituskyvyn heikkeneminen.\n      2) Liisa K oli taivuttanut Lea K:n tekemään testamentin käyttämällä väärin hänen ymmärtämättömyyttään, tahdonheikkouttaan ja Liisa K:sta riippuvaista asemaansa sekä kertomalla perintöasioista Lea K:lle niin, että tämä oli mieltänyt perintöasiat totuudenvastaisesti siten, että Liisa K olisi jäänyt muita lapsia huonompaan asemaan Heikki K:n jälkeen.\n      3) Lea K oli Liisa K:n edellä kohdassa 2 mainitun menettelyn johdosta tai muutoin erehtynyt perintöasioissa niin, että erehdys oli määräävästi vaikuttanut hänen tahtoonsa.\n      Liisa K vastasi valitukseen ja vaati sen hylkäämistä.\n    \n    \n      VÄLITOIMET\n      Korkein oikeus on toimittanut asiassa suullisen valmistelun ja suullisen käsittelyn.\n    \n    \n      KORKEIMMAN OIKEUDEN RATKAISU\n      \n        Perustelut\n        1. Testamentti\n        Lea K on 84-vuotiaana 12.1.1995 allekirjoittanut testamentin, jossa hän on määrännyt, että hänen kuolemansa jälkeen hänen kaikki omaisuutensa on menevä täydellä omistusoikeudella hänen tyttärelleen Liisa K:lle ja että Liisa K on oikeutettu maksamaan muiden lasten lakiosat rahana.\n        2. Pätemättömyysarvioinnin lähtökohdat\n        Perintökaaren 13 luvun 1 §:n 3 kohdan mukaan testamentti voidaan moitteen johdosta julistaa pätemättömäksi, jos testamentin tekemiseen on vaikuttanut mielisairaus, tylsämielisyys tai testamentin tekijän muu sieluntoiminnan häiriö. Harkittaessa sitä, onko testamentti mainitun lainkohdan nojalla pätemätön, on arvioinnin kohteena keskeisesti se, onko testamentin tekijältä säännöksessä tarkoitetun psyykkisen häiriön vuoksi puuttunut kyky itsenäiseen tahdonmuodostukseen.\n        3. Lea K:n sairaus\n        Käräjäoikeus on katsonut, että Lea K oli kanteiden kohteina olleiden testamenttien tekoaikoina sairastanut Alzheimerin tautiin perustuvaa keskivaikeaa dementiaa. Hovioikeus on katsonut, että Lea K oli 12.1.1995 allekirjoitetun testamentin tekemisen aikana sairastanut lievää tai keskivaikeaa dementiaa.\n        Korkein oikeus toteaa Lea K:n sairauden osalta seuraavan.\n        Psykiatrian ja psykogeriatrian erikoislääkäri Y on 22.2.1995 tehdyn tutkimuksen perusteella katsonut, että Lea K:lla oli kliinisen kuvan perusteella keskivaikean tai vaikean tasoinen dementia. Neurologian erikoislääkäri Z on Lea K:n dementian syyn selvittämiseksi sairaalassa 22. - 24.5.1995 tehtyjen tutkimusten perusteella pitänyt Lea K:n dementiaa Alzheimerin taudista johtuvana ja keskivaikeana. Z on Korkeimmassa oikeudessa todistajana kuultuna lisäksi katsonut, ettei mikään viitannut siihen, että Lea K:n terveydentila olisi kevään 1995 aikana nopeasti heikentynyt. Ainoa viite siitä, että Lea K:n dementia olisi testamentin tekemisen aikaan ollut keskivaikeaa lievempi, on vanhuspsykiatrian dosentin S:n todistajankertomus, jonka mukaan hänen tutkiessaan Lea K:ta vastaanotolla 6.3.1995 tämän dementia olisi ollut lievän ja keskivaikean välillä.\n        Arvioidessaan lääkärintodistuksien ja lääkärien todistajanlausuntojen perusteella Lea K:n sairaudesta esitettyä selvitystä Korkein oikeus pitää lähtökohtana Z:n perusteellisiin tutkimuksiin perustuvaa arviota, jota vasten arvioidaan muuta lääketieteellistä selvitystä. Ottaen erityisesti huomioon Z:n näkemyksen siitä, että kyseessä on ollut Alzheimerin taudista johtuva dementia, jolle on tyypillistä, ettei siinä tapahdu nopeita muutoksia vaan se etenee hitaasti vuosien mittaan, Korkein oikeus päätyy siihen, että Lea K on 12.1.1995 allekirjoitetun testamentin tekemisen aikana sairastanut Alzheimerin taudista johtuvaa dementiaa, joka on ollut todennäköisemmin keskivaikeaa kuin lievää.\n        4. Lea K:n kyky itsenäiseen tahdonmuodostukseen\n        4.1. Lääkäreiden havainnot\n        Terveyskeskuslääkäri X on 12.11.1992 antamassaan lausunnossa katsonut, että Lea K:n älyllinen suorituskyky oli selvästi heikentynyt. Lausunnon mukaan Lea K:n vanhuudenheikkous oli edennyt jo sen asteiseksi, että hänet oli katsottava kykenemättömäksi hoitamaan omia asioitaan. X:n 26.9.1994 antaman lisälausunnon mukaan Lea K:n terveydentila oli pysynyt melko samantasoisena viime vuodet. Muistiheikkoudesta ja älyllisen suorituskyvyn laskusta johtuen hän ei kyennyt hahmottamaan aikaa tai uusia paikkoja. Hänen yleinen käsityskykynsä oli niin voimakkaasti alentunut, ettei esimerkiksi viranomaiskuuleminen ollut mahdollista.\n        Hoitokodin konsultoiva lääkäri, yleislääketieteen erikoislääkäri Q on 17.1.1995 antamassaan lausunnossa esittänyt, että Lea K ei ollut orientoitunut aikaan nähden, vaan tukeutui tässä suhteessa ympäristöön. Paikkaan orientoituminen kattoi vain aivan lähimmän sisätilan. Toisten henkilöiden tunteminen ja muistaminen rajoittui aivan lähimpiin. Yleinen asioiden käsittelykyky oli huomattavasti alentunut. Hän hahmotti ajoittain voimakkaita tunteita koskettavia asioita, mutta muutaman minuutin kuluttua asiat unohtuivat. Lausunnon mukaan Lea K oli sairauksiensa takia kykenemätön hoitamaan omia asioitaan.\n        Y on 22.2.1995 tutkinut Lea K:ta uskotun miehen määräämistä varten. Tähän tutkimukseen perustuvassa lausunnossa on esitetty, että Lea K oli osoittautunut ajan ja paikan suhteen täysin orientoitumattomaksi. Hän oli elänyt selvästi menneillä vuosikymmenillä ja kertonut miehensä olevan virkamatkalla. Hän ei ollut pystynyt palauttamaan mieleensä muutaman minuutin takaista keskustelua. Muutamia itseään ja sukulaisiaan koskevia keskeisiä tietoja hän oli pystynyt antamaan oikein, kuten oman syntymäaikansa ja lastensa nimet. Y:n mukaan Lea K ei dementiansa vuoksi pystynyt huolehtimaan itsestään eikä raha-asioistaan.\n        S:n lausunnossa, joka perustuu Lea K:n testamentintekokelpoisuuden tutkimiseen vastaanotolla 6.3.1995, on esitetty, että Lea K oli ymmärtänyt 12.1.1995 tekemänsä testamentin sisällön ja tarkoituksen ja oli kyennyt perustelemaan halunsa poiketa luonnollisesta perimystavasta. Vaikka Lea K:n jäljellä oleva ymmärrys oli ollut heikko, hän oli S:n mielestä kuitenkin pystynyt ilmaisemaan testamentilla viimeisen tahtonsa.\n        Z on tutkinut Lea K:ta 22. - 24.5.1995 tämän dementian syyn selvittämiseksi. Hän on tällöin todennut, että Lea K oli täysin desorientoitunut ajan ja paikan suhteen. Hän oli esimerkiksi luullut puolisonsa olevan elossa. Hän oli muistanut ikänsä suunnilleen erehtyen parilla vuodella sekä syntymävuotensa. Ainakaan tutkimusajankohtana Lea K ei Z:n arvion mukaan olisi kyennyt tekemään testamenttia. Z:n mukaan Lea K:n tilassa ei varmaankaan ollut tapahtunut olennaisia muutoksia kevään 1995 aikana. Koska Z ei ollut tavannut Lea K:ta tammikuussa 1995, hän ei katsonut voivansa ottaa kantaa siihen, mikä Lea K:n kyky tehdä testamentti tuolloin oli. Z ei kuitenkaan pitänyt poissuljettuna, että Lea K olisi tammikuussa 1995 ollut testamentintekokelpoinen.\n        Selostettu lääketieteellinen selvitys S:n lausuntoa lukuun ottamatta viittaa samansuuntaisesti siihen, että Lea K:lta on 12.1.1995 allekirjoitetun testamentin tekemisen aikaan puuttunut kyky itsenäiseen tahdonmuodostukseen lähimuistin, arvostelukyvyn ja käsitteellisen ajattelun heikkenemisen vuoksi. Lääketieteellistä selvitystä arvioitaessa kysymys on siten olennaisesti siitä, mikä näyttöarvo S:n muusta selvityksestä poikkeavalle lausunnolle on annettava.\n        Punnittaessa vastakkain yhtäältä S:n lausunnon ja toisaalta muun lääketieteellisen selvityksen näyttöarvoa ei S:n lausuntoa voida pitää muuta selvitystä painavampana pelkästään sillä perusteella, että lausunnossa on esitetty sen antajan käsitys nimenomaan Lea K:n kyvystä tehdä testamentti. Näytön arvioinnin kannalta merkityksellisempää on se, kuinka täsmällisen, perustellun ja luotettavan kuvan selvitys antaa niistä tosiasioista, joiden perusteella Lea K:n kykyä itsenäiseen tahdonmuodostukseen on arvioitava. Tältä kannalta arvioituna muu lääketieteellinen selvitys, erityisesti Y:n lausunnosta ja Z:n kertomuksesta ilmenevä keskenään yhdensuuntainen selvitys, on näyttöarvoltaan S:n lausuntoa painavampaa.\n        S:n lausunnosta ilmenee, että S on tutkinut Lea K:n testamentintekokelpoisuutta testamentin saajan Liisa K:n ollessa samanaikaisesti paikalla. Lausunnon mukaan Liisa K oli kertonut S:lle ne syyt, joiden vuoksi Lea K oli tehnyt testamentin Liisa K:n hyväksi. Lisäksi lausuntoon on kirjattu, että Lea K oli tehnyt \"parhaansa mukaan\" selkoa testamenttinsa sisällöstä, mutta tarkentanut toistuvasti asian oikeellisuutta Liisa K:lta. S:n tekemä johtopäätös Lea K:n testamentintekokelpoisuudesta on lausunnon mukaan kuitenkin perustunut siihen, että Lea K oli ymmärtänyt tekemänsä testamentin sisällön ja tarkoituksen ja kyennyt perustelemaan halunsa poiketa luonnollisesta perimystavasta. Tällaisen johtopäätöksen luotettavuutta alentaa olennaisesti se, että Liisa K on kerrotuin tavoin ollut tutkimustilanteessa paikalla ja osallistunut lääkärin ja Lea K:n väliseen keskusteluun.\n        Korkeimmassa oikeudessa todistajana kuultuna S on perustellut käsitystään Lea K:n testamentintekokelpoisuudesta muun ohella sillä, että tämä oli vielä kyennyt asumaan kotona, millä S ilmoitti tarkoittavansa myös hoitokodissa asumista. Tämän johdosta Korkein oikeus toteaa, että Lea K:n kaikkien lasten yhdensuuntaisten kertomusten mukaan oli ollut selvää, että Lea K ei puolisonsa kuoleman jälkeen kyennyt asumaan yksin, minkä vuoksi hänelle oli hankittu paikka hoitokodista.\n        S on perustellut käsitystään myös sillä, että testamentin tekeminen on ihmiselämässä ainutkertainen tapahtuma, minkä vuoksi testamentin tekijä terästäytyy ja pinnistää kaiken jäljellä olevan voimansa viimeisen tahtonsa ilmaisemiseen, vaikka ei mihinkään muuhun juuri kykenisikään. Tähän Lea K oli S:n käsityksen mukaan kyennyt. S:n tiedossa ei kuitenkaan ole ollut, että Lea K oli kysymyksessä olevan testamentin tekemistä edeltäneen puolen vuoden aikana allekirjoittanut kaksi muutakin testamenttia.\n        4.2. Läheisten kertomuksista ilmenevät seikat\n        Korkeimmassa oikeudessa on kuultu todistelutarkoituksessa Lea K:n kolmea asianosaisina olevaa lasta sekä todistajina hänen poikaansa Esa K:ta ja sisartaan I:tä. Läheisten esittämät käsitykset Lea K:n henkisestä suorituskyvystä 12.1.1995 allekirjoitetun testamentin tekemisen aikaan poikkeavat olennaisesti toisistaan. Liisa K on kuvannut Lea K:n muistia ja ymmärrystä hyväksi. Hänen mukaansa Lea K:lla ei ollut ollut dementiaa, vaan normaalia ikääntymisestä johtuvaa asioiden unohtelemista. Muut läheiset ovat kuvanneet Lea K:n muistamattomuutta, vaikeuksia tunnistaa ihmisiä ja harhakuvitelmia.\n        Sen vaikutelman perusteella, joka suullisessa käsittelyssä Lea K:n lapsia kuultaessa on syntynyt, kaikkien lasten kertomukset ovat subjektiivisesti värittyneitä. Osaksi eroavuudet läheisten käsityksissä saattavat johtua myös siitä, että Lea K:n henkisen suorituskyvyn vähitellen vuosien mittaan alennuttua saattaa olla vaikeaa jälkikäteen muistaa ja kuvata hänen tilaansa juuri kysymyksessä olevan testamentin tekemisen aikaan.\n        Näistä syistä Lea K:n läheisten kertomuksille ei voida antaa sanottavaa painoa niiltä osin kuin läheiset ovat pyrkineet suoranaisesti kuvailemaan Lea K:n henkistä suorituskykyä. Merkitystä on kuitenkin sellaisilla kertomuksista ilmenevillä ulkoisilla seikoilla, joista voidaan tehdä päätelmiä Lea K:n terveydentilasta ja henkisestä suorituskyvystä. Tällaisia seikkoja ovat seuraavat.\n        Lea K oli käynyt Liisa K:n saattamana muistihäiriöiden vuoksi erikoislääkärin tutkimuksessa jo 1980-luvun loppupuolella. Hän oli puolisonsa elinaikana heidän asuessaan Heinolassa ollut voimakkaasti riippuvainen tämän tuesta ja huolenpidosta. Vuodesta 1990 lähtien puolisot olivat eläneet kotiavun turvin. Lea K:n puolison kuoltua 6.9.1994 hänen lapsensa olivat pitäneet selvänä, ettei hän kykenisi asumaan yksin, minkä vuoksi hänelle oli hankittu paikka vanhusten hoitokodista Kuopiosta. Nämä seikat osoittavat, että Lea K:n henkinen suorituskyky oli alkanut alentua jo useita vuosia ennen kysymyksessä olevan testamentin tekemistä.\n        Käsitystä siitä, että Lea K:n henkinen suorituskyky oli merkittävästi alentunut jo ennen kysymyksessä olevan testamentin tekemistä, tukee myös se, että hänen puolisonsa veljenpoika ja tämän tytär olivat 31.8.1994 kieltäytyneet todistamasta hänen allekirjoittamaansa testamenttia katsoessaan, että hän oli tuolloin ollut sairautensa vuoksi kykenemätön tekemään testamenttia.\n        4.3. Todistuslausuma ja testamentin todistajien kertomukset\n        Testamenttiasiakirjaan sisältyy varatuomareiden M:n ja N:n allekirjoittama todistuslausuma, jonka mukaan Lea K oli terveellä ja täydellä ymmärryksellä sekä vapaasta tahdostaan ilmoittanut asiakirjan sisältävän hänen viimeisen tahtonsa ja testamenttinsa sekä oli sen omakätisesti allekirjoittanut.\n        M ja N ovat Korkeimmassa oikeudessa todistajina kuultuina kertoneet, että he olivat ennen testamentin laatimista keskustelleet Lea K:n kanssa vajaan puolen tunnin ajan selvittääkseen tämän kykyä tehdä testamentti. M on korostanut sitä, että kun tiedettiin, että testamentti tulisi olemaan Liisa K:n hyväksi, kiinnitettiin erityistä huomiota Lea K:n kuntoon. M:n ja N:n mukaan Lea K oli tällöin ollut selväjärkinen ja hän oli tiennyt mitä halusi. M ja N olivat keskustelun jälkeen käyneet laatimassa testamentin muualla ja palanneet samana päivänä Lea K:n luokse testamentin allekirjoittamista varten. Ennen allekirjoittamista testamentti oli vielä käyty läpi sen varmistamiseksi, että se vastasi Lea K:n tahtoa.\n        Testamenttiin liittyvä todistuslausuma ja testamentin todistajien kertomukset muodostavat näyttöä arvioitaessa lähtökohdan, jonka mukaan Lea K:lla on ollut riittävä kyky itsenäiseen tahdonmuodostukseen. Todistuslausuman ja todistajien kertomusten näyttöarvoa nyt punnittaessa voidaan ottaa huomioon Lea K:n sairaudesta ja henkisestä suorituskyvystä tässä oikeudenkäynnissä esitetty selvitys. Merkitystä on myös sellaisella selvityksellä, joka perustuu testamentin tekemisen jälkeen tehtyihin tutkimuksiin, siltä osin kuin siitä voidaan tehdä päätelmiä mainituista seikoista testamentin tekemisen aikana.\n        Testamentin laatineet ja todistaneet M ja N eivät olleet tavanneet Lea K:ta ennen testamentin laatimista edeltänyttä keskustelua. Keskustelu oli kestänyt vajaan puolen tunnin ajan. M ja N eivät ole tienneet, että Lea K sairasti Alzheimerin tautia. Pelkästään jokapäiväisiä asioita ja testamentin sisältöä koskevan keskustelun perusteella he eivät myöskään ole pystyneet sitä havaitsemaan. Sen vuoksi heidän lausumalleen Lea K:n kyvystä tehdä testamentti ei voida antaa kovin painavaa näyttöarvoa, kun otetaan huomioon, että Alzheimerin tautia sairastavan henkilön sosiaalisen keskustelun taidot voivat säilyä hyvin. Testamentin sisältöä koskevan keskustelun perusteella syntyneen vaikutelman merkitystä vähentää lisäksi se, että testamentti on ollut sisällöltään suhteellisen yksinkertainen ja että se on ainakin pääpiirteiltään vastannut sitä luonnosta testamentiksi, jonka Liisa K oli ennen Lea K:n ja M:n ja N:n välistä keskustelua esittänyt M:lle ja N:lle.\n        4.4. Testamenttaustahdon johdonmukaisuus\n        Arvioitaessa sitä, onko sairaus vaikuttanut testamentin tekemiseen, voidaan kiinnittää huomiota myös testamentin tekijän testamenttaustahdon johdonmukaisuuteen.\n        Asiassa on riidatonta, että Lea K:n tahto oli hänen Kuopioon muuttamiseensa eli syyskuuhun 1994 saakka ollut, että omaisuus jaetaan tasan hänen lastensa kesken. Se, että Lea K on 12.1.1995 tehdyssä testamentissa poikennut tästä aikaisemmasta testamenttaustahdostaan, on sinänsä yksi viite siitä, että sairaus on saattanut vaikuttaa testamentin tekemiseen. Olennaista merkitystä sille ei voida kuitenkaan antaa, kun otetaan huomioon, että testamenttaustahdon muuttumiseen on saattanut vaikuttaa nimenomaan muutto Kuopioon ja sen myötä lisääntynyt yhteydenpito siellä asuvaan Liisa K:hon.\n        4.5. Lea K:n allekirjoittamat muut asiakirjat\n        Lea K on 22.11.1994 allekirjoittanut avio-oikeudesta luopumista koskevan asiakirjan, jonka pesänjakaja on sittemmin lainvoimaisesti katsonut varallisuusoikeudellisista oikeustoimista annetun lain 33§:n nojalla pätemättömäksi. Hän on myös kysymyksessä olevan testamentin tekemisen jälkeen allekirjoittanut kymmenen muuta testamenttia, joista kaksi Liisa K:n hyväksi ja loput kahdeksan kaikkien lasten hyväksi. Nämä testamentit käräjäoikeus ja siltä osalta kuin asia on ollut hovioikeuden tutkittavana myös hovioikeus ovat katsoneet pätemättömiksi Lea K:hon kohdistetun taivuttelun perusteella.\n        Edellä mainittujen asiakirjojen pätevyydestä ei enää Korkeimmassa oikeudessa ole kysymys. Korkein oikeus kuitenkin katsoo, että arvioitaessa Lea K:n kykyä itsenäiseen tahdonmuodostukseen 12.1.1995 allekirjoitetun testamentin tekoaikana voidaan kiinnittää huomiota myös näihin asiakirjoihin. Se, että Lea K on kerrotuin tavoin allekirjoittanut avio-oikeudesta luopumista koskevan asiakirjan sekä lukuisia eri sisältöisiä testamentteja, viittaa Korkeimman oikeuden arvion mukaan siihen, että Lea K on ollut helposti johdateltavissa eikä hänellä ole enää ollut riittävää kykyä itsenäisesti harkita, ryhtyykö hän tämänlaatuisiin oikeustoimiin.\n        5. Johtopäätös\n        Näyttövelvollisuus testamentin moiteperusteen olemassa olosta on testamenttia moittivalla. X:n, Q:n, Y:n ja Z:n lausuntojen ja kertomusten sekä jaksoissa 4.2. ja 4.5. selostettujen seikkojen perusteella syntyy johdonmukainen kuva siitä, että Lea K:lta on vuoden 1995 alkupuolella hänen sairastamastaan dementiasta johtuen yleisesti ottaen puuttunut kyky itsenäiseen tahdonmuodostukseen. Asian ratkaisun kannalta olennaista on se, voidaanko kantajien katsoa esittäneen riittävän näytön siitä, että näin on ollut asianlaita myös juuri kysymyksessä olevan testamentin tekemisen aikaan.\n        Z:n Korkeimmassa oikeudessa antamasta kertomuksesta ilmenee, että Alzheimerin taudille on tyypillistä se, että niin sanottuja valoisia hetkiä ei juuri esiinny, vaan sitä sairastavan henkilön henkinen suorituskyky yleensä alenee vähitellen ja poikkeamia perustasosta tapahtuu vain alaspäin. Tämä selvitys huomioon ottaen on perusteltua asettaa Liisa K:lle näyttövelvollisuus siitä, että Lea K:n henkinen suorituskyky olisi juuri testamentin tekemisen aikaan ollut hänen yleistä tasoaan parempi. Edellä jaksoissa 4.1. ja 4.3. esitetyistä syistä S:n lausuntoa ja kertomusta tai M:n ja N:n antamaa todistuslausumaa ja kertomuksia ei voida pitää riittävänä näyttönä tästä.\n        Mainituilla perusteilla Korkein oikeus katsoo selvitetyksi, että Lea K:lta on hänen sairastamansa dementian vuoksi puuttunut kyky itsenäiseen tahdonmuodostukseen hänen tehdessään 12.1.1995 allekirjoitetun testamentin ja että testamentin tekemiseen on siten vaikuttanut Lea K:n sieluntoiminnan häiriö. Testamentti on sen vuoksi pätemätön.\n      \n      \n        Tuomiolauselma\n        Hovioikeuden tuomio kumotaan ja asia jätetään käräjäoikeuden tuomion lopputuloksen varaan.\n        Asian ovat ratkaisseet oikeusneuvokset Anja Tulenheimo-Takki, Kari Raulos (eri mieltä), Lauri Lehtimaja (eri mieltä), Mikael Krogerus ja Pertti Välimäki. Esittelijä Tuomo Antila.\n        Eri mieltä olevien jäsenten lausunnot\n        Oikeusneuvos Lehtimaja:\n        Yleisiä lähtökohtia\n        Testamenttausvapaus liittyy perustuslaissa turvattuun omaisuuden suojaan. Ihmisen sieluntoiminnan häiriöt tai henkisen suorituskyvyn aleneminen eivät välttämättä merkitse testamentintekokelpoisuuden puuttumista. Testamentintekokelpoisuutta arvioitaessa on kiinnitettävä huomiota myös testamentin sisältöön. Oman läheisen rintaperillisen hyväksi tehty yleistestamentti sisältää yksinkertaisen ja konkreettisen tahdonilmauksen. Sellaisen tekemiseen kykenee usein sellainenkin henkilö, joka ei enää muutoin pysty huolehtimaan asioistaan.\n        Testamentin tekijällä on oikeus lain sallimissa rajoissa vapaasti määrätä omaisuudestaan. Testamentin pätevyys ei riipu sen sisällön tasapuolisuudesta tai oikeudenmukaisuudesta. Näihin seikkoihin samoin kuin testamenttaustahdon johdonmukaisuuteen voidaan kiinnittää huomiota ainoastaan todistusaiheina siitä, onko testamentin tekijän sieluntoiminnan häiriö mahdollisesti vaikuttanut testamentin tekemiseen.\n        Testamentin pätemättömyys sieluntoiminnan häiriön perusteella\n        Lääkärintodistusten perusteella Lea K:n henkisen suorituskyvyn on näytetty olleen testamentin tekemisen aikaan siinä määrin alentunut, ettei hän enää kyennyt huolehtimaan raha-asioistaan. Lea K:n kärsimän dementian asteesta ja syistä on kuitenkin esitetty erilaisia käsityksiä. Ainoa lääkäri, jonka suorittamassa tutkimuksessa on erityisesti pyritty selvittämään Lea K:n testamentintekokelpoisuutta nyt puheena olevan testamentin tekemisen aikaan, on ollut vanhuspsykiatrian dosentti S. Tämän 6.3.1995 suorittamansa tutkimuksen perusteella S on epäilyksittä päätynyt pitämään Lea K:ta kelpoisena ilmaisemaan 12.1.1995 allekirjoitetusta testamentista ilmenevän viimeisen tahtonsa. Muut todistajina kuullut lääkärit eivät ole katsoneet voivansa omien tutkimustensa perusteella esittää varmoja arvioita Lea K:n testamentintekokelpoisuudesta tammikuussa 1995.\n        Asiassa ei ole ilmennyt sellaisia seikkoja, joiden perusteella vanhuspsykiatriaan erityisesti perehtyneen S:n suorittaman tutkimuksen ja hänen esittämänsä lääketieteellisen arvion luotettavuutta olisi aihetta epäillä. Tällaisena seikkana en pidä sitä, että Liisa K on ollut tutkimustilanteessa paikalla ja että hänen on sallittu osallistua keskusteluun. S on perustellut käyttämäänsä tutkimustapaa sillä, että testamentintekijän ja testamentin edunsaajan yhtaikaa läsnä ollessa kokenut lääkäri voi paremmin \"aistia\" mahdollisen taivuttelun. Pidän uskottavana, että tutkiva lääkäri voi järjestää tutkimustilanteen tarvittaessa näinkin ilman että lääketieteellisten johtopäätösten luotettavuus sen takia alenee.\n        Testamentin todistajina ovat toimineet varatuomarit M ja N, joilla on ollut aikaisempaa ammatillista kokemusta testamenttien laatimisesta sekä asianajo- että tuomioistuintyön pohjalta. Heidän mukaansa Lea K oli tehnyt testamentin \"terveellä ja täydellä ymmärryksellä sekä vapaasta tahdostaan\". Todistajana kuultuna M on kertonut kiinnittäneensä nyt kysymyksessä olevaa testamenttia tehtäessä \"erityistä huomiota\" Lea K:n testamentintekokelpoisuuteen. Hänen mukaansa Lea K oli ollut \"aika virkeässä kunnossa\" ja \"täysillä mukana tässä päivässä\". Myöskään M:n ja N:n osalta ei ole ilmennyt sellaisia seikkoja, jotka antaisivat aiheen epäillä heidän todistajankertomustensa luotettavuutta.\n        Muiden todistajien tai todistelutarkoituksessa kuultujen asianosaisten kertomuksista ei ilmene sellaista, joka horjuttaisi S:n ja M:n ja N:n tekemien havaintojen ja johtopäätösten uskottavuutta.\n        Lea K on sekä ennen testamentin tekemistä että sen jälkeen allekirjoittanut myös muita asiakirjoja, joissa on lausuttu hänen viimeisestä tahdostaan eri tavalla kuin nyt puheena olevassa testamentissa. Nämä asiakirjat eivät kuitenkaan välttämättä todista sen puolesta, että Lea K:lta olisi puuttunut testamentintekokelpoisuus tammikuussa 1995. Näille aikaisemmille ja myöhemmille asiakirjoille on ilmennyt uskottavia selityksiä.\n        Liisa K:n hyväksi 12.1.1995 tehty testamentti on tosin merkinnyt muutosta Lea K:n aikaisemmin eri yhteyksissä ilmaisemaan testamenttaustahtoon, jonka mukaan omaisuus oli jaettava tasan hänen lastensa kesken. Tähän muutokseen on kuitenkin todennäköisesti vaikuttanut se, että äidin ja tyttären välinen yhteydenpito oli Lea K:n Kuopioon muuton jälkeen huomattavasti lisääntynyt.\n        Jo käräjäoikeuden tuomiossa on lainvoimaisesti todettu, että 12.1.1995 tehdyn testamentin jälkeen Lea K oli taivutettu tekemään uusia ja keskenään erisisältöisiä testamentteja. Koska nämä myöhemmät testamentit eivät siten ole olleet vapaaehtoisesti tehtyjä, niihin ei voida vedota todisteena Lea K:n testamenttaustahdon väitetystä horjuvuudesta tai testamentintekokelpoisuuden puuttumisesta.\n        Näillä perusteilla päädyn katsomaan, että Lea K:n sairauden tai muun sieluntoiminnan häiriön ei ole näytetty vaikuttaneen hänen 12.1.1995 allekirjoittamansa testamentin tekemiseen.\n        Mitä sitten tulee testamentin mahdolliseen pätemättömyyteen Lea K:hon kohdistuneeksi väitetyn taivuttelun perusteella, lausun seuraavan.\n        Testamentin pätemättömyys taivuttelun perusteella\n        Perintökaaren 13 luvun 1 §:n 4 kohdan mukaan testamentti voidaan moitteen johdosta julistaa pätemättömäksi, jos testamentin tekijä on taivutettu tekemään testamentti käyttämällä väärin hänen ymmärtämättömyyttään, tahdonheikkouttaan tai riippuvaista asemaansa.\n        Lea K:n terveydentilasta asiassa esitetty selvitys osoittaa, että hän on nyt kysymyksessä olevan testamentin tekemisen aikaan ollut tahdonheikkoutensa vuoksi altis taivuttelulle. Samaa osoittaa se, että hän oli marraskuussa 1994 allekirjoittanut avio-oikeudesta luopumista koskevan asiakirjan, jonka pesänjakaja oli sittemmin lainvoimaisesti katsonut varallisuusoikeudellisista oikeustoimista annetun lain 33 §:n nojalla pätemättömäksi, sekä se, että hän on nyt kysymyksessä olevan testamentin jälkeen allekirjoittanut muitakin testamentteja, jotka on sittemmin julistettu pätemättömiksi Lea K:hon kohdistuneen taivuttelun perusteella. Alttius taivuttelulle on otettava huomioon arvioitaessa kysymystä siitä, minkä asteista taivuttelun tulee olla, jotta sen voitaisiin jo katsoa vaikuttaneen määräävästi testamentintekijän tahdonmuodostukseen.\n        Suoraa näyttöä siitä, että Liisa K olisi taivuttanut Lea K:n tekemään testamentin hänen hyväkseen, Elina K myötäpuolineen ei ole esittänyt. Lea ja Liisa K:n välisten, testamenttia koskevien keskustelujen sisällöstä ei ole esitetty selvitystä.\n        Liisa K on tosin toiminut aktiivisesti sen edistämiseksi, että 12.1.1995 allekirjoitettu testamentti saatiin aikaan. Hän on muun muassa hankkinut testamentin laatimista ja todistamista varten lakimiehet ja esittänyt heille luonnoksen Lea K:n testamentiksi. Testamentin allekirjoittamisen jälkeen hän on vienyt Lea K:n S:n vastaanotolle testamentintekokelpoisuuden selvittämistä varten.\n        Toisaalta voidaan kysyä, olisiko Liisa K voinut menetellä toisinkaan, jos hänen äitinsä todellakin oli itse ilmaissut oman tahtonsa tällaisen testamentin tekemiseen. Käytännössä Liisa K on ilmeisesti ollut ainoa henkilö, joka on näissä olosuhteissa pystynyt auttamaan äitiään käytännön järjestelyissä pätevän testamentin aikaansaamiseksi. Lea ja Liisa K:n tiivis yhteydenpito huomioon ottaen on ymmärrettävää, että Lea K oli pyytänyt testamenttiasiassa apua juuri Liisa K:lta. Se, että Liisa K on tällaista apua aktiivisesti antanut, ei riitä vielä näytöksi siitä, että testamentin tekemisen aloite ei olisi tullut testamentin tekijältä itseltään.\n        Testamenttausvapauden turvaavan sääntelyn tehokkuus tulee taata myös käytännössä. Se lähiomainen, johon henkiseltä suorituskyvyltään heikentynyt testamentintekijä testamenttiasiassa lähinnä tukeutuu, on usein samalla testamentin edunsaaja. Jollei testamentin edunsaajaksi tarkoitettu lähiomainen voisi tällaisessa tilanteessa avustaa testamentintekijää edes käytännön järjestelyissä, vaarannettaisiin testamentin tekijän tahdon toteutuminen. Perintökaaren 13 luvun 1 §:n 4 kohdan mukaista pätemättömyysperustetta ei siten pidä tulkita liian ankarasti, kun kysymys on lähiomaisten välisestä kanssakäymisestä. Lainkohdan mukaan mikä tahansa \"taivutteluksi\" katsottava aktiivisuus ei oikeuta testamentin julistamiseen pätemättömäksi, vaan pätemättömyys edellyttää aina sitä, että samalla käytetään testamentintekijän ymmärtämättömyyttä, tahdonheikkoutta tai riippuvaista asemaa väärin. Tällaisesta väärinkäytöstä ei voi olla kysymys pelkästään sen vuoksi, että testamentin edunsaajaksi tarkoitettu lähiomainen, joka muutoinkin hoitaa testamentintekijän asioita, huolehtii myös testamentin tekemiseen vaadittavista käytännön järjestelyistä. Esteettömien testamentintodistajien tehtäväksi jää varmistautua siitä, että testamentintekijä ilmaisee testamentissa vapaan tahtonsa.\n        Liisa K:n sekä Korkeimmassa oikeudessa todistajina kuultujen D:n ja W:n kertomuksista on vakuuttavasti ilmennyt, että juuri Liisa K oli pitänyt tiiviisti yhteyttä Lea K:hon tämän asuessa ensin Heinolassa ja sittemmin Kuopiossa ja että heillä oli ollut keskenään lämpimät ja läheiset välit. Lea K:n muutettua Kuopioon Liisa K oli lähes päivittäin käynyt tapaamassa häntä hoitokodissa, vienyt häntä omaan kotiinsa ja järjestänyt hänelle muuta ohjelmaa.\n        Testamentin toisena todistajana ollut M on kertonut, että Lea K oli omasta aloitteestaan maininnut haluamansa testamenttimääräyksen syyksi sen, että Liisa K oli hoitanut häntä. Testamentin toinen todistaja N on kertonut samalla tavalla. W on kertonut Lea K:n maininneen testamenttaavansa omaisuutensa Liisa K:lle, koska tämä oli hoitanut häntä ja hänen asioitaan. S:n asiassa antamasta lääkärinlausunnosta ilmenee niin ikään, että Lea K halusi palkita Liisa K:ta sen johdosta, että tämä oli hoitanut äitiään. Korkeimmassa oikeudessa kuultuna S on lausunut käsityksenään, ettei Lea K:ta ollut taivutettu tekemään kyseistä testamenttia ja että tätä seikkaa hänen suorittamassaan tutkimuksessa oli ollut mahdollista selvittää. Korkeimmassa oikeudessa todistajana kuultu Lea K:n sisar I, joka on kertonut tunteneensa Liisa K:n hyvin, ei ole pitänyt uskottavana, että Liisa K olisi taivuttanut äitinsä tekemään kyseisen testamentin.\n        M ja N eivät ole testamentin todistajina pitäneet ongelmallisena sitä, että Liisa K oli jo etukäteen luonnostellut paperille testamentin todennäköistä sisältöä siinä vaiheessa kun hän oli pyytänyt heitä laatimaan ja todistamaan äitinsä testamentin. Varsinaisen testamentin sisältö oli kuitenkin määräytynyt vasta niiden keskustelujen jälkeen, jotka M ja N olivat käyneet Lea K:n kanssa. Näissä keskusteluissa Liisa K ei ole ollut läsnä, ei myöskään testamentin allekirjoitustilaisuudessa.\n        Kun Liisa K on ilmeisesti kokenut tulleensa isänsä tekemässä testamentissa epäoikeudenmukaisesti kohdelluksi, hänellä on ollut selkeä motiivi vaikuttaa äitinsä testamenttiin. Taivuttelumotiivi ja taivuttelulle otolliset olosuhteet eivät kuitenkaan yksinään riitä näytöksi siitä, että taivuttamista on myös todellisuudessa tapahtunut. Äidin ja tyttären välisen tiiviin yhteydenpidon vaikuttimeksi ei voida sinänsä olettaa tyttären pyrkimystä taivuttaa äiti testamentin tekemiseen. Liisa K on tosin saattanut kertoa Lea K:lle tulleensa epäoikeudenmukaisesti kohdelluksi isänsä Heikki K:n testamentissa. On mahdollista, että tämä tieto on voinut osaltaan vaikuttaa nyt puheena olevan testamentin tekemiseen. Todistaja D onkin kertonut, että Lea K oli ilmeisesti vuonna 1995 sanonut hänelle haluavansa antaa omaisuutensa Liisa K:lle, koska \"toiset lapset olivat jo saaneet osuutensa\".\n        S:n mukaan Liisa K oli kertonut hänelle, että Heikki K oli testamentannut omaisuutta \"normaalista perimysjärjestyksestä poikkeavalla tavalla\" ja että Lea K oli pitänyt tätä epäoikeudenmukaisena. Liisa K:n mainittu lausuma kuvastaa epäilemättä hänen omaa käsitystään hänen isänsä testamentin oikeudenmukaisuudesta. Toisaalta S on kertonut Lea K:n tutkimustilanteessa perustelleen omaa testamenttaustahtoaan pelkästään sillä, että Liisa K oli pitänyt äidistään hyvää huolta. Liisa K:n osaksi tullut epäoikeudenmukaisuus oli siis Lea K:n mielestä ollut ilmeisesti lähinnä siinä, ettei tätä äitiin kohdistunutta huolenpitoa ollut otettu huomioon Heikki K:n testamentissa.\n        Ei ole uskottavaa, että Lea K:n testamenttaustahto olisi ollut toisenlainen, vaikka hän olisikin ollut tarkoin selvillä siitä, mitä kukin lapsista oli jo perintönä saanut tai oli vielä saamassa. Lea K:lla on joka tapauksessa ollut ymmärrettävä vaikutin Liisa K:n suosimiseen jo sillä perusteella, että Liisa K oli äidilleen läheisin omainen ja oli käyttänyt paljon aikaansa tästä huolehtimiseen.\n        Sinänsä ei ole mahdotonta, ettei äitiinsä tiivistä yhteyttä pitänyt Liisa K olisi äitinsä kanssa käymissään keskusteluissa saattanut tuoda esille myös omia subjektiivisesti värittyneitä käsityksiään siitä, miten sisarusten välinen oikeudenmukaisuus oli perhepiirissä toteutunut tai jäänyt toteutumatta. Tällaisia satunnaisia mielipiteen ilmauksia äidin ja tyttären välillä ei kuitenkaan voida sellaisenaan pitää perintökaaren 13 luvun 1 §:n 4 kohdassa tarkoitettuna taivuttamisena, ellei niihin ole liittynyt tarkoitushakuista toistuvuutta tai muuten moitittavia piirteitä. Äidin ja tyttären välisten keskustelujen sisällöstä ei ole kuitenkaan tässä asiassa esitetty mitään näyttöä.\n        Toisaalta kävi valittajien suullisessa käsittelyssä antamista lausumista ilmi, että Liisa K:n sisaruksille näytti olevan tärkeämpää isän kuin äidin viimeisen tahdon toteutuminen. Kokonaisvaikutelma oli se, että Lea K:lla oli tammikuussa 1995 huomattavasti läheisemmät välit Liisa K:hon kuin tämän sisaruksiin. Korkeimmassa oikeudessa todistajana kuultu Liisa K:n sisar Elina K on esimerkiksi ilmoittanut käsityksenään, että vastuu Lea K:n hyvinvoinnista oli kuulunut hoitokodille eikä omaisille. Todistaja D on puolestaan kertonut, että Lea K oli todistajalle sanonut jopa \"pelänneensä\" poikaansa Esa K:ta, joka oli Lea K:n viimeisinä elinvuosina erityisen aktiivisesti toiminut uusien testamenttien aikaansaamiseksi.\n        Yhteenvetona väitettyä taivuttamista koskevalta osalta totean käyneen ilmi, että Liisa K:lla on ollut motiivi vaikuttaa testamentin tekemiseen, että hän on puhunut perintöasioista Lea K:n kanssa ja että hän on ollut aktiivinen testamentin syntymisen suhteen. Nämä seikat saattavat viitata siihen, että hän olisi pyrkinyt vaikuttamaan kysymyksessä olevan testamentin sisältöön. Suoranaisesta taivuttelusta ei kuitenkaan ole esitetty näyttöä. Testamentin syntymistä edistäneet Liisa K:n toimenpiteet ovat saattaneet olla vain huonosti toimimaan kykenevän äidin tahdon toteuttamiseksi välttämätöntä auttamista eikä testamentin laadintaan kohdistuvaa painostamista, vaikka Liisa K onkin tiennyt, että testamenttia oltiin tekemässä hänen hyväkseen. Asiassa on myös esitetty luotettavaa näyttöä siitä, että Liisa K on pitkähkön ajan muita omaisia tiiviimmin pitänyt yhteyttä äitiinsä sekä huolehtinut hänestä ja hänen asioistaan ja että Lea K on tästä syystä halunnut palkita Liisa K:ta testamentissaan. Pidän viimeksi mainittuja seikkoja uskottavimpana selityksenä puheena olevan testamentin laatimiselle. Sen vuoksi katson, kuten hovioikeuskin, jääneen näyttämättä, että Liisa K olisi taivuttanut Lea K:ta tekemään 12.1.1995 allekirjoitetun testamentin.\n      \n      \n        Lopputulos\n        Lausumillani perusteilla katson, ettei ole syytä muuttaa hovioikeuden tuomion lopputulosta.\n        Oikeusneuvos Raulos: Olen samaa mieltä kuin oikeusneuvos Lehtimaja.\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:2004:8"
  ],
  "contributor": [
    "http://data.finlex.fi/person/689c5db7",
    "http://data.finlex.fi/person/35312943",
    "http://data.finlex.fi/person/4e23c80f",
    "http://data.finlex.fi/person/aa66a880",
    "http://data.finlex.fi/person/dbf4bd37"
  ],
  "referenceToLegislation": [
    "http://data.finlex.fi/eli/sd/1965/40/luku/13/pykala/1"
  ],
  "judgmentNumber": [
    "8"
  ],
  "date": [
    "2003-09-23"
  ],
  "issued": [
    "2004-02-02"
  ],
  "creator": [
    "http://data.finlex.fi/common/KKO"
  ],
  "year": [
    "2004"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "contributor": {
      "@id": "dcterms:contributor",
      "@type": "@id"
    },
    "referenceToLegislation": {
      "@id": "http://data.finlex.fi/schema/sfcl/referenceToLegislation",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}