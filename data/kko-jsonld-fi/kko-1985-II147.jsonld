{
  "@id": "sfecli:kko/1985/II147",
  "languageVersion": [
    {
      "@id": "sfecli:kko/1985/II147/fin",
      "title_fi": [
        "KKO:1985-II-147"
      ],
      "abstract_fi": [
        "\n    Työsopimussuhteessa olleen kaupungin rakennusviraston alaisen siivoustoimiston siivouspäällikön ei katsottu kaupungin puolesta laskuja hyväksyessään ja siivoustarvikkeita tilatessaan eikä siivouskoneiden hankintaasioita esimiehelleen esitellessään käyttäneen kaupungille kuuluvaa julkista valtaa tai muuten toimittaneen julkista asiaa rikoslain 2 luvun 12 §:ssä tarkoitetulla tavalla. Häntä ei sen vuoksi asemansa tai työtehtäviensä johdosta voitu pitää lainkohdassa tarkoitettuna virkamiehenä.\n    Maksuttoman oikeudenkäynnin saaneen syytetyn määrätylle oikeudenkäyntiavustajalle ei ollut tuleva valtion varoista korvausta oikeustieteellisen asiantuntijalausunnon hankkimiskuluista jutussa, koska niitä ei voitu pitää maksuttomasta oikeudenkäynnistä annetun lain 15 §:n 1 momentissa tarkoitettuina tarpeellisina kuluina.\n    Ään.\n  "
      ],
      "hasFormat": {
        "@id": "sfecli:kko/1985/II147/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Vaatimukset Vaasan raastuvanoikeudessa\n        Virallinen syyttäjä on kysymyksessä olevilta osin lausunut ja vaatinut seuraavaa:\n        Syytekohta 1: Virallinen syyttäjä on lausunut, että H oli vuosina 1977 - 1980 Vaasassa, toimiessaan Vaasan kaupungin asuntotoimiston alaisuuteen kuuluvan siivoustoimiston siivouspäällikön virassa tehtävänään muun muassa huolehtia siivoustoimesta useissa kaupungin laitoksissa ja sitä varten suorittaa erilaisten siivoustarvikkeiden ja -välineiden hankintoja ja tilata työsuorituksia+, tilannut mainittuja tarvikkeita ja työsuorituksia muun muassa Kauhavalta olevalta Länsi-Suomen Siivoustarvike nimiseltä avoimelta yhtiöltä sekä, hankkiakseen itselleen ja Länsi-Suomen Siivoustarvikkeen omistajille P:lle ja N:lle laitonta aineellista etua, jatkuvasti vastoin voimassa olleita määräyksiä tavaran vastaanottajan velvollisuudesta tarkastaa, että laskutettu tavara tai työsuoritus oli saatu, hyväksynyt kaupungin puolesta maksettaviksi Länsi-Suomen Siivoustarvikkeen tavaratoimituksia ja työsuorituksiin perustuvia laskuja tietäen, että siivoustarvikkeita ja työsuorituksia, kuten kokolattiamattojen ja moppien pesua, ei ollut joko osakasi tai lainkaan toimitettu tai tehty, siivouksia ei ollut suoritettu, laskutusperusteena käytetty pinta-ala oli ilmoitettu huomattavasti liian suureksi tai, että laskut olivat kokonaan perusteettomia, kuten muun muassa 16.12.1977 päivätty 12.021 markan 74 pennin määräinen lasku, ja siten erehdyttänyt Vaasan kaupungin perusteettomiin rahasuorituksiin Länsi-Suomen Siivoustarvikkeelle, aiheuttaen kaupungille menettelyllään rahan tappion. Tekaistuilla laskuilla saatuja rahoja oli sitten jaettu H:n ja Länsi-Suomen Siivoustarvikkeen omistajien kesken.\n        H oli lisäksi tahallaan ja edellä mainitussa tarkoituksessa ylittänyt valtuutensa tilaamalla Länsi-Suomen Siivoustarvikkeelta 28 kappaletta 2.095 markan hintaista pölynimuria ja moottoroitua mattosuulaketta sekä lattianhoitokoneita, vaikka koneiden tilaaminen olisi edellyttänyt tarjouskilpailun järjestämistä eri tavarantoimittajien välillä. Salatakseen tekemänsä siivouskonetilaukset, joita hän ei olisi ollut oikeutettu yksin tekemään, H oli sopinut Länsi-Suomen Siivoustarvikkeen kanssa siitä, että se laskutti kaupunkia koneiden asemesta vastaavalla markkamäärällä siivoustarvikkeita käyttäen laskutusperusteena koneiden luettelohintoja ja vastaavasti siivoustarvikkeiden ohjehintoja, minkä jälkeen H oli hyväksynyt edellä mainittuja koneita koskevat, väärillä nimikkeillä varustetut laskut maksettaviksi, aiheuttaen kaupungille vahinkoa, koska tarjouskilpailun avulla koneiden hinta olisi todennäköisesti saatu 20 - 30 prosenttia alhaisemmaksi. H oli tilannut koneita Länsi-Suomen Siivoustarvikkeelta yhteensä 66.738 markan 88 pennin arvosta. Lisäksi H oli syksyllä 1979 tilannut Karkone Oy nimiseltä yhtiöltä ilman tarjouskilpailua 12 lattianhoitokonetta ja pölynimurin yhteensä 52.955 markan 80 pennin arvosta.\n        Virallinen syyttäjä on vaatinut H:n tuomitsemista rangaistukseen jatketusta virkamiehenä tehdystä petoksesta ja tahallisesta hyötymistarkoituksessa tehdystä virkarikoksesta.\n        Syytekohta 3: Virallinen syyttäjä on lausunut, että H oli vuosina 1977-1980 toimiessaan siivouspäällikön virassa jatkuvasti virkatoimestaan itselleen vaatinut ja ottanut erilaisia lahjomia Länsi-Suomen Siivoustarvikkeelta edellytyksenä siivoustarvike- ja välinetilausten antamiselle mainitulle yhtiölle ja tilaussuhteen jatkumiselle, kuten lomamatkan Rhodokselle yhdessä muun muassa P:n ja N:n kanssa, 2.600 markan arvoisen lomamatkan Israeliin, 3.625 markan arvoisen lomamatkan Las Palmasiin, 600 markkaa rahaa ulkomaan matkaa varten ja edestakaisen lentomatkan Vaasa-Helsinki kahdelle hengelle, sekä ainakin yhden menomatkan Helsinkiin. Lisäksi H oli ottanut Länsi-Suomen Siivoustarvikkeelta lahjaksi ainakin FM-700 merkkisen pölynimurin mattosuulakkeineen, 1.500 - 2.000 markan arvoisen automaattipesukoneen, 4.500 markkaa rahaa perämoottorin ostoon, 2.675 markkaa rahaa lainan lyhennystä varten, 4 - 5 kappaletta 10 litran pesuaineastioita, 3 kappaletta paperiautomaatteja yhteisarvoltaan 150 markkaa, 600 markkaa rahaa joululahjaksi, talvisaapikkaat nimipäivälahjaksi, alkoholia, 5 -6 metriä käytävämattoa sekä ainakin 25 kappaletta säämisköjä, erilaisia siivoustarvikkeita sekä ottanut kestityksenä ainakin 20 eri kerralla vastaan Länsi-Suomen Siivoustarvikkeen tai Pikas Oy:n kustantamia ravintolailtoja ja asunut näiden kustannuksella eri hotelleissa. H oli näin vastaanottanut P:ltä, N:ltä ja jutussa myös syytteessä olleelta Pikas Oy:n toimitusjohtajalta lahjomia ainakin 30.000 markan arvosta, mistä toimitusjohtajan antamien lahjojen osuus oli noin 2.000 markkaa.\n        Virallinen syyttäjä on vaatinut H:n tuomitsemista rangaistukseen jatketusta lahjoman ottamisesta virkamiehenä.\n        Syytekohta 5: Virallinen syyttäjä on lausunut, että P ja N olivat vuosina 1977 - 1980 tarkoituksenaan vaikuttaa H:n ja tämän esimiehen, jutussa myös syytettynä olleen kaupungin rakennusviraston kansliapäällikön virkatoimintaan siten, että H antaisi kansliapäällikön päättämiä siivoustarvike- ja välinetilauksia ja työsuorituksia Länsi-Suomen Siivoustarvikkeen toimitettavaksi tai jatkaisi tilaussuhdetta ja että kansliapäällikkö muun muassa antaisi uuteen virastotaloon tehtyjä välinehankintoja, jotka olivat kansliapäällikön hyväksyttävissä, P:n ja N:n omistaman yhtiön hoidettavaksi, jatkuvasti antaneet ja tarjonneet, osaksi H:n ja kansliapäällikön pyynnöstä H:lle ainakin edellä 3 kohdassa mainittuja matkoja, tavaroita, rahaa sekä kestityksiä sekä kansliapäällikölle ainakin lomamatkan Vaasasta Rhodokselle, pölynimurin, siivoustarvikkeita, rahaa, alkoholia ja kestityksiä.\n        Virallinen syyttäjä on vaatinut P:n ja N:n tuomitsemista rangaistukseen jatketusta lahjoman tarjoamisesta virkamiehelle.\n        Lisäksi virallinen syyttäjä on vaatinut P:n, N:n ja Pikas Oy:n toimitusjohtajan antamien sekä H:n ja kansliapäällikön ottamien lahjomien arvon tuomitsemista kunkin syytetyn osalta erikseen valtiolle menetetyksi.\n      \n      \n        Vaasan raastuvanoikeuden päätös 16.2.1983\n        Raastuvanoikeus, joka oli myöntänyt H:lle maksuttoman oikeudenkäynnin korvausvelvollisuudetta valtiolle ja määrännyt asianajaja Leo Hertzbergin H:n oikeudenkäyntiavustajaksi, on lausunut selvitetyksi:\n        1 kohta: H, P ja N olivat vuosina 1977-1980 Vasassa yksissä tuumin, H toimiessaan kaupungin asuntotoimiston alaisuuteen kuuluvaan niin sanotun siivoustoimiston työsuhteisena siivouspäällikkönä, tehtävänään suorittaa muun muassa erilaisten siivoustarvikkeiden ja -välineiden hankintoja sekä tilata työsuorituksia ja P sekä N Länsi-Suomen Siivoustarvike nimisen avoimen yhtiön yhtiömiehinä hankkiakseen itselleen laitonta etua\n        a) H:n tilattua vastoin voimassa ollutta kaupungin vuosisopimusta kysymyksessä olevalta yhtiöltä erilaisia siivoustarvikkeita sekä työsuorituksia kaupungin eri siivouskohteisiin ja P:n ja N:n laskutettua Vaasan kaupunkia erään yhtiön välityksellä kysymyksessä olevista tilauksista, ja H:n hyväksyttyä omalla nimellään laskut maksettaviksi erehdyttäneet kaupungin suorittamaan kysymyksessä olevat laskut tietäen, ettei kysymyksessä olevia siivoustarvikkeita ja työsuorituksia ollut joko osaksi tai lainkaan toimitettu tai tehty, aiheuttaen menettelyllään kaupungille siltä osin kuin se oli maksanut laskut, vahinkoa olemattomista laskuista yhteensä 16.151 markkaa, tekemättömistä töistä yhteensä 6.943 markkaa 10 penniä, perusteettomista konevuokrista yhteensä 9.500 markkaa sekä saamatta jääneistä siivoustarvikkeista ja H:n omaan sekä muiden käyttöön tulleista tavaroista yhteensä ainakin 47.992 markkaa, jonka lisäksi kaupunki oli kärsinyt vahinkoa sille toimitettujen siivoustarvikkeiden osalta myöntämättä jääneinä alennuksina yhteensä ainakin 79.286 markkaa 73 penniä, ja\n        b) H:n tilattua Vaasan kaupungille Länsi-Suomen Siivoustarvikkeelta erilaisia siivouskoneita ja -laitteita yhteensä ainakin 156.009 markan 88 pennin arvosta ilman asianmukaista tarjouskilpailua ja salatakseen kysymyksessä olevat konetilaukset sekä kehoitettuaan P:tä ja N:ää yhtiön puolesta laatimaan laskut koneita vastaavalle määrälle siivoustarvikkeita ja P:n ja N:n laskutettua kaupunkia mainituista koneista ja laitteista, käyttäen laskutusperusteina koneiden luettelohintoja sekä vastaavasti siivoustarvikkeiden ohjehintoja, jonka jälkeen H oli vielä hyväksynyt kysymyksessä olevat laskut ja kaupunki ne puolestaan maksanut, aiheuttaneet kaupungille vahinkoa tarjouskilpailun ansiosta saatavan alennuksen poisjäämisenä yhteensä ainakin 38.952 markkaa 47 penniä. Lisäksi H oli tilatessaan Karkone Oy nimiseltä osakeyhtiöltä lattianhoitokoneita yhteensä 52.955 markan 80 pennin arvosta ilman asianmukaista tarjouskilpailua aiheuttanut kaupungille ainakin 8.602 markan 65 pennin suuruisen vahingon,\n        2 kohta: H oli vuosina 1977 - 1980 erehdyttänyt Vaasan kaupungin suorittamaan Kurt H:lle tämän kaupungin eri siivouskohteissa tekemästä työstä palkkaa enemmän kuin tehty työ olisi edellyttänyt sekä täten menettelyllään aiheuttanut kaupungille vahinkoa yhteensä ainakin 18.485 markan 34 pennin arvosta, ja\n        3 kohta: P ja N olivat vuosina 1977 - 1980 tarkoituksenaan vaikuttaa kansliapäällikön virkatoimiin siten, että tämä antaisi muun muassa kaupungin uuteen virastotaloon tehtyjä välinehankintoja P:n ja N:n omistaman yhtiön hoidettavaksi jatkuvasti antaneet sekä tarjonneet, osaksi H:n ja osaksi kansliapäällikön itsensä pyynnöstä, kansliapäällikölle ainakin yhden matkan Rhodokselle, pölynimurin, siivoustarvikkeita, alkoholia sekä lukuisia ravintolakestityksiä.\n        Sitä vastoin raastuvanoikeus on katsonut jääneen näyttämättä, että H olisi kysymyksessä olevassa toimessaan toiminut virkamiesvastuun alaisena ja että hän näin ollen olisi syytteessä mainitulla menettelyllään syyllistynyt jatkettuun lahjoman ottamiseen virkamiehenä.\n        Sen vuoksi raastuvanoikeus, samalla kuin P ja N on tuomittu 1 kohdan osalta jatketusta petoksesta ehdolliseen vankeusrangaistukseen, on, koska H:n syyksi 1 ja 2 kohdassa luettujen tekojen oli katsottava olevan saman rikoksen jatkamista ja tapahtuneen erittäin raskauttavien asianhaarain vallitessa, syytteen ja siihen perustuneet vaatimukset enemmälti hyläten, tuominnut\n        1 ja 2 kohdassa rikoslain 36 luvun 1 §:n ja 7 luvun 2 §:n nojalla H:n jatketusta erittäin raskauttavien asianhaarain vallitessa tehdystä petoksesta 2 vuodeksi 4 vuodeksi vankeuteen, josta oli rikoslain 3 luvun 11 §:n nojalla vähennettävä H:n vapaudenmenetysaikaa 25. - 29.4.1980 vastaavat 5 päivää ja\n        3 kohdassa rikoslain 16 luvun 13 §:n ja 7 luvun 2 §:n nojalla P:n ja N:n jatketusta lieventävien asianhaarain vallitessa tehdystä lahjoman tarjoamisesta virkamiehelle 70:een 20 markan päiväsakkoon eli kummankin erikseen maksamaan sakkoa 1.400 markkaa.\n      \n      \n        Vaasan hovioikeuden päätös 18.11.1983\n        Hovioikeus, jonka tutkittavaksi virallinen syyttäjä, H, P ja N olivat saattaneet jutun, on nyt kysymyksessä olevilta osilta päätöksessään lausunut seuraavaa:\n        H oli otettu kaupungin palvelukseen yksityisoikeudelliseen työsuhteeseen. Siivouspäällikön virkaa ei ollut myöhemminkään perustettu. Siivouspäällikön toimivallasta ja tehtävistä ei ollut ollut määräyksiä kaupungin johto-, ohje- tai toimintasäännöksissä. H:lta ei näin ollen ollut voitu edellyttää virkamiesvastuuta. Siivouspäällikölle ei ollut vahvistettu myöskään kirjallista tehtäväkuvausta. H oli syytteessä mainittuna aikana, jolloin jo aloitettu siivoustoimen keskittäminen oli ollut kesken, suorittanut niitä tehtäviä, joita esimiehet olivat hänelle määränneet sekä niitä tehtäviä, joita siivouspäällikölle oli kaavailtu tämän työsopimussuhteisen toimen perustamisvaiheessa. Kaupungin talousarviomääräysten ja rakennusviraston johtosäännön perusteella rakennusviraston päällikkö oli myöhemmin nimennyt H:n niin sanotuksi vastuuhenkilöksi, jolloin H oli saanut oikeuden hyväksyä määrätyille tileille kuuluvia siivoustoimesta aiheutuvia laskuja ja tilata siivoustarvikkeita. Mainitusta vastuuhenkilöasemasta johtuvia oikeuksia ja velvollisuuksia, H:n asemaa siivoustoimiston päällikkönä tai sitä, että hän oli esitellyt hankinta-asioita kansliapäällikölle, ei kuitenkaan ollut pidettävä sen laatuisena julkisen vallan käyttönä, että H näiden tehtävien perusteella olisi ollut katsottava virkamieheksi. Tämän vuoksi ja koska ei ollut myöskään näytetty, että mainittu vastuuhenkilöasema ja H:lle muuten kuuluneet tehtävät eivät olisi annettavissa muille kuin kaupungin säännöstöjen mukaan virkamiehiksi katsottaville henkilöille sekä koska H:n olisi tullut suorittaa hänelle kuuluneet tehtävät kaupungin muiden toimenhakijoiden päättämien sopimusten ja määrärahojen puitteissa, hovioikeus on katsonut, ettei H:ta ollut pidettävä rikoslain 2 luvun 12 §:ssä tarkoitettuna virkamiehenä.\n        Hovioikeus on muutoin, siltä osin kuin nyt on kysymys, pysyttänyt raastuvanoikeuden päätöksen H:n osalta ja oikaissut sitä eräissä kohdin P:n ja N:n osalta.\n      \n    \n    \n      VAATIMUKSET, VÄLITOIMET JA VALITUSLUVAN MYÖNTÄMINEN\n      Pääasia: Virallinen syyttäjä on muun ohella, katsoen Vaasan kaupunkiin työsopimussuhteessa olleen H:n varsinkin niin sanotuksi vastuuhenkilöksi nimittämisensä jälkeen käyttäneen siivouspäällikön tehtävässään julkista valtaa, vaatinut H:n tuomitsemista rangaistukseen jatketusta virkamiehenä tehdystä petoksesta ja tahallisesta hyötymistarkoituksessa tehdystä virkarikoksesta sekä jatketusta lahjoman ottamisesta virkamiehenä. Virallinen syyttäjä on lisäksi vaatinut P:n ja N:n tuomitsemista rangaistukseen H:hon kohdistuneesta lahjoman antamisesta virkamiehelle ja P:lle ja N:lle tuomittujen rangaistusten korottamista.\n      H on muun ohella vaatinut hänelle tuomitusta vankeusrangaistuksesta rikoslain 3 luvun 11 §:n nojalla tehtävän vähennyksen muuttamista vapaudenmenetysaikaa 23. - 30.4.1980 vastaavaksi 7 päiväksi.\n      Korkein oikeus on 2.3.1984 H:n hakemuksen johdosta määrännyt, ettei hovioikeuden päätöstä ollut toistaiseksi pantava täytäntöön tai, mikäli täytäntöönpano jo oli alkanut, ettei sitä ollut jatkettava.\n      Valituslupa on 7.5.1984 myönnetty seuraavasti:\n      a) Viralliselle syyttäjälle rikoslain 2 luvun 12 §:n tulkinnan osalta koskien H:n, P:n ja N:n syyksilukemista.\n      b) H:lle hänelle tuomitusta vankeusrangaistuksesta rikoslain 3 luvun 11 §:n nojalla tehtävän vähennyksen osalta.\n      Muilta osin valituslupahakemukset on hylätty.\n      Virallinen syyttäjä ja H erikseen sekä P ja N yhteisesti ovat antaneet heiltä pyydetyt vastaukset.\n      Purkuhakemus: H on 4.9.1984 toimittamassaan kirjoituksessa muun ohella vaatinut hovioikeuden päätöksen purkamista siltä osin kuin hänen syykseen oli luettu Vaasan kaupungille saamatta jääneistä tarvikkeista syntyneen 14.513 markan sekä 34 pennin ja 22.267 markan 65 pennin suuruisten vahinkojen aiheuttaminen, vaikka hänelle ei ollut niiden osalta vaadittu rangaistusta.\n    \n    \n      KORKEIMMAN OIKEUDEN RATKAISU\n      \n        Pääasiaratkaisun perustelut\n        Rikoslain 2 luvun 12 §:ssä on määritelty ne henkilöt, joihin rikoslain virkamiehiä koskevia säännöksiä on sovellettava. Sen mukaan virkamiehiä ovat muiden ohella myös ne, \"jotka ovat määrätyt tahi valitut julkiseen toimeen tai julkista asiata toimittamaan\". Tämä osa säännöstä on aiheuttanut tulkintaongelmia ennen kaikkea siinä suhteessa, voidaanko sitä soveltaa henkilöön, joka on työsopimussuhteessa julkisyhteisöön. Alan kirjallisuudessa on perinteisesti ja melko yksimielisesti katsottu, että sinänsä kiistatta hallinto-oikeudellista virkamieskäsitettä laajempi rikosoikeudellinen virkamieskäsite ei kuitenkaan ulottuisi tällaiseen henkilöön. Korkeimman oikeuden julkaistuissa ratkaisuissa ei selostusten ja tiedonantojen asialuetteloiden ja otsikoiden mukaan ole sellaista, jossa henkilöä ei olisi pidetty virkamiehenä yksinomaan sillä perusteella, että hän on ollut työsopimussuhteessa julkisyhteisöön. Kokein oikeus on sitä vastoin soveltanut säännöstä yksityisoikeudellisen yhdistyksen työntekijään (KKO:1953-II-55 : Kun työleirin valvonta oli uskottu Vankeusyhdistys r.y:lle, katsottiin yhdistyksen asettaman leirin esimiehen antaessaan määräyksiä ehdonalaiseen vapauteen päästetylle, työleirille määrätylle kuritushuonevangille suorittaneen sellaista julkista asiaa, jota tarkoitetaan rikoslain 2 luvun 12 §:ssä).\n        Alan kirjallisuudessa vallitseva kanta on ilmeisesti peräisin ajoilta, jolloin julkisyhteisöjen palveluksessa oli suhteellisen vähän työsopimussuhteessa olevia henkilöitä ja jolloin ei juuri voitu ajatellakaan, että sellaiset henkilöt käyttäisivät julkisyhteisölle kuuluvaa julkista valtaa tai muuten toimittaisivat säännöksessä tarkoitettua julkista asiaa. Rikoslain esityöt ja kysymyksessä olevan säännöksen sanamuoto eivät edellytä kirjallisuudessa omaksuttua tulkintaa. Säännöksen sanamuotoon ja tarkoitukseen sopii Korkeimman oikeuden käsityksen mukaan paremmin sellainen tulkinta, että henkilön virkamiesasema rikosoikeudellisessa mielessä määräytyy hänen tehtäviensä laadun eikä hänen palvelussuhteensa muodon perusteella. Tämä tulkinta on jo aikaisemmin osittain vahvistettu edellä mainitussa Korkeimman oikeuden ratkaisussa.\n        Rikoslain 16 luvun 13 §:ää ja 40 luvun 1 §:ää on muutettu 1.9.1984 voimaan tulleella lailla siten, että ne koskevat myös julkisoikeudellisen yhteisön palveluksessa olevaa työsuhteista henkilöä hänen työtehtäviensä laadusta riippumatta. Lainmuutoksella ei ole ollut tarkoitus puuttua rikoslain 2 luvun 12 §:ssä säädettyyn virkamiehen määritelmään.\n        Harkitessaan edellä olevan perusteella rikoslain 2 luvun 12 §:n soveltamista Vaasan kaupunkiin työsopimussuhteessa olleeseen H:hon, Korkein oikeus hovioikeuden päätöksessä selostetut H:n asemaa koskevat määräykset ja hänen työtehtävänsä huomioon ottaen katsoo, ettei H ole siivouspäällikkönä toimiessaan niin sanotuksi vastuuhenkilöksi määräämisen jälkeenkään laskuja hyväksyessään ja siivoustarvikkeita tilatessaan taikka siivouskoneiden hankinta-asioita esimiehelleen esitellessään käyttänyt kaupungille kuuluvaa julkista valtaa tai muuten toimittanut lainkohdassa tarkoitettua julkista asiaa. H:n ei näin ollen voida katsoa olleen siivouspäällikön tehtävässään rikoslain tarkoittama virkamies.\n        H on täällä esitetyn selvityksen mukaan pidätetty hänen syykseen luettujen tekojen vuoksi 23.4.1980 ja hänet on vapautettu 30.4.1980.\n        Asianajaja Hertzbergille ei ole tuleva valtion varoista korvausta tänne H:n puolesta toimitetun oikeustieteellisen asiantuntijalausunnon hankkimiskuluista jutussa, koska noita kuluja ei voida pitää maksuttomasta oikeudenkäynnistä annetun lain 15 §:n 1 momentissa tarkoitettuina tarpeellisina kuluina.\n        Näillä ja muutoin hovioikeuden päätöksessä mainituilla perusteilla Korkein oikeus on ratkaissut pääasian päätöslauselmasta ilmenevällä tavalla.\n      \n      \n        Päätöslauselma\n        Hovioikeuden päätöstä muutetaan siten, että H:lle tuomitusta vapausrangaistuksesta vähennetään rikoslain 3 luvun 11 §:n nojalla hovioikeuden tekemän vähennyksen asemesta 7 päivää. Vapaudenmenetysaika on 23. - 29.4.1980. Muilta osin ja siis myös P:n ja N:n osalta hovioikeuden päätöksen lopputulos jää pysyväksi.\n        Maksuttomasta oikeudenkäynnistä annetun alin nojalla maksetaan asianajaja Hertzbergille H:n avustamisesta täällä palkkioksi 2.000 markkaa ja tarpeellisten kulujen korvaukseksi 600 markkaa eli yhteensä 2.600 markkaa.\n      \n      \n        Purkuhakemus\n        H ei ole esittänyt hakemuksensa tueksi sellaisia oikeudenkäymiskaaren 31 luvun 8 §:ssä säädettyjä perusteita, joiden nojalla hakemuksessa tarkoitettu hovioikeuden päätös olisi purettava, minkä vuoksi Korkein oikeus on hylännyt hakemuksen.\n      \n      \n        Eri mieltä olevan jäsenen lausunto\n        Oikeusneuvos Lindholm: Olen pääasiassa ja purkuhakemuksen osalta samaa mieltä kuin Korkeimman oikeuden enemmistö. Jutussa olevan oikeuskysymyksen laadun ja merkityksellisyyden vuoksi katson H:lla olleen tarvetta hankkia tänne toimitettu oikeustieteellinen asiantuntijalausunto, minkä vuoksi määrään maksettavaksi H:n avustajalle asianajaja Hertzbergille valtion varoista palkkioksi 4.500 markkaa ja, kun katson kohtuulliseksi palkkioksi asiantuntijalausunnosta 4.000 markkaa, tarpeellisten kulujen korvaukseksi 4.600 markkaa eli yhteensä 9.100 markkaa.\n        \n          Ratkaisuun osallistuneet: oikeusneuvokset Ailio, Hämäläinen, Mörä ja af Hällström\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1985:II147"
  ],
  "description": [
    "http://data.finlex.fi/voc/kko/fin/54ee0496",
    "http://data.finlex.fi/voc/kko/fin/d5f039bb",
    "http://data.finlex.fi/voc/kko/swe/ba830c8b",
    "http://data.finlex.fi/voc/kko/fin/9446cc6a",
    "http://data.finlex.fi/voc/kko/swe/ad6a4753"
  ],
  "judgmentNumber": [
    "II147"
  ],
  "date": [
    "1985-08-23"
  ],
  "issued": [
    "1985-10-01"
  ],
  "creator": [
    "http://data.finlex.fi/common/KKO"
  ],
  "year": [
    "1985"
  ],
  "subject": [
    "http://data.finlex.fi/common/Siviiliasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "description": {
      "@id": "dcterms:description",
      "@type": "@id"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}