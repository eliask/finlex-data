{
  "@id": "sfecli:kko/1986/II77",
  "languageVersion": [
    {
      "@id": "sfecli:kko/1986/II77/fin",
      "title_fi": [
        "KKO:1986-II-77"
      ],
      "abstract_fi": [
        "\n    A oli asetettu konkurssiin 9.10.1980. Hän oli 1972 - 1980 harjoittanut autokauppaa. Rahaliikenteessään hän oli pääasiassa käyttänyt vaimonsa B:n nimissä olleita pankkitilejä, joihin A:lla oli käyttöoikeus. Ottaen huomioon B:n tulonhankkimismahdollisuudet katsottiin, että tileillä oli konkurssin alkaessa ollut A:n varoja. Kun A ja B kumpikin olivat valallaan vahvistaneet oikeaksi pesäluettelon, jonka mukaan A oli varaton, A:n katsottiin salanneen velkojiltaan näille luovutettavia varoja. Hänet tuomittiin rikoslain 39 luvun 1 §:n 2 kohdan nojalla rangaistukseen petollisena velallisena. B, joka tiesi, että hänen tileillään oli A:lle kuuluvia varoja, tuomittiin rikoslain 17 luvun 3 §:n 1 momentin nojalla rangaistukseen valalla vahvistetun perättömän lausuman antamisesta.\n  "
      ],
      "hasFormat": {
        "@id": "sfecli:kko/1986/II77/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Turun raastuvanoikeuden päätös 26.10.1983\n        Raastuvanoikeus on virallisen syyttäjän sekä Turun lääninveroviraston ja Liikennevakuutusyhdistyksen syytteestä katsonut selvitetyksi, että Raimo ja Raili V olivat Raimo V:n tultua asetetuksi konkurssiin vannoneet kumpikin valan nojalla 6.11.1980 raastuvanoikeudessa oikeaksi Raimo V:n varoista ja veloista laaditun pesäluettelon, jonka mukaan Raimo V oli varaton, vaikka hänellä oli ollut talletettuna varoja useilla Raili V:n nimissä olleilla pankkitileillä pesäluetteloon merkittyjen velkojen yhteismäärän ylittävä summa, ja että he olivat siten, Raimo V, saavuttaakseen itselleen tai toiselle aineellista etua, kavaltanut velkojiltaan heille luovutettavia varoja sekä Raili V tahallaan oikean asianlaidan tietäessään valallaan vahvistanut lausuman, jolla hän oli salannut asiaa valaisevan seikan.\n        Raastuvanoikeus on, samalla kuin Raimo ja Raili V kumpikin tuomittiin jatketusta rikoksesta, joka käsitti veronkavalluksen ja jatketun törkeän veropetoksen sekä niiden kanssa osaksi yksin teon tehdyt jatketun kirjanpitolain säännösten rikkomisen ja jatketun kirjanpitorikoksen, Raimo V 1 vuodeksi ja Raili V 8 kuukaudeksi vankeuteen, tuominnut Raimo V:n rikoslain 39 luvun 1 §:n 1 kohdan nojalla konkurssipetoksesta 8 kuukauden vankeuteen yhdistäen Raimo V:lle tuomitut vapausrangaistukset 1 vuodeksi 2 kuukaudeksi 20 päiväksi vankeutta sekä Raili V:n rikoslain 17 luvun 3 §:n 1 momentin nojalla valalla vahvistetun perättömän lausuman antamisesta konkurssiasiassa 7 kuukaudeksi vankeuteen yhdistäen Raili V:lle tuomitut vapausrangaistukset 10 kuukaudeksi 10 päiväksi vankeutta, josta on rikoslain 3 luvun 11 §:n nojalla vähennetty vapaudenmenetysaikaa 25.9.1978 vastaava 1 päivä. Raili V:lle tuomittu yhdistetty vankeusrangaistus on määrätty ehdolliseksi 1.6.1985 päättyvin koetusajoin. Ehdollisen vankeusrangaistuksen ohella Raili V on tuomittu 60 päiväsakkoon, jotka hänen oli suoritettava maksamalla sakkoa 40 markan mukaan päiväsakolta laskettuna 2.400 markkaa. Raimo ja Raili V on velvoitettu yhteisvastuullisesti korvaamaan valtiolle sen varoista jutussa maksettu todistajanpalkkio 27 markkaa.\n      \n      \n        Turun hovioikeuden päätös 30.4.1985\n        Hovioikeus, jonka tutkittavaksi virallinen syyttäjä toiselta sekä Raimo ja Raili V toiselta puolen olivat saattaneet jutun, on katsonut jääneen näyttämättä, että Raimo ja Raili V olisivat vannoessaan Raimo V:n varoista ja veloista laaditun luettelon oikeaksi tahallaan salanneet siihen kuuluneita varoja.\n        Hovioikeus on, samalla kuin Raili V:tä vastaan ajettu syyte edellä mainitusta raastuvanoikeuden hänen syykseen lukemasta jatketusta rikoksesta, joka käsitti veronkavalluksen ja jatketun törkeän veropetoksen sekä niiden kanssa osaksi yksin teoin tehdyt jatketun kirjanpitolain säännösten rikkomisen ja jatketun kirjanpitorikoksen, on hylätty, muuttanut raastuvanoikeuden päätöstä siten, että se on hylännyt Raimo V:hen kohdistetun syytteen petollisena velallisena tehdystä konkurssirikoksesta ja Raili V:hen kohdistetun syytteen valalla vahvistetun perättömän lausuman antamisesta konkurssiasiassa sekä vapauttanut Raimo V:n hänelle konkurssirikoksesta tuomitusta rangaistuksesta ja Raili V:n hänelle jutussa tuomituista rangaistuksista sekä korvaamasta valtiolle sen varoista suoritettuja todistelukustannuksia 27 markkaa, jotka todistelukustannukset jäivät yksi Raimo V:n suoritettaviksi.\n      \n    \n    \n      VAATIMUKSET, VALITUSLUVAN MYÖNTÄMINEN JA VÄLITOIMET\n      Virallinen syyttäjä on pyytäen valituslupaa hakenut muutosta hovioikeuden päätökseen ja valituksessaan vaatinut, että Raimo V tuomittaisiin rangaistukseen petollisena velallisena tehdystä konkurssirikoksesta ja Raili V valalla vahvistetun perättömän lausuman antamisesta konkurssiasiassa.\n      Korkein oikeus on myöntänyt 8.11.1985 valitusluvan. Raimo ja Raili V ovat yhdessä antaneet heiltä pyydetyn vastauksen.\n    \n    \n      KORKEIMMAN OIKEUDEN RATKAISU\n      \n        Perustelut\n        Raimo V on Turun lääninveroviraston 2.10.1980 tekemästä hakemuksesta asetettu konkurssiin 9.10.1980. Pesäluettelon mukaan Raimo V on ollut varaton ja hänen velkojensa yhteismäärä on ollut 119.998,79 markkaa. Raimo V ja Turun lääninveroviraston velkojana tekemästä vaatimuksesta myös hänen vaimonsa Raili V ovat 6.11.1980 vannoneet pesäluettelon oikeaksi.\n        Raimo V on vuosina 1972 - 1980 harjoittanut Turussa käytettyjen autojen kauppaa. Harjoittamastaan liiketoiminnasta hän on vuosittain tekemissään veroilmoituksissa ilmoittanut tuloja 19.300 vuodelta 1972, 22.390 markkaa vuodelta 1973, 22.860 markkaa vuodelta 1974, 17.846 markkaa vuodelta 1975, 23.535 markkaa vuodelta 1976, 37.880 markkaa vuodelta 1977, 45.500 markkaa vuodelta 1978, 42.000 markkaa vuodelta 1979 ja 47.800 markkaa vuodelta 1980. Hän on jättänyt ilmoittamatta tulojaan arviolta 6.000 markkaa vuodelta 1972, 12.000 markkaa vuodelta 1974, 15.000 markkaa vuodelta 1975, 100.000 markkaa vuodelta 1976, 130.000 markkaa vuodelta 1977, 47.000 markkaa vuodelta 1978 ja 52.000 markkaa vuodelta 1980. Raimo V:llä on ollut tuloa liiketoiminnastaan ainakin tässä mainitut määrät. Raimo V ei ole käyttänyt harjoittamansa autokaupan rahaliikenteessä omissa nimissään vaan pääasiassa Raili V:n nimissä olleita pankkitilejä, joista useihin Raimo V:llä on ollut käyttöoikeus, ja jossakin määrin myös poikansa Jari V:n nimissä olleita pankkitilejä. Raili ja Jari V:n pankkitileillä on esitetyn selvityksen mukaan yhteensä ollut varoja vuoden 1979 lopussa 228.379 markkaa ja vuoden 1980 lopussa 406.888 markkaa. Ottaen huomioon, mitä on selvitetty Raili ja Jari V:n tulonhankkimismahdollisuuksista, noilla pankkitileillä olleet varat eivät ole läheskään kaikki voineet olla heidän omiaan. Raili V:n nimissä olleilla pankkitileillä on siten katsottava noina vuosina ja myös konkurssin alkaessa olleen Raimo V:n varoja huomattava määrä, tarkemman selvityksen puuttuessa ainakin pesäluetteloon merkittyjen velkojen yhteismäärän ylittävä summa. Konkurssin asettamispäivänä 9.10.1980 on neljältä Raili V:n nimissä olleelta pankkitililtä nostettu varoja yhteensä 350.000 markkaa. Selvitystä puuttuu siitä, mihin noin huomattava määrä rahaa on käytetty.\n        Edellä mainituilla perusteilla Korkein oikeus katsoo selvitetyksi, että Raimo V on, tultuaan 9.10.1980 asetetuksi konkurssiin, ilmiantaessaan varojaan ja velkojaan pesäluetteloon ilmoittanut olevansa varaton ja 6.11.1980 valan nojalla vahvistanut pesäluettelon oikeaksi, vaikka hänellä on konkurssin alussa ollut talletettuna varoja useilla Raili V:n nimissä olleilla pankkitileillä pesäluetteloon merkittyjen velkojen yhteismäärän ylittävä summa, mitkä varat hän on saavuttaakseen itselleen aineellista etua salannut. Korkein oikeus katsoo myös selvitetyksi, että Raili V on vannoessaan edellä mainittuna päivänä valan nojalla oikeaksi Raimo V:n varoista ja veloista laaditun pesäluettelon jättänyt ilmoittamatta sen, että hänen nimissään olevilla pankkitileillä oli Raimo V:n varoja ja siten tahallaan laillisetta syyttä salannut hänen tietensä asiaa valaisevan seikan.\n        Ehdollista rangaistusta on yksin pidettävä riittämättömänä seuraamuksena Raili V:n syyksi luetusta rikoksesta, minkä vuoksi hänet ehdollisen vankeusrangaistuksen ohella tuomitaan päätöslauselmasta ilmenevään sakkorangaistukseen.\n      \n      \n        Päätöslauselma\n        Hovioikeuden päätöstä muutetaan seuraavalla tavalla:\n        Raimo V tuomitaan rikoslain 39 luvun 1 §:n 2 kohdan nojalla petollisena velallisena tehdystä konkurssirikoksesta 8 kuukaudeksi vankeuteen. Kun mainittu rangaistus ja Raimo V:lle jatketusta rikoksesta, joka käsittää veronkavalluksen ja jatketun törkeän veropetoksen sekä niiden kanssa osaksi yksin teon tehdyt jatketun kirjanpitolain säännösten rikkomisen ja jatketun kirjanpitorikoksen, tuomittu 1 vuoden vankeusrangaistus yhdistetään, Raimo V:n on suoritettava 1 vuoden 2 kuukauden 20 päivän vankeusrangaistus, josta on vähennettävä, mitä hän siitä mahdollisesti on hovioikeuden päätöksen antamisen jälkeen suorittanut.\n        Raili V tuomitaan rikoslain 17 luvun 3 §:n 1 momentin nojalla valalla vahvistetun perättömän lausuman antamisesta konkurssiasiassa 7 kuukaudeksi vankeuteen, mistä rangaistuksesta rikoslain 3 luvun 11 §:n nojalla vähennetään vapaudenmenetysaika 25.9.1987 vastaava 1 päivä. Vankeusrangaistus määrätään ehdollisesta rangaistuksesta annetun lain säännösten nojalla ehdolliseksi Korkeimman oikeuden päätöksen antamispäivästä alkavin ja 31.12.1987 päättyvin koetusajoin. Vankeusrangaistus voidaan määrätä pantavaksi täytäntöön, jos Raili V koetusaikana tekee uuden rikoksen, josta hänet tuomitaan vankeusrangaistukseen. Ehdollisen vankeusrangaistuksen ohella Raili V tuomitaan 60:een päiväsakkoon, jotka hänen on suoritettava maksamalla sakkoa 40 markan mukaan päiväsakolta laskettuna 2.400 markkaa.\n        Muilta osin hovioikeuden päätös jää pysyväksi.\n      \n      \n        Ratkaisuun osallistuneet: presidentti Olsson, oikeusneuvokset Jalanko, Takala, af Hällström ja Lindholm\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1986-06-25"
  ],
  "judgmentNumber": [
    "II77"
  ],
  "date": [
    "1986-01-23"
  ],
  "subject": [
    "http://data.finlex.fi/common/Siviiliasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1986:II77"
  ],
  "year": [
    "1986"
  ],
  "description": [
    "http://data.finlex.fi/voc/kko/fin/b4916cdc",
    "http://data.finlex.fi/voc/kko/swe/6396f95a"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}