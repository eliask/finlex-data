{
  "@id": "sfecli:kko/1984/II138",
  "languageVersion": [
    {
      "@id": "sfecli:kko/1984/II138/fin",
      "title_fi": [
        "KKO:1984-II-138"
      ],
      "abstract_fi": [
        "\n    Työntekijä oli virheellisellä rakennustyöllään aiheuttanut työnantajalle vahinkoa rakennuksen korjauskustannuksina ja arvon alenemisena sekä ylimääräisinä asumis- ja lämmityskustannuksina. Kun työnantaja havaittuaan työssä jo sen alkuvaiheesta lähtien lukuisia virheitä ei ollut ryhtynyt toimiin enempien virheiden estämiseksi, hänen katsottiin myötävaikuttaneen vahingon syntymiseen yhdellä neljäsosalla.\n    Ään.\n  "
      ],
      "hasFormat": {
        "@id": "sfecli:kko/1984/II138/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      Kirvesmies B oli 14.7.1980 allekirjoitetulla urakkasopimuksella sitoutunut 43.000 markan urakkasummasta 15.11.1980 mennessä rakentamaan Tampereella, osoitteessa Harjunpää 8 sijaitsevalle A:n omistamalle tontille kerrosalaltaan 147 m2 ja tilavuudeltaan 540 m3 käsittävän omakotitalon rakennustekniset työt eräitä sopimuksessa mainittuja työvaiheita lukuun ottamatta A:n hankittaviksi sovituista raaka-aineista. Kun rakennustyö oli edistynyt seuranneen syyskuun alussa kellarikerroksen betonivaluvaiheeseen, A oli alkanut epäillä suoritetun työn laatua. Hän oli ottanut yhteyden Tampereen kaupungin rakennustarkastajaan ja kertonut työn suorittamistavasta. Rakennustarkastaja oli ilmoittanut tulevansa tarkastamaan laudoitusvaiheessa olevan kellariholvin ennen betonivalua 9.9.1980. Kun A oli ilmoittanut rakennusvalvontaosastossa käynnistään ja tulevasta holvin tarkastuksesta, B työmiehineen oli poistunut työmaalta suostumatta osallistumaan tarkastukseen ja sen jälkeen toimitettuihin katselmuksiin. Näissä katselmuksissa oli rakennustyössä todettu useita perustavaa laatua olevia virheitä, jotka johtuivat piirustusten ja alan tavanomaisen käytännön vastaisesti suoritetusta työstä. Muun muassa ulkokehikossa oli huomattavia mittausvirheitä, holvilaudoitus oli suurten rakojen, määräysten vastaisen tuennan ja sen vinouden vuoksi ala-arvoinen, porrasaukkotyö oli huomattavan virheellinen, valutyö oli valuharvuuden vuoksi ala-arvoista, mikään väliseinä ei ollut oikealla paikallaan, keskeneräinen savupiippu oli muurattu niin virheellisesti, että kaupungin nuohouspäällikkö oli vaatinut sen purettavaksi, kellarin lattia oli tasoittamaton ja ainakin osittain eristämätön, jo valettujen seinien lämpöeristekäsittely oli puutteellista ja kaikki ikkuna-aukot olivat virheellisesti mitoitettuja. Asiantuntijat olivat harkinneet koko rakennuksen purkamista, mutta ottaen huomioon rakennusaineiden ja työn kalleuden sekä vuodenajan, he olivat kuitenkin katsoneet tarkoituksenmukaiseksi esittää työn korjaamista, vaikka he olivatkin todenneet, ettei rakennuksesta korjaamalla saada sen veroista kuin siitä alun alkaen tavanomaisen huolellisesti tehdyllä työllä olisi aikaan saatu.\n      A oli ennen työn keskeytymistä maksanut B:lle ja hänen työkumppaneilleen 14.000 markkaa.\n      B oli törkeän huolimattomalla työllään aiheuttanut A:lle ainakin seuraavat vahingot: ennen 4.11.1980 suoritetut korjauskustannukset 12.079 markkaa 4 penniä ja 4.11.1980 vielä suorittamatta olevat korjauskustannukset 29.772 markkaa eli korjauskustannuksina yhteensä 41.851 markkaa 4 penniä sekä rakennuksen arvon alentumisena 60.000 markkaa.\n      Rakennusmestari C oli A:n kanssa tekemänsä suullisen sopimuksen perusteella toiminut B:n rakennustyön valvojana ja rakennuslautakunnan hyväksymänä vastaavana työnjohtajana. Laiminlyömällä tavanmukaisen työn valvonnan C oli B:n ohella vastuussa A:lle aiheutuneesta vahingosta.\n      Oikeudenkäynnin vireillepanon jälkeen oli ilmennyt, että B:n huolimattoman työn sekä C:n valvonnan laiminlyönnin johdosta rakennustyön valmistuminen oli viivästynyt ainakin kuudella kuukaudella, mistä A:lle oli aiheutunut kuukausittain vahinkoa vähintään 1.500 markkaa eli yhteensä 9.000 markkaa. Sen lisäksi A oli joutunut maksamaan kiinteistön lämmityskustannuksia ajalta 24.12.1980 - 13.4.1981 5.664 markkaa 40 penniä.\n      A oli vaatinut, että B ja C velvoitettaisiin yhteisvastuullisesti suorittamaan hänelle korvaukseksi rakennuksen korjauskustannuksista 41.851 markkaa 4 penniä ja rakennuksen arvon alentumisesta 60.000 markkaa eli yhteensä 101.851 markkaa 4 penniä laillisine korkoineen. Jutussa ottamansa lisähaasteen nojalla A oli vielä vaatinut, että B ja C velvoitettaisiin suorittamaan hänelle korvaukseksi rakennustyön viivästymisestä 9.000 markkaa ja ylimääräisistä rakennuksen lämmityskustannuksista 5.664 markkaa 40 penniä, kumpikin määrä 5 prosentin korkoineen, laskettuna ensiksi mainitulle määrälle lisähaasteen tiedoksiantopäivästä ja viimeksi mainitulla määrälle sähkölaskun eräpäivästä 16.6.1981 lukien. Vielä A oli vaatinut korvausta saatavansa turvaamistoimenpiteistä aiheutuneista kuluista ja oikeudenkäyntikuluistaan.\n      B oli vastustaessaan kannetta selittänyt, että hän oli tehnyt työtä A:lle työsopimuslain tarkoittamassa työsuhteessa eikä itsenäisenä rakennusurakoitsijana. Hän ei ollut kiistänyt, etteikö hänen työssään olisi ollut huomauttamista ja syytä korjauksiin, mutta hän oli katsonut, että virheellisyydet olivat johtuneet puutteellisista piirustuksista ja puutteellisesta työnohjauksesta, mistä A oli vastuussa. Työn onnistuminen olisi lisäksi edellyttänyt parempia tarveaineita kuin mitä A oli hankkinut, ja muun muassa tärytinlaitetta, jotta valutyö olisi onnistunut, A:n hankkima vastaava työnjohtaja C oli ollut jatkuvasti poissa työmaalta. Vaikka A oli ollut tietoinen olosuhteiden puutteellisuudesta, hän oli siitä huolimatta määrännyt työtä jatkettavaksi.\n      B oli huomauttanut, että C:n laiminlyöntiä tehtäviensä hoidossa ei voitu lukea hänen viakseen ja ettei hän ollut myöskään vastuussa työkumppaniensa, poikansa X:n ja vävynsä Y:n tekemistä töistä, koska nämä, kuten hänkin, olivat olleet työsopimussuhteessa A:han. B oli katsonut, että hänen viakseen jäi enintään lievä tuottamus ja ettei hän siitä syystä työsopimus- ja vahingonkorvauslain säännösten mukaan ollut korvausvelvollinen. Sen vuoksi B oli pyytänyt kannetta hylättäväksi ja A velvoittamista korvaamaan hänen oikeudenkäyntikulunsa.\n      Lisäksi B oli pyytänyt, että RO kumoaisi myymis- ja hukkaamiskiellon, joka A:n toimesta oli haettu hänen omaisuuteensa.\n      A:n vaatimien korjauskustannusten määriä B ei ollut sinänsä kiistänyt, mutta hän oli huomauttanut, että määristä oli vähennettävä se osuus, joka oli työn jatkamista eikä korjaustyötä, ja että korvausmääriä oli joka tapauksessa soviteltava. Arvon alenemisesta tehdyn vaatimuksen B oli kiistänyt kokonaan ja huomauttanut, että arvon aleneminen riippui myös siitä, kuinka hyvin viat oli korjattu. Kun rakennus ei ollut valmis, lopullista arvon alenemista ei voitu edes todeta. Rakennustyön valmistumisen viivästymisestä tehdyn korvausvaatimuksen B oli kiistänyt sillä perusteella, ettei kysymys ollut todellisesta vahingosta. Lämmityskustannuksia koskevaan vaatimuksen johdosta B oli huomauttanut, että korvausvelvollisuus saattoi koskea vain sellaisia ylimääräisiä kustannuksia, joista A muutoin olisi säästynyt.\n      \n        RO:n päätös 6.10.1981\n        A oli 23.4.1980 ilmoittanut Aamulehdessä julkaisemassaan ilmoituksessa antavansa tehtäväksi pienen omakotitalon rakentamisen, LVI- ja sähkötyöt urakalla. B oli ottanut ilmoituksen johdosta A:han yhteyttä ja ilmoittanut olevansa halukas tekemään työtarjouksen ilman LVI- ja sähkötöitä. Tarjouksen tekemistä varten A oli antanut B:n käytettäväksi jäljennöksen pääpiirustuksesta ja B oli käynyt myös rakennuspaikalla. Asiasta neuvoteltaessa B oli muun muassa ilmoittanut, että hänellä oli tavarakuljetuksia varten käytettävissä oma kuorma-auto. A oli keskusteluista B:n kanssa saanut sellaisen käsityksen, että B oli rakennusalan ammattimies. A olikin suullisesti sopinut B:n kanssa töiden aloittamisesta ja B oli ilmoittanut ottavansa avukseen työhön poikansa X:n ja vävynsä Y:n.\n        A:n ja B:n kesken oli sittemmin tehty kirjallinen 14.7.1980 päivätty urakkasopimukseksi nimitetty sopimus kanteessa tarkoitetun omakotitalon rakentamisesta. Tämän sopimuksen mukaan B:n tehtäviin töihin olivat kuuluneet perusmuuri, tassut, raudoitus, sokkeli, alakerran lattian betonointi, välipohja, runkotyöt, kattila- ja pesuhuoneen seinien muuraus, hormiston muuraus, seinien lämpö- ja kosteuseristys, levytys, takka- ja olohuoneen seinien ja katon panelointi, saunan seinien ja katon panelointi, saunan lauteet, sisäportaat, väliovien heloitus, väliovien, kynnysten ja ikkunoiden paikoilleen asennus, autotallin sisäseinien ja katon laudoitus, varastotilan mahdollinen laudoitus, talon ja autotallin ulkovuoraus, kattotyöt, lukuun ottamatta päälikatetta, ja vasatyöt, ulko-ovien asennus sekä LVI-aputyöt. Työaineista oli sopimuksen mukaan vastannut A, joka oli myös sitoutunut vastaamaan muun muassa tapaturmavakuutusten ottamisesta ja sosiaaliturvamaksuista. Muiden rakennustarvikkeiden paitsi puutavaran nouto oli sovittu tapahtuvaksi B:n autolla myyntipisteestä rakennuspaikalle. Työ oli kirjallisen sopimuksen mukaan alkanut heinäkuussa 1980 viikolla 28 ja sen oli pitänyt olla valmiina viimeistään 15.11.1980. Urakkasummaa kirjallisessa sopimuksessa ei ollut mainittu, mutta A:n ilmoituksen mukaan se oli suullisesti sovittu 43.000 markaksi. A:n maksuvelvollisuudesta sopimuksessa oli todettu, että urakkasumma jaettiin tasan neljälle kuukaudelle kuitenkin siten, että 3.000 markkaa suoritettiin sen jälkeen, kun työ oli lopputarkastuksessa hyväksytty. Takuuajaksi oli sovittu yksi vuosi.\n        Rakennuslautakunta oli 18.7.1980 myöntänyt A:lle rakennusluvan kanteessa tarkoitetun rakennuksen rakentamiseen. A:n hakemuksesta rakennusvalvontavirasto oli 21.7.1980 hyväksynyt C:n rakennustyön vastaavaksi työnjohtajaksi. C oli ilmoittautunut tähän tehtävään A:n lehti-ilmoituksen perusteella.\n        B sekä hänen poikansa X ja vävynsä Y olivat luovuttaneet A:lle verokirjansa, ja A oli suorittanut heille maksamistaan palkoista ennakonpidätykset ja työnantajan sosiaaliturvamaksut. Palkanmaksu oli A:n ilmoituksen mukaan tapahtunut viikoittain.\n        Töiden alettua oli rakennusvalvontaviraston toimesta suoritettu rakennuspaikalla 23.7.1980 antura- ja laattaterästen tarkastus, jolloin raudoitustyö oli todettu huonosti tehdyksi ja korjausmääräyksen jälkeen oli annettu betonivalulupa. Kellarin ulkoseinien terästen tarkastuksessa 30.7.1980 oli todettu hyväksyttyjen rakennepiirustusten puuttuminen työmaalta ja raudoitus oli määrätty suoritettavaksi rakennusvalvontaviraston 19.6.1980 hyväksymien piirustusten mukaisesti.\n        Todistajana kuultu Y oli kertonut, että työssä oli käytetty yksinomaan yhtä pääpiirustusta, vaikka hän oli nähnyt rakennuspaikalla myös rakennepiirustuksia. Rakennusinsinööri Eino Mäkinen, joka oli laatinut rakennustyötä varten kaikkiaan 7 rakennepiirustusta, joista ensimmäinen oli valmistunut ja päivätty 10.6.1980 ja viimeinen 2.9.1980, oli oikeudessa todistajana kertonut, että hän oli tehnyt rakennepiirustuksia sitä mukaa kuin niitä oli tarvittu ja että hän oli pääasiassa itse toimittanut piirustukset työmaalle. Hän oli A:n pyynnöstä käynyt työmaalla ja suullisesti selittänyt B:lle rakennepiirustuksia ja neuvonut työjärjestystä sekä antanut ohjeita muun muassa parvekkeen valamisesta. Hän oli ollut paikalla silloin, kun kellarikerroksen seinät oli valettu, ja todennut, ettei valu ollut täyttänyt sille asetettavia vaatimuksia. Pääpiirustuksen ja mainittujen rakennepiirustusten lisäksi oli rakennustyötä varten ollut laadittuna työpiirustus rakennuksen pohjista, mikä piirustus oli valmistunut huhtikuussa 1980.\n        Urakkasopimukseksi nimitetyssä sopimuksessa ei ollut mainittu mitään puhtaaksimuurauksesta, mutta kun piirustuksiin ei muurauksien pintaan ollut merkitty mitään, oli sillä ymmärrettävä tarkoitetun, että muuraukset oli tehtävä puhtaaksimuurauksina. Muuraustöistä oli tarkemmin sovittu A:n ja B:n kesken. Kuten edellä oli todettu, kirjallisessa sopimuksessa oli mainittu vain kattila- ja pesuhuoneen seinien muuraus. A oli kertonut B:n sanoneen hänelle, että hän voisi suorittaa seinien puhtaaksimuurauksen muutoin, mutta saumauksen saisi joku toinen tehdä. B olikin sitten yhdessä työkumppaniensa kanssa muurannut muun muassa kellarikerroksen takkahuoneen, makuuhuoneen, WC:n, saunan ja niin sanotun kodinhoitohuoneen seinät.\n        Syyskuun alussa 1980, jolloin rakennuksen kellarikerros oli ollut siinä vaiheessa, että kantavat seinärakenteet oli valettu ja välipohjan laudoitus tehty, A oli epäiltyään työn laatua ottanut yhteyttä rakennustarkastusviranomaisiin. A:n ilmoitettua B:lle, että työtä tultaisiin tarkastamaan, B oli poikansa ja vävynsä kanssa poistunut työmaalta palaamatta sinne enää 8.9.1980 jälkeen. Ennen työn keskeyttämistä A oli ilmoituksensa mukaan maksanut B:lle ja tämän kanssa työssä olleille miehille yhteensä 14.000 markkaa.\n        Kiinteistöinsinööri Heikki Pohjolan toimesta oli 11.9.1980 suoritettu rakennuksen sijaintikatselmus, jolloin oli todettu, että sokkelin maastossa mitatut ristimitat erosivat toisistaan 6 senttimetriä. Rakennusvalvontaviranomaisten toimesta 1.10.1980 suoritetussa katselmuksessa oli todettu, että kellarin kattoholvin laudoitustyö oli suoritettu niin ala-arvoisesti, ettei valua laudoituksen tukirakenteiden ja suurien mittapoikkeamien takia voitu suorittaa, vaan valaminen oli tuolloin kielletty. Nuohouspäällikkö oli A:n pyynnöstä suorittanut hormitarkastuksen ja todennut 16.10.1980 päivätyssä lausunnossaan, että savupiippua, joka oli muurattu kellarikerroksen ja ensimmäisen kerroksen välisen holvilaudoituksen tasolle, ei ollut muurattu savupiipun rakennustyötä koskevien ohjeiden mukaisesti ja että korjaustyö saatettiin suorittaa vain purkamalla jo rakennettu osa ja tekemällä työ uudelleen ohjeiden mukaisesti.\n        Rakennusmestari Simo Lehtonen, joka oli B:n jätettyä työmaan ollut siellä korjaustyössä 22. - 27.91980 ja myöhemminkin vielä tekemässä sekä korjaustöitä että rakennuksen lopputöitä, oli todistajana oikeudessa kertonut, että virheellisesti tehty savuhormi oli purettu ja että hän oli muurannut sen uudestaan. Savuhormin virheellisestä sijainnista oli kuitenkin johtunut, ettei hormia ollut voitu muurata samaan tasoon sen vieressä olevan seinän kanssa, vaan se oli jouduttu muuraamaan 7 - 8 senttimetriä sisemmäksi. Piippu oli B:n toimesta muurattu seinätiilestä, vaikka mainitut tiilet oli tarkoitettu puhtaaksimuuraukseen. Holvilaudoitus oli myös kokonaan purettu ja tehty uudestaan. Lehtonen oli antanut oikeudelle lausunnon toteamistaan rakennusvirheistä, jotka myös RO oli osaksi voinut todeta rakennuspaikalla suorittamassaan katselmuksessa.\n        Rakennuksen alakerrosta tarkastettaessa RO oli muun muassa todennut, että porrasaukon etelänpuoleisen kantavan tiiliseinän päässä piirustuksen mukaan oleva, tiiliseinää tukeva poikittaisseinä puuttui kokonaan ja itse seinä oli tehty sillä tavoin, että välipohja oli vain osaksi tämän porrasseinän päällä. Tiiliseinä, joka oi puolen kiven seinä, oli muurattu osaksi porrasaukon kohdalle välipohjan reunan ulkopuolelle. Katselmuksessa läsnä olleen Lehtosen käsityksen mukaan oli syytä epäillä, että sivuseinä saattoi pettää ja että sitä sen vuoksi jouduttaisiin tukemaan jollakin palkkirakennelmalla. Porrasaukon itäseinä, joka piirustukseen oli merkitty puuseinäksi, oli tehty tiilestä, mikä Lehtosen lausuman mukaan oli leventänyt seinää ja kaventanut porrastasannetta siinä määrin, että vakioportaat eivät olleet enää siihen sopineet, vaan portaat oli tehtävä erikoistilauksesta. Kattilahuoneen ovi oli sijoitettu kattilan kohdalle niin, että jos oveen laitettiin karmi, sen ja kattilan välistä ei mahtunut kulkemaan huoneeseen. Ovi oli tehty sijansa verran liian pohjoiseen. Kun oven päällä oleva palkki loppui puolen tiilen päästä, ovea oli vaikea siirtää sivullepäin. Takkahuoneen ikkunan päällä oleva palkki oli irti sen yläpuolella olevasta tiilestä ja päättyi toisessa päässä tiileen menemättä sen päälle, joten oli epäiltävissä, että palkki voi pudota. Saunan pesuhuoneessa ikkunapankki oli poikki. Saunaan ja pesuhuonetiloihin johtavien kolmen oven palkkien alapinnassa olivat harjateräkset näkyvissä. Alakerran makuuhuoneen länsiseinä oli melkein puolesta välistä ylöspäin muurattu piipputiilestä ja alaosa oli seinätiilestä. Muuraustyö oli kauttaaltaan ala-arvoista. Lehtosen lausunnon mukaan porrasaukot olivat virheelliset ja ensimmäisen kerroksen sisäporrasaukossa oli 15 senttimetrin mittausvirhe, vaikka normaali rakennustapa edellytti korkeintaan 0,5 senttimetrin heittoa. Väliseinät eivät olleet piirustusten mukaisilla paikoilla. Kellarin lattia oli ollut täysin tasoittamaton ja \"kynnöspeltomainen\". Valuharvuutta oli esiintynyt runsaasti. Katselmuksessa oli vielä todettu, että rakennuksen pohjoisseinässä, joka olisi pitänyt jättää puhtaaksi betoniseinäksi, oli pahannäköinen valuharvuus vielä osittain korjaamatta. Pohjoisen alakuistin lännenpuoleisessa seinässä oli betonivalussa yli puolen metrin pituinen ja toisesta päästään noin 20 senttimetrin korkuinen aukko, joka meni koko betoniseinän läpi ja josta näkyivät harjateräkset ja sen takaa styrox-levyt. Valuharvuus oli Lehtosen mielestä johtunut siitä, ettei valettaessa ollut käytetty tärytintä. Lehtosen lausunnon mukaan todetut rakennusvirheet olivat sellaisia, että jos aineiden ja työn kalleutta sekä vuodenaikaa ei olisi jouduttu ottamaan huomioon, koko työ olisi ollut purettava ja tehtävä uudestaan. Virheistä oli aiheutunut rakennuksen pysyvä arvonlasku, koska korjaamalla ei enää saatu sen veroista lopputulosta, joka olisi syntynyt, jos työ olisi alun alkaen tehty huolellisesti ja oikein piirustusten mukaisesti.\n        A:lle oli hänen esittämänsä selvityksen mukaan aiheutunut B:n tekemien rakennusvirheiden korjauksesta kustannuksia 4.11.1980 mennessä 12.079 markkaa 4 penniä, mitkä kustannukset olivat aiheutuneet välipohjan, valuharvuuden ja sokkelin korjauksesta sekä piipun uudelleen muurauksesta työpalkkoineen ja tarveaineineen. Lehtonen oli laatinut arvion mainitun päivän jälkeen vielä suoritettavista välttämättömistä korjauskustannuksista, jotka aiheutuivat kellarin lattian oikomisesta, mikä oli välttämätöntä ennen jatkotöitä, ja vielä suorittamatta olevista sokkelin valuharvuuden paikkauksista sekä rappaus- ja maalaustöistä. Alakerroksen betonipinnat oli tehty niin huonosti, että niistä oli joka tapauksessa otettava ensin ainetta pois ja sen jälkeen tehtävä uusi pinta. Puupintojen laittaminen oli johtunut huonosti tehdyistä betonipinnoista. Virheellisen puhtaaksimuurauksen johdosta kaikki seinät oli rapattava. Kaikkien viimeksi mainittujen töiden kustannuksiksi työpalkkoineen ja tarveaineineen Lehtonen oli, huomioon ottaen, että työ oli syystyön sijasta tehtävä kalliina talvityönä, arvioinut 29.772 markkaa. Tähän määrään sisältyviin rappaustöiden kustannuksiin oli laskettu mukaan myös väliseinien toisen puolen rappaus, mikä puhtaaksimuurauksessa olisi joka tapauksessa pitänyt suorittaa, mutta Lehtonen oli tältä osin huomauttanut, että jos väliseinät olisi muurattu kunnollisesti, seinien toisen puolen rappaaminen olisi ollut paljon helpompaa kuin tässä tapauksessa, jolloin rappausta piti olla useassa kerroksessa. Rakennuksen arvonalennukseksi Lehtonen oli arvioinut ainakin 500 markkaa neliömetriltä.\n        RO oli todennut, että vaikka A:n ja B:n tekemää sopimusta oli nimitetty urakkasopimukseksi, työtä oli tosiasiallisesti tehty siten, että A oli viikoittain maksanut palkan B:lle ja tämän kanssa työssä olleille miehille sekä suorittanut palkoista ennakonpidätykset ja maksanut työnantajan sosiaaliturvamaksut. Palkanmaksua ei ollut sidottu työn edistymiseen. Työ oli tehty A:n työaineista ja hänen hankkimillaan työvälineillä. A:lla oli myös ollut oikeus valvoa ja johtaa työtä joko itse tai toisen henkilön välityksellä. Näiden seikkojen perusteella RO oli katsonut, että B oli tehnyt työtä A:lle työsopimuslain tarkoittamana työntekijänä eikä itsenäisenä urakoitsijana.\n        Vaikka B:n korvausvastuuseen oli edellä olevan perusteella sovellettava työntekijän vahingonkorvausvelvollisuutta koskevia säännöksiä, RO oli B:n vastuuta lisäävänä seikkana ottanut huomioon. että hän oli vastaamalla A:n lehti-ilmoitukseen, jossa oli puhuttu urakasta, ilmoittautunut A:lle urakoitsijaksi ja että sopimussuhde oli tosiasiallisesti ollut lähellä urakkasopimussuhdetta. A oli itse käsittänyt antaneensa työn tehtäväksi urakalla ja pitänyt B:tä urakoitsijana, jossa asemassa esiintyen B oli myös allekirjoittanut sopimuksen. B:n antamien tietojen perusteella A:lla ei ollut sopimusta tehtäessä ollut syytä epäillä B:n ammattitaitoa ja kykyä itsenäiseen urakointiin, joista seikoista saamansa käsityksen perusteella A oli antanut työn B:n suoritettavaksi. Kun B oli A:n kanssa tekemänsä sopimuksen perusteella ottanut työn suoritettavakseen ja hän oli sopimuksen täyttämisessä käyttänyt apunaan poikaansa ja vävyään, joiden työskentelyä hän oli johtanut, ja muutoinkin määrännyt työn kulusta, RO oli katsonut, että hän oli A:han nähden vastuussa myös ottamiensa apulaisten työsuorituksesta, jota työtä tässä tapauksessa ei muutoinkaan voitu pitää B:n työstä erotettavana itsenäisenä työnä.\n        B:n ja hänen työkumppaniensa työ oli ollut laadultaan niin huonoa ja virheellistä, että työ oli rakennusvalvontaviranomaisten määräyksestä jouduttu osaksi kokonaan purkamaan ja muutoinkin korjaamaan. Tästä purkamis- ja korjaustyöstä aiheutuvan vahingon määrä, ottaen huomioon, että työ oli osaksi voitu tehdä sulana aikana, oli ainakin 35.000 markkaa. Mainituista syistä johtuvasta rakennuksen valmistumisen viivästymisestä A:lle oli aiheutunut vahinkoa sen johdosta, ettei hän ollut alkuperäisen aikataulun mukaisessa ajassa päässyt muuttamaan asuntoon, vaan oli joutunut asumaan muualla. Tämän vahingon RO oli arvioinut 3.000 markaksi. Lisäksi A:lle oli aiheutunut ylimääräisiä lämmityskuluja siitä, että viimeistelytöitä oli jouduttu tekemään talvella, jolloin rakenteita oli jouduttu lämmittämään normaalia enemmän. Ylimääräiset lämmityskulut olivat arviolta 3.000 markkaa. Mitä tuli rakennuksen arvon alenemiseen, RO oli todennut suoritetun katselmuksen perusteella, että kellarikerros, jossa B:n tekemät rakennusvirheet olivat nähtävillä, oli vielä siinä määrin keskeneräinen, ettei ollut mahdollista todeta, miten hyvin virheet voitiin saada korjatuiksi. Kattilahuoneen oven väärä sijoitus oli kuitenkin sellainen yksityiskohta, jota tuskin voitiin korjata ja josta käytännössä tuli olemaan haittaa. Esteettisenä virheenä voitiin pitää sitä, että alakerran takkahuoneessa piippua ei ollut muurattu samaan tasoon sen vieressä olevan seinän kanssa, mikä oli johtunut siitä, että piippu oli sijoitettu väärään paikkaan. Kun puhtaaksimuurattaviksi tarkoitetut seinät oli peitettävä rappauksella, siitä oli aiheutunut tarkoitettua halpa-arvoisempi ulkonäkö. Lehtosen lausunnon mukaan porrasaukon vinoudesta oli aiheutunut ylä- ja alakerran tiloihin lievää katto-, lattia-, väliseinävinoutta, mikä katselmuksessa ei ollut kuitenkaan ainakaan sanottavasti ollut silmin havaittavissa. RO oli näiden seikkojen perusteella katsonut, että rakennuksen arvo oli B:n tekemien mainittujen virheiden vuoksi, joiden korjaaminen purkamalla koko työ ei ollut ollut taloudellisesti tarkoituksenmukaista, alentunut ainakin 28.000 markalla.\n        RO oli katsonut A:n kokonaisvahingon määräksi edellä olevan perusteella 69.000 markkaa. B:n tuottamusta vahingon aiheuttamisessa ei voitu pitää lievänä. Vahingon määrään oli kuitenkin vaikuttanut myös se, että A, joka oli lähes päivittäin käynyt työmaalla ja jonka oli ainakin muuraustyön jäljestä pitänyt päätellä, ettei B:llä ja muilla tämän kanssa työssä olleilla miehillä ollut ollut puhtaaksimuuraukseen tarvittavaa ammattitaitoa, oli siitä huolimatta sallinut näiden tehdä muuraustyötä eikä ollut sitä keskeyttänyt ja siten estänyt enemmän vahingon syntymistä. A:n toimimattomuus tässä suhteessa oli kuitenkin osaksi puolusteltavissa sillä, että hän oli käsittänyt sopimuksen purkamisen aiheuttavan riitoja ja työn viivästymistä ja että työsopimuslakikin asetti työnantajanoikeudelle purkaa työsopimus tiukat ehdot, jotka työnantajan oli todistettava. Siihen nähden, että muitakin rakennusvirheitä kuin muurausvirheitä oli ollut erittäin runsaasti ja niitä oli ilmennyt jo heti työn alkuvaiheessa sekä että A:n siis oli täytynyt tulla tietoiseksi B:n ammattitaidottomuudesta, hänen olisi kuitenkin tullut vaatia työnjohtaja paikalle valvomaan työtä tai ryhtyä muihin toimiin enempien virheiden estämiseksi. RO oli katsonut, että A oli itse vastuussa yhdessä kolmasosasta hänelle aiheutuneesta vahingosta ja että B:n vastuu siitä oli kaksi kolmasosaa.\n        C:n osalta RO oli todennut, ettei C ollut itse tullut oikeuteen eikä lausunut mitään häneen kohdistetuista vaatimuksista. C oli antaessaan rakennuslautakunnalle suostumuksensa vastaavan työnjohtajan tehtävään sitoutunut huolehtimaan siitä, että rakentaminen suoritetaan sitä koskevien säännösten, hyväksyttyjen piirustusten, rakennuslautakunnan toimiohjeiden ja rakennusvalvontaviranomaisten määräysten mukaisesti, kuten rakennusasetuksessa edellytetään. Asiassa oli käynyt ilmi, että niissä katselmuksissa, joita rakennuspaikalla oli viranomaisten toimesta B:n työssäoloaikana ja sen jälkeen suoritettu, C ei ollut ollut paikalla. Todistajana kuultu Y oli kertonut, että hän oli työmaalla työskennellessään nähnyt siellä C:n yhden kerran sokkelin laudoitusvaiheessa. A oli ilmoittanut tavanneensa C:n työmaalla kolme kertaa ja kertonut B:n antaneen ymmärtää, ettei hän tarvinnut työssään työnjohtajaa. C oli antanut puhelinnumeronsa, johon olisi saanut soittaa, jos olisi ollut jotain kysyttävää. Vaikka C:n vastuu rakennusviranomaisiin nähden määräytyi sen perusteella, mihin hän oli rakennuslautakunnalle antamassaan suostumuksessa sitoutunut, hänen vahingonkorvausvastuunsa laajuutta A:han nähden arvosteltaessa oli otettava huomioon, mitä A oli häneltä tässä tehtävässään edellyttänyt. Asiassa ei ollut edes väitetty, että A olisi vaatinut C:tä paikalle neuvomaan ja ohjaamaan rakennustyötä ja että C olisi siitä kieltäytynyt tai että A:n ja C:n kesken olisi sovittu C:n säännöllisistä käynneistä työmaalla. Tällä perusteella RO oli katsonut, ettei C ollut A:lle korvausvelvollinen koko vahingosta. RO oli arvioinut C:n korvattavaksi kohtuulliseksi määräksi 23.000 markkaa.\n        Edellä olevan perusteella RO, hyläten kanteen enemmälti, oli velvoittanut B:n suorittamaan A:lle korvaukseksi vahingosta 46.000 markkaa, mistä määrästä C:n oli yhteisvastuullisesti B:n kanssa korvattava 23.000 markkaa. Mainitusta korvauksesta oli B:n osalta 42.000 markkaa ja C:n osalta 21.000 markkaa suoritettava 5 prosentin korkoineen 5.3.1981 lukien sekä B:n osalta 2.000 markan erät ja C:n osalta 1.000 markan erät samoin 5 prosentin korkoineen, toinen 16.6.1981 lukien ja toinen 21.8.1981 lukien. Sen ohessa B:n ja C:n tuli yhteisvastuullisesti maksaa korvaukseksi A:n oikeudenkäyntikuluista 15.500 markkaa. Tämän lisäksi B:n tuli korvata A:lle saatavan turvaamistoimenpiteistä aiheutuneet kulut 1.306 markalla 15 pennillä.\n      \n      \n        Turun HO:n tuomio 31.12.1982\n        HO, jossa A oli muutoksenhakemuksessaan toistanut korvausvaatimuksensa vaatien kaikille määrille RO:n tuomitsemia korkoja sekä korvausta kuluistaan HO:ssa ja jossa B oli muutoksenhakemuksessaan vaatinut kanteen hylkäämistä tai ainakin tuomitun korvausmäärän ja oikeudenkäyntikulujen korvauksen alentamista, viimeksi mainitun osalta 5.000 markkaan, sekä määrien jakamista pääluvun mukaisesti hänen ja C:n kesken, oli katsonut selvitetyksi, että työn tuloksessa olivat olleet RO:n toteamat, A:lle taloudellista vahinkoa aiheuttaneet virheet, jotka B oli huolimattomalla menettelyllään aiheuttanut. B:n ei kuitenkaan ollut näytetty työssään laiminlyöneen noudattaa A:n, vastaavan työnjohtajan tai Tampereen kaupungin rakennusvalvontaviranomaisten antamia määräyksiä eikä A ollut joko itse tai toisen henkilön välityksellä valvonut ja johtanut häneen työsopimussuhteessa ollen B:n työsuoritusta.\n        Siihen nähden, että A oli laiminlyönyt johtaa ja valvoa B:n työsuoritusta, HO oli pitänyt B:n tuottamusta vahingon aiheuttamisessa lievänä. HO oli sen vuoksi työsopimuslain 51 §:stä ja vahingonkorvauslain 4 luvun 1 §:stä ilmenevän oikeusohjeen nojalla katsonut, ettei B ollut velvollinen korvaamaan A:lle aiheutunutta vahinkoa, sekä hylännyt A:n B:hen kohdistaman kanteen ja vapauttanut B:n kaikesta maksuvelvollisuudesta.\n        C:n osalta HO, todettuaan, että C oli A:n kanteen johdosta RO:ssa kuultuna ilmoittanut, ettei hänellä ollut lausuttavaa, sen oikeusohjeen nojalla, että riita-asiassa vastaajan oli pääasiaan vastatessaan esitettävä, jollei hän myönnä kantajan vaatimuksia, vastaväitteensä ja ne seikat, joihin hän väitteensä perustaa, muuttanut RO:n päätöstä siten, että C velvoitettiin suorittamaan A:lle vahingonkorvauksena RO:n tuomitseman vahingonkorvauksen asemesta vaaditut 116.495 markkaa 44 penniä ja korkoa 5 prosenttia, 101.851 markalle 4 pennille 5.3.1981 lukien, 9.000 markalle 21.8.1981 lukien sekä 5.644 markalle 40 pennille 16.6.1981 lukien ja korvaamaan A:n oikeudenkäyntikulut, koska juttu C:n osalta olisi ollut ratkaistavissa ensikäsittelyssä, 1.300 markalla.\n      \n    \n    \n      KORKEIN OIKEUS\n      A pyysi valituslupaa ja haki muutosta HO:n tuomioon toistaen B:hen kohdistamassaan kanteessa esitetyt korvausvaatimukset A vaati korvausmäärille 5 prosentin korkoa HO:n C:n osalta määräämin tavoin 5.3. ja 16.6.1981 lukien sekä B:n velvoittamista korvaamaan hänen oikeudenkäyntikulunsa RO:ssa 15.500 markalla ja kulunsa HO:ssa ja KKO:ssa sekä vielä suorittamaan korvaukseksi A:lle saatavan turvaamistoimenpiteistä aiheutuneista kuluista 1.306 markkaa 15 penniä.\n    \n    \n      KORKEIMMAN OIKEUDEN RATKAISU\n      \n        Perustelut\n        B:n A:n kanssa tekemällään sopimuksella suoritettavikseen ottamissa rakennustöissä on todettu RO:n päätöksessä mainitut virheet. Ne ovat B:n henkilökohtaisesti suorittaman työn ja RO:n mainitsemista syistä myös hänen apulaisikseen ottamiensa henkilöiden suorittaman työn osalta johtuneet B:n tuottamuksesta. Virheiden lukuisuuden ja laadun vuoksi B:n tuottamusta ei voida pitää lievänä.\n        Virheistä on A:lle aiheutunut RO:n toteama 69.000 markan suuruinen vahinko.\n        A puolestaan on, kuten RO:kin on lausunut, itse myötävaikuttanut vahinkoon sillä perusteella, että hän havaittuaan B:n ja hänen apulaistensa työssä jo sen alkuvaiheista lähtien ilmenneen RO:n päätöksessä mainittuja virheitä ei ole aiemmin ryhtynyt toimiin enempien virheiden estämiseksi. Tämän vuoksi A:n tulee itse vastata neljäsosasta hänelle aiheutuneesta vahingosta. Näillä ja muutoin RO:n mainitsemilla perusteilla KKO on ratkaissut jutun tuomiolauselmasta ilmenevällä tavalla.\n      \n      \n        Tuomiolauselma\n        HO:n tuomio kumotaan B:tä koskevalta osalta. B velvoitetaan korvaamaan A:lle kolme neljännestä aiheuttamastaan vahingosta ja siis osallistumaan HO:n C:n osalta lainvoiman saaneella tuomiolla C:n A:lle maksettavaksi tuomitseman korvauksen suorittamiseen maksamalla siitä yhteisvastuullisesti C:n kanssa 51.750 markkaa 5 prosentin korkoineen 47.250 markalle 5.3.1981 lukien, 2.250 markalle 16.6.1981 lukien ja toiselle 2.250 markan erälle 21.8.1981 lukien. Lisäksi B:n tulee korvata A:lle saatavan turvaamisesta aiheutuneet kulut 1.306 markalla 15 pennillä ja A:n oikeudenkäyntikulut 16.500 markalla, viimeksi mainitusta määrästä yhteisvastuullisesti C:n kanssa HO:n tuomiossa mainitut 1.300 markkaa.\n      \n      \n        Eri mieltä olevan jäsenen lausunto\n        Ylimääräinen oikeusneuvos Virolainen: B:n A:n kanssa tekemänsä sopimuksen perusteella suoritettavikseen ottamissa rakennustöissä on selvitetty olleen RO:n päätöksessä mainitut virheet, joista A:lle on aiheutunut RO:n toteama 69.000 markan suuruinen kokonaisvahinko.\n        Sopimus täyttää RO:n mainitsemilta osin työsopimuksen tunnusmerkistön. Toisaalta sopimuksessa on myös eräitä urakkasopimukselle ominaisia piirteitä. Siitä, onko B:n työtulosta koskevaan vastuuseen ollut tarkoitus soveltaa työntekijän vahingonkorvausvelvollisuutta koskevia säännöksiä vai yleisiä velvoiteoikeudellisia säännöksiä, ei sopimuksessa ole nimenomaista mainintaa. Korvausvastuusta vapautuakseen B:n olisi ollut kuitenkin kummassakin tapauksessa näytettävä, etteivät virheet olleet aiheutuneet hänen tai hänen apulaistensa tuottamuksesta. Tätä todistamisvelvollisuuttaan B: ei ole pystynyt täyttämään.\n        Ottaen erityisesti huomioon ne olosuhteet, joiden vallitessa sopimus on tehty, katson, toisin kuin RO ja HO, että B:n sanottuun korvausvastuuseen on sovellettava pikemminkin niitä itsenäisen työnsuorittajan vastuuta koskevia säännöksiä, joita rakennusurakan yleisten sopimusehtojen perusteella pientalorakentamisessa tavanmukaisesti noudatetaan, kuin työntekijän työsopimuslakiin perustuvia vahingonkorvaussäännöksiä. Katson näin ollen, että B: on vastattava myös hänen apulaistensa töistä kuten omistaan ja ettei hän voi, kun toisin ei ole sovittu, vastuutaan pienentääkseen vedota tuottamuksensa lievyyteen eikä A:n puolelta tapahtuneeseen rakennustöiden valvontaan, jonka suhteen hänen ei ole rakennustöiden aikana näytetty tehneen A:lle huomautusta.\n        Totean myös, että vaikka B:n vastuuta arvosteltaisiin työsopimuslain 51 §:n 3 momentin nojalla vahingonkorvauslain 4 luvun 1 §:ssä säädettyjen perusteiden mukaan, ei hänen viakseen jäävää tuottamusta voida pitää ainoastaan vähäisenä, kun otetaan huomioon töissä havaittujen virheiden määrä ja laatu. B ei ole myöskään vedonnut viimeksi mainitussa lainkohdassa säädettyihin korvauksen kohtuullistuttamisperusteisiin.\n        Katson kuitenkin, että A on itse myötävaikuttanut vahinkoon sillä RO:n toteamalla perusteella, ettei hän havaittuaan jo rakennustöiden alkuvaiheessa ilmenneen virheitä ollut aikaisemmin ryhtynyt toimenpiteisiin töiden keskeyttämiseksi tai virheiden korjaamiseksi. A:n tämän vuoksi itse vastattava yhdestä neljäsosasta hänelle aiheutuneesta vahingosta.\n        Näillä perusteilla päädyn KKO:n tuomiolauselmasta ilmenevään lopputulokseen.\n        \n          Ratkaisuun osallistuneet: oikeusneuvokset Leivonen, Lindholm ja Aro sekä ylimääräiset oikeusneuvokset Setälä ja Virolainen.\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1984-08-29"
  ],
  "judgmentNumber": [
    "II138"
  ],
  "date": [
    "1983-11-03"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1984:II138"
  ],
  "year": [
    "1984"
  ],
  "description": [
    "http://data.finlex.fi/voc/kko/fin/f28a6de1"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}