{
  "@id": "sfecli:kko/1984/II93",
  "languageVersion": [
    {
      "@id": "sfecli:kko/1984/II93/fin",
      "title_fi": [
        "KKO:1984-II-93"
      ],
      "abstract_fi": [
        "\n    Kaksi seitsenvuotiasta lasta oli leikkiessään tulitikuilla sytyttänyt tulipalon, josta oli aiheutunut noin 250.000 markan vahinko. Toisella lapsista ei ollut omia varoja ja toinen omisti osuuden isänsä kuolinpesästä, joka käsitti hänen perheensä viljelemän maatilan. Vahinko ei ollut kohtuuttomasti huonontanut vahinkoa kärsineiden toimeentulomahdollisuuksia tai muita olosuhteita. Näiden seikkojen sekä lasten iän ja kehitystason perusteella lapset tuomittiin vahingonkorvauslain 2 luvun 2 §:n nojalla yhteisvastuullisesti korvaamaan sanotusta vahingosta 20.000 mk.\n  "
      ],
      "hasFormat": {
        "@id": "sfecli:kko/1984/II93/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      \n        Erkki ja Saima H:n kanne\n        Erkki ja Saima H olivat KO:ssa lausuneet , että Lea N:n 15.3.1973 syntynyt tytär Ulla N sekä Kauko ja Paula P:n 26.12.1972 syntynyt poika Jarno P olivat 15.4.1980 leikkiessään tulitikuilla sytyttäneet tulipalon Lea N:n hallitseman maatilan ulkorakennuksen olkivarastossa tai ulkopuolella sen välittömässä läheisyydessä, jonka seurauksena, samalla kun myös Lea N:n hallitseman tilan ulkovarastot ja karjatilat olivat tuhoutuneet, Erkki ja Saima H:n sanotun rakennuksen läheisyydessä sijainneet karja- ja ulkorakennukset olivat syttyneet tuleen ja palaneet, jolloin samalla oli palanut koneita, eläimiä ja muuta irtaimistoa. Tuhoutuneiden rakennusten arvo oli 321.180 markkaa, koneiden arvo 38.550 markkaa, eläinten arvo 30.300 markkaa, rakennustarvikkeiden arvo 6.037 markkaa 86 penniä, lannoitteiden arvo 4.650 markkaa ja työvälineiden arvo 477 markkaa 50 penniä. Erkki ja Saima H:n ottaman palovakuutuksen perusteella asianomainen vakuutuslaitos oli korvannut rakennuksista 100.000 markkaa ja muusta omaisuudesta 15.000 markkaa. Kun vielä vähennettiin eläinten palaneista ruhoista saadut 100 markkaa ja eräiden palaneiden esineiden myynnistä saadut 847 markkaa, Erkki ja Saima H:n vahinko oli yhteensä 285.248 markkaa 36 penniä.\n        Koska Ulla N ja Jarno P olivat törkeäksi katsottavalla tuottamuksellaan aiheuttaneet puheena olevan vahingon ja kun Lea N oli itsekin vastuussa vahingosta sen vuoksi, että hän oli laiminlyönyt Ulla N:n kasvatuksen ja lasten riittävän valvonnan, ottaen erityisesti huomioon, että Ulla N:n aikaisempien puheiden ja aikaisemman käyttäytymisen vuoksi oli ollut erityisiä syitä pitää lapsia jatkuvasti silmällä juuri tuona päivänä, Erkki ja Saima H olivat vaatineet Ulla ja Lea N:n sekä Jarno P:n velvoittamista yhteisvastuullisesti korvaamaan heille edellä mainitut 285.248 markkaa 36 penniä laillisine korkoineen haasteen tiedoksiantopäivästä 31.7.1980 lukien, minkä lisäksi he olivat vaatineet korvausta oikeudenkäyntikuluistaan.\n      \n      \n        Lea N:n ja Kauko P:n vastaukset\n        Lea N Ulla N:n holhoojana ja Kauko P Jarno P:n holhoojana olivat myöntäneet vahingon lastensa aiheuttamaksi. Huomioon ottaen lasten iän mukaisen kehitystason oli kuitenkin katsottava, etteivät lapset osaksikaan olleet vastuussa vahingosta. Omalta osaltaan Lea N oli kiistänyt, että hän olisi laiminlyönyt kasvatus- tai valvontavelvollisuutensa. Vastaajat olivat lisäksi esittäneet, että Erkki ja Saima H olivat itse myötävaikuttaneet vahingon syntymiseen, koska he olivat laiminlyöneet ottaa riittävän vakuutusturvan, ja tämä seikka oli otettava huomioon korvausten sovitteluperusteena. Vahingon määrän osalta vastaajat olivat lausuneet, että tuhoutuneiden rakennusten arvo oli korkeintaan 155.900 markkaa, koneiden arvo oin 22.000 markkaa ja eläinten arvo 24.000 markkaa. Vastaajat olivat myöntäneet rakennustarvikkeista, lannoitteista ja työvälineistä vaaditut korvaukset määriltään oikeiksi. Erkki ja Saima H:n vahinko oli siten, kun kanteessa mainitut vähennykset otettiin huomioon, korkeintaan 97.118 markkaa 36 penniä.\n      \n      \n        Lapuan KO:n päätös 5.2.1981\n        KO oli lausunut selvitetyksi, että Ulla N ja Jarno P olivat kanteessa selostetuin tavoin tuottamuksellaan aiheuttaneet kysymyksessä olevan vahinkotapahtuman. Mitä tuli Lea N:n viaksi väitettyyn kasvatuksen ja valvonnan laiminlyömiseen KO oli tosin katsonut selvitetyksi, että Ulla N oli Lea N:lle puhunut vähän ennen paloa kulottamisesta, mutta jääneen näyttämättä, että tästä kuitenkaan olisi syntynyt Lea N:lle sellainen aihe olettaa ja varautua lasten taholta tapahtuvaan varomattomaan tulen käsittelyyn, joka vallinneissa olosuhteissa olisi luonut Lea N:lle erityisen valvontavelvollisuuden. Samoin KO oli lausunut jääneen näyttämättä, että Lea N muullakaan tavoin olisi laiminlyönyt kasvatusvelvollisuutensa tavalla, josta hänelle johtuisi korvausvelvollisuus lapsensa aiheuttamasta vahingosta. KO oli edelleen katsonut, ettei sitä seikka, että Erkki ja Saiman H:n tulipalossa tuhoutunut omaisuus oli alivakuutettu, voitu pitää heidän myötävaikutuksenaan vahinkoon.\n        Tuhoutuneen omaisuuden arvosta KO oli lausunut, että maatilatalouden harjoittamiseen tarkoitettujen ja siihen soveltuvien rakennusten arvo oli, huomioon ottaen niiden sijainti ja vastaavanlaatuisten rakennusten uudelleen rakentamisesta aiheutuneet kustannukset sekä ikävähennykset ja oletettu käyttöikä, 286.200 markkaa. KO oli edelleen jutussa esitetyn selvityksen perusteella katsonut palossa tuhoutuneiden koneiden arvoksi vaaditut 38.550 markkaa, tuhoutuneiden eläinten arvoksi vaaditut 30.300 markkaa, rakennustarvikkeiden arvoksi 6.037 markkaa 86 penniä, lannoitteiden arvoksi 4.650 markkaa ja työvälineiden arvoksi 477 markkaa 50 penniä. Kun kanteessa mainitut palovakuutuksen perusteella suoritetut korvaukset ja myydystä omaisuudesta saadut korvaukset otettiin vähennyksinä huomioon, oli Erkki ja Saima H:n vahinko yhteensä 250.668 markkaa 36 penniä.\n        Edellä olevan johdosta ja kun Ulla N ja Jarno P vahingon aiheuttaessaan olivat olleet 18 vuotta nuorempia. KO oli, kanteen ja vaatimukset enemmälti hyläten, vahingonkorvauslain säännösten nojalla velvoittanut Ulla N:n ja Jarno P:n yhteisvastuullisesti suorittamaan Erkki ja Saiman H:lle vahingonkorvaukseksi 100.000 markkaa 5 prosentin korkoineen 31.7.1980 lukien sekä korvaamaan heidän oikeudenkäyntikulunsa kohtuullisilla 3.000 markalla.\n        Samalla KO, jossa Erkki ja Saima H olivat vaatineet puheena olevan vahingon johdosta vahingonkorvausta myös Kauko ja Paula P:ltä henkilökohtaisesti kasvatus- ja valvontavelvollisuuden laiminlyömisen perusteella, oli hylännyt tämän vaatimuksen sekä määrännyt, että Kauko ja Paula P sekä Lea N saivat asian laatuun nähden kärsiä omat oikeudenkäyntikulunsa vahinkonaan.\n      \n      \n        Asianosaisten vaatimukset HO:ssa\n        Erkki ja Saima H olivat KO:ssa esittämänsä perustella vaatineet, että Lea ja Ulla N sekä Jarno P velvoitettaisiin yhteisvastuullisesti suorittamaan heille KO:n toteama vahingon määrä 250.668 markkaa kokonaan laillisine korkoineen 31.7.1980 lukien sekä korvaaman heillä KO:ssa olleet 11.404 markan 50 pennin määräiset oikeudenkäyntikulut ainakin 10.000 markalla. Mikäli korvausta kuitenkin alaikäisten korvausvelvollisten osalta soviteltaisiin, olisi nämä velvoitettava vastaamaan vahingon määrästä vähintään 200.000 markalla. Erkki ja Saima H olivat lisäksi vaatineet, että heillä HO:ssa olleet kulut korvattaisiin.\n        Lea N ja Kauko P olivat, kumpikin holhoojantoimessaan, uudistaen KO:ssa lausumansa, vaatineet, että Ulla N ja Jarno P vapautettaisiin kaikesta korvausvelvollisuudesta tai että näiden maksettavaksi tuomittua vahingonkorvausta ainakin alennettaisiin sekä että Erkki ja Saima H velvoitettaisiin korvaamaan mainittujen alaikäisten lasten oikeudenkäyntikulut jutussa. Omasta puolestaan Lea N sekä Kauko ja Paula P olivat vaatineet, että Erkki ja Saima H velvoitettaisiin korvaamaan heidän oikeudenkäyntikulunsa jutussa.\n      \n      \n        Vaasan HO:n tuomio 23.12.1982\n        HO oli katsonut jutussa jääneen näyttämättä, että Lea N olisi ennen tulipalo tiennyt Ulla N:n ja Jarno P:n vahingon aiheuttaneesta tulitikuilla leikkimisestä tai että hänellä KO:n mainitsemalla perusteella tai muutoinkaan olisi ollut aihetta sitä varoa. Kun lisäksi oli jäänyt näyttämättä, että Ulla N ja N:n kodissa vierailulla ollut Jarno P olisivat luonteensa tai aikaisemman käytöksensä vuoksi olleet erityisen ja yhtämittaisen valvonnan tarpeessa eikä ollut näytetty Lea N:n myöskään säilyttäneen tulitikkuja huolimattomasti, hänen ei voitu katsoa olevan vastuussa vahingosta. Alaikäisten vahingonkorvausvelvollisuuden kohtuullista määrää vahingonkorvauslain 2 luvun 2 §:n nojalla harkittaessa HO oli ottanut huomioon lasten iän, kehitystason, teon laadun, vahingon aiheuttajien ja vahingon kärsineiden varallisuusolot sekä muut olosuhteet. Näin tehdessään HO oli, korjaten KO:n päätöksessä ollutta laskuvirhettä siten, että Erkki ja Saima H:n kokonaisvahinko oli 250.268 markkaa 36 penniä, katsonut, ettei ollut syytä muuttaa KO:n päätöksen lopputulosta pääasian osalta. Oikeudenkäyntikulujen korvausvelvollisuuden osalta KO:n päätöstä muutettiin siten, että Ulla N:n ja Jarno P:n yhteisvastuullisesti Erkki ja Saima H:lle maksettavaksi tuomittu korvaus KO:n osalta korotettiin 6.000 markkaan. Muilta osin KO:n päätös jäi voimaan. Asian laatuun nähden Erkki ja Saima H saivat pitää kulunsa HO:ssa vahinkonaan.\n      \n    \n    \n      KORKEIN OIKEUS\n      Pyytäen valituslupaa asianosaiset hakivat muutosta HO:n tuomioon. Kaikille hakijoille myönnettiin valituslupa. Erkki ja Saima H, Lea N omasta puolestaan ja Ulla N:n holhoojana sekä Kauko P Jarno P:n holhoojana vastasivat vastapuoltensa hakemuksiin. Määräajan jälkeen Lea N sekä Kauko ja Paula P toimittivat KKO:een lisäkirjoitukset.\n      KKO t., ottaen erityisestä syystä huomioon edellä mainitut määräajan jälkeen KKO:een toimitetut lisäkirjoitukset, tutki jutun ja lausui perusteluinaan:\n      Ulla N ja Jarno P ovat tuottamuksellaan aiheuttaneet HO:n tuomiossa mainitun tulipalon, josta on aiheutunut Erkki ja Saima H:lle HO:n toteama 250.268 markan 36 pennin vahinko. Jutussa on selvitetty, että Jarno P:llä ei ole omia varoja ja että Ulla N omistaa vain 1/8-suuruisen osuuden isänsä kuolinpesästä, joka käsittää hänen perheensä viljelemän maatilan. Ei ole selvitetty, että Ulla N:n ja Jarno P:n aiheuttaman vahinko olisi kohtuuttomasti huonontanut Erkki ja Saima H:n toimeentulomahdollisuuksia tai muita olosuhteita. Näiden seikkojen sekä Ullan N:n ja Jarno P:n iän ja kehitystason perusteella ja vahingonkorvauslain 2 luvun 2 §:n nojalla on kohtuullista, että Ulla N ja Jarno P yhteisvastuullisesti korvaavat vahingon määrästä 20.000 markkaa.\n      Edellä lausumillaan perusteilla KKO katsoi, ettei ollut syytä muuttaa HO:n tuomiota muulla tavoin kuin että Ulla N:n ja Jarno P:n Erkki ja Saima H:lle yhteisvastuullisesti maksettava vahingonkorvaus alennettiin 20.000 markkaan HO:n määräämine korkoineen. Jutun näinä päättyessä asianosaiset saivat pitää heillä KKO:ssa olleet oikeudenkäyntikulunsa omana vahinkonaan.\n      \n        Ratkaisuun osallistuneet: oikeusneuvokset Heinonen, Ådahl ja Riihelä sekä ylimääräiset oikeusneuvokset Rosokivi ja Hagman\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1984-05-23"
  ],
  "judgmentNumber": [
    "II93"
  ],
  "date": [
    "1983-11-01"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1984:II93"
  ],
  "year": [
    "1984"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    }
  }
}