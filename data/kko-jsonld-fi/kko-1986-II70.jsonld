{
  "@id": "sfecli:kko/1986/II70",
  "languageVersion": [
    {
      "@id": "sfecli:kko/1986/II70/fin",
      "title_fi": [
        "KKO:1986-II-70"
      ],
      "abstract_fi": [
        "\n    A ja B olivat menneet 76 vuotiaan C:n luo saadakseen tältä rahaa. C:n ilmoitettua, ettei hänellä ollut rahaa, A oli lyönyt C:tä nyrkillä kasvoihin ja C:n kaaduttua potkaissut häntä päähän sekä B ryhtynyt kuristamaan C:tä kurkusta A:n siirtyessä etsimään asunnosta anastettavaa omaisuutta. Käydessään noutamassa C:n taskusta avaimia A oli havainnut B:n edelleen kuristavan C:tä. C oli B:n kuristamisen seurauksena kuollut. Kun A avaimia ottaessaan ei ollut voinut olla havaitsematta, että hänen yhdessä B:n kanssa aloittamansa rikos saattaisi johtaa C:n kuolemaan, ja hän oli tästä huolimatta osaltaan jatkanut rikoksen suorittamista ja siten suhtautunut ainakin välinpitämättömästi C:n kuoleman mahdollisuuteen, A:n katsottiin yhteistuumin B:n kanssa surmanneen C:n.\n  "
      ],
      "hasFormat": {
        "@id": "sfecli:kko/1986/II70/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      Lahden raastuvanoikeus on virallisen syyttäjän ja C:n lasten syytteestä, kuultuaan myös C:n aviopuolisoa jutussa, 12.12.1984 julistamassaan päätöksessä lausunut selvitetyksi, että A ja B olivat 26.3.1984 Lahdessa yksissä tuumin menneet 76-vuotiaan C:n asuntoon saadakseen C:ltä rahaa. C:n ilmoitettua, ettei hänellä ollut rahaa, A ja B olivat päättäneet ottaa sitä C:ltä väkivalloin. A oli ensin lyönyt C:tä nyrkillä kasvoihin, jolloin C oli kaatunut lattialle. C:n maatessa lattialla A oli potkaissut C:tä päähän. Välittömästi tämän jälkeen B oli hyökännyt C:n kimppuun ja tarttunut häntä kurkusta ja kuristanut usean minuutin ajan niin, että C oli tukehtunut kuoliaaksi. B:n pahoinpidellessä näin C:tä oli A etsinyt C:n asunnosta anastettavaa omaisuutta. Havaittuaan asunnon eräiden kaappien olevan lukossa A oli käynyt ottamassa avaimet C:n taskusta. B oli tällöin edelleen kuristanut vielä elossa ollutta C:tä. Avaimilla A oli päässyt lukittuihin tiloihin. C:n surmaamisen jälkeen A ja B olivat ilman laillista oikeutta ottaneet C:n asunnosta kelloja, 250 markkaa rahaa, sormuksia, radionauhurin, kiikarin sekä rahakokoelman anastaakseen omaisuuden itselleen. Anastamansa omaisuuden A ja B olivat jakaneet keskenään ja myyneet siitä osan.\n      Raastuvan oikeus on katsonut A:n kerrotulla toiminnalla osoittaneen hyväksyvänsä sen, että B jatkoi C:n pahoinpitelyä välittämättä siitä, että C oli jo tuossa vaiheessa ollut varsin huonokuntoinen. B oli toisaalta ollut koko ajan tietoinen siitä, että A etsiskeli asunnosta anastettavaa omaisuutta ja että C:n pahoinpiteleminen tapahtui anastuksen suorittamisen mahdollistamiseksi. Vaikka C:n kuolemaan johtaneen kuristamisen oli suorittanut B, oli A:n täytynyt käsittää, että noin 10 minuutin ajan jatkuneen kuristamisen seurauksena oli kuolema. A ja B olivat siten yksissä tuumin C:ltä rahaa saadakseen sanattomassa yhteisymmärryksessä ja A:n hyväksyessä B:n menettelyn tahallaan surmanneet C:n. Koska teko oli kohdistunut henkilöön, joka ikänsä ja huonokuntoisuutensa vuoksi oli ollut kykenemätön varjelemaan omaisuuttaan, ja rikos oli tapahtunut erityistä raakuutta ja julmuutta osoittavalla tavalla, kun sen oli suorittanut kaksi henkilöä yhdessä ja tekijöiden tarkoituksena oli alunperinkin ollut saada C:ltä tavalla tai toisella rahaa, oli ryöstörikosta, huomioon ottaen rikokseen johtaneet ja siitä ilmenevät seikat kokonaisuudessaan, pidettävä törkeänä.\n      Sen vuoksi ja koska B:n syyksi luetun rikoksen ja hänen aikaisemman rikollisuutensa suhde rikosten samankaltaisuuden johdosta osoitti hänessä ilmeistä piittaamattomuutta lain kielloista ja käskyistä, raastuvanoikeus on, A:n ja B:n oltua heidän mielentilansa selville saamiseksi tutkittavana mielisairaalassa ja lääkintöhallituksen annettua sen johdosta lausuntonsa, rikoslain 21 luvun 1 §:n 1 momentin, 31 luvun 2 §:n 1 momentin, 6 luvun 2 §:n 4 kohdan ja 7 luvun 1 §:n nojalla tuominnut A:n ja B:n kummankin yksin teoin tehdyistä taposta ja törkeästä ryöstöstä, A:n 10 vuodeksi 6 kuukaudeksi vankeuteen, josta oli rikoslain 3 luvun 11 §:n nojalla vähennettävä 6 kuukautta 11 päivää, ja B:n 11 vuodeksi vankeuteen, josta oli rikoslain 3 luvun 11 §:n nojalla vähennettävä 7 kuukautta 25 päivää, sekä B:n menettämään sen ehdonalaisen vapauden, johon hänet oli 23.11.1983 päästetty 28.3.1986 päättyväksi koeajaksi. Lisäksi A ja B on velvoitettu yhteisvastuullisesti suorittamaan C:n lapsille korvaukseksi anastetusta ja kateisiin jääneestä omaisuudesta 3.300 markkaa sekä korvaamaan valtiolle oikeuslääketieteellisestä kuolemansyyn selvittämisestä ja ruumiin kuljetuksesta aiheutuneet kustannukset yhteensä 904 markkaa 86 penniä.\n      Kouvolan hovioikeus, jonka tutkittavaksi virallinen syyttäjä sekä A ja B olivat saattaneet jutun, on päätöksessään 12.9.1985 katsonut, ettei ollut syytä raastuvanoikeuden päätöksen muuttamiseen. A:lle ja B:lle tuomituista rangaistuksista määrättiin rikoslain 3 luvun 11 §:n nojalla vähennettäväksi raastuvanoikeuden määräämä vähennys mukaan luettuna A:n osalta vapaudenmenetysaikaa 31.3. - 18.6.1984, 18.8 - 18.12.1984 ja 8.1. - 11.9.1985 vastaavat 1 vuosi 2 kuukautta 24 päivää ja B:n osalta vapaudenmenetysaikaa 1.4. - 17.6.1984 ja 3.7. -11.9.1985 vastaavat 1 vuosi 4 kuukautta 26 päivää.\n    \n    \n      VAATIMUKSET, VALITUSLUVAN MYÖNTÄMINEN JA VÄLITOIMET\n      A ja B ovat pyytäneet valituslupaa, A on vaatinut, että häntä vastaan taposta ajettu syyte hylätään ja, katsoen ettei ryöstö ollut törkeä, hänet tuomitaan vain ryöstöstä. B on myös vaatinut, että häntä vastaan taposta ajettu syyte hylätään ja hänet tältä osin tuomitaan vain pahoinpitelystä ja kuolemantuottamuksesta taikka hänelle tuomittua rangaistusta joka tapauksessa alennettaan.\n      A:lle ja B:lle on myönnetty valituslupa 5.12.1985. Virallinen syyttäjä on antanut häneltä pyydetyn vastauksen C:n aviopuoliso ja lapset eivät ole käyttäneet heille varattua tilaisuutta vastauksen antamiseen.\n    \n    \n      KORKEIMMAN OIKEUDEN RATKAISU\n      \n        Perustelut\n        Jutussa on selvitetty, että A:n C:hen kohdistama pahoinpitely on tapahtunut C:n omaisuuden anastamisen mahdollistamiseksi. A:n jälkeen B on samassa tarkoituksessa jatkanut C:n väkivaltaista pitelemistä. Lähtiessään tällöin etsimään anastettavaa omaisuutta A on havainnut C:n kimpussa olleen B:n kuristavan C:tä kurkusta. Kuristaminen on C:n iästä, sairaudesta ja edeltäneestä pahoinpitelystä aiheutuneen heikkoudentilan vuoksi ollut anastamisen suorittamiseksi sinänsä tarpeetonta, mikä A:n on täytynyt käsittää. Käydessään kuristamisen jo jatkuttua jonkin aikaa noutamassa avaimia C:n taskusta on A havainnut B:n edelleen kuristavan C:tä kurkusta. Tällöin A ei ole voinut olla havaitsematta sitä, että hänen yhdessä B:n kanssa aloittamansa rikos saattaisi johtaa C:n kuolemaan. Tästä huolimatta hän on osaltaan jatkanut rikoksen suorittamista ja siten suhtautunut välinpitämättömästi C:n kuoleman mahdollisuuteen. Näillä alempien oikeuksien lausumilla perusteilla Korkein oikeus katsoo, että A on yhteistuumin B:n kanssa surmannut C:n.\n      \n      \n        Päätöslauselma\n        Hovioikeuden päätöksen lopputulosta ei muuteta.\n      \n      \n        Ratkaisuun osallistuneet: oikeusneuvokset Saarni-Rytkölä, Heinonen, Hiltunen, Ketola ja Kilpeläinen\n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1986-06-16"
  ],
  "judgmentNumber": [
    "II70"
  ],
  "date": [
    "1986-03-13"
  ],
  "subject": [
    "http://data.finlex.fi/common/Siviiliasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1986:II70"
  ],
  "year": [
    "1986"
  ],
  "description": [
    "http://data.finlex.fi/voc/kko/fin/6709e0d1",
    "http://data.finlex.fi/voc/kko/swe/033e7e6e",
    "http://data.finlex.fi/voc/kko/swe/1a73f5e0",
    "http://data.finlex.fi/voc/kko/fin/fcdbc414"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}