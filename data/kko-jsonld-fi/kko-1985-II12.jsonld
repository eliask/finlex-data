{
  "@id": "sfecli:kko/1985/II12",
  "languageVersion": [
    {
      "@id": "sfecli:kko/1985/II12/fin",
      "title_fi": [
        "KKO:1985-II-12"
      ],
      "abstract_fi": [
        "\n    Kunnallisista ja yksityisistä oppikouluista 26.6.1970 annetun asetuksen 12 §:ssä tarkoitetuissa kaupungin omistaman lukion rehtorin laatimissa, koululautakunnan hyväksymissä ja lääninhallituksen kouluosaston vahvistamissa syystiedonannoissa oli kahden saman aineyhdistelmän lehtorin työnjako määrätty siten, että toisen lehtorin opetusvelvollisuuteen kuului vain matematiikan oppitunteja ja toisen vain fysiikan ja kemian oppitunteja ja että matematiikkaa opettavalta lehtorilta vähennettiin ylitunteja siten, että häneltä otettiin pois tukiopetuksen hoitaminen. Kaupungin vastuu siitä vahingosta, jonka edellä mainitun asetuksen 20 §:n 5 mom:n mukaan yksityisoikeudellisessa työsopimussuhteessa kaupunkiin oleva lehtori oli väittänyt hänelle aiheutuneen fysiikan ja kemian opetustunteihin liittyvän demonstraatiolisän ja tukiopetustuntipalkkion menetyksestä, oli arvosteltava työsopimuslain 51 §:n säännösten eikä vahingonkorvauslain 3 luvun 2 §:n mukaan.\n    Ään.\n  "
      ],
      "hasFormat": {
        "@id": "sfecli:kko/1985/II12/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      Savonlinnan raastuvanoikeus on lehtori A:n kanteesta 17.8.1981 julistamassaan päätöksessä lausunut selvitetyksi, että A oli toiminut matematiikan, fysiikan ja kemian lehtorina Piispanmäen lukiossa ja toimi edelleen samassa virassa nyt Savonlinnan kaupungin omistamassa lukiossa. Oman ilmoituksensa mukaan A oli jättänyt 1970-luvun alussa fysiikan ja kemian opetustunnit pois, koskei tuohon aikaan lukiossa ollut ollut toista pätevää matematiikan opettajaa, luopumatta niistä kuitenkaan kokonaan. Sittemmin A oli lukuvuosin 1977 - 1978 ja 1978 - 1979 syystiedonannon yhteydessä esittänyt kirjallisen vaatimuksen saada myös fysiikan ja kemian opetustunteja, mihin ei kuitenkaan ollut suostuttu, vaan A:lle oli annettu yksinomaan matematiikan opetustunteja ja eräälle toiselle lukion matematiikan, fysiikan ja kemian lehtorille pelkästään fysiikan ja kemian opetustunteja. Mikkelin lääninhallituksen kouluosaston 19.7.1979 kouluhallitukselle osoittaman lausunnon perusteella raastuvanoikeus on edelleen katsonut selvitetyksi, että fysiikan ja kemian opettajille maksettiin virkaehtosopimuksen mukaan niin sanottua demonstraatiolisää eli fysiikan ja kemian opetustunneista 20 prosenttia enemmän palkkaa kuin vastaavista matematiikan opetustunneista. Esittäessään kirjallisen vaatimuksen saada lukuvuotena 1978 - 1979 myös fysiikan ja kemian opetustunteja A oli perustellut vaatimustaan vedoten muun muassa sairauteensa ja 16.7.1978 allekirjoittamassaan Savonlinnan koululautakunnalle osoittamassaan kirjelmässä hän oli ilmoittanut sairastavansa verenpaine- ja sokeritautia selittäen olevansa jatkuvasti lääkärin hoidossa esittämättä kuitenkaan lääkärintodistusta sairaudestaan. Syksyllä 1978 syystiedonannon vahvistamisen aikaan hän oli kieltäytynyt allekirjoittamasta tiedonantoa, koskei hänelle ollut annettu hänen vaatimiaan fysiikan ja kemian opetustunteja. Tämän jälkeen koulutoimiston hallintopäällikkö oli 5.10.1978 tehnyt koululautakunnan kokouksessa esityksen, jonka mukaan A:lle ei saanut antaa työvelvollisuuden lisäksi ylitunteja \"enempää kuin mikä on työjärjestysteknisesti välttämätöntä (1 - 2 viikkotuntia)\", minkä esityksen koululautakunta oli yksimielisesti hyväksynyt. Päätöksen seurauksena A:n ylitunteja oli vähennetty niin, että häneltä oli 19.10.1978 otettu pois tukiopetuksen hoitaminen kokonaan, vaikka A tätä ennen oli pitänyt yksin alansa tukiopetustunnit Piispanmäen lukiossa. A oli katsonut tuolloin tulleensa syrjityksi tuntien jaon ja tukiopetuksen lopettamisen suhteen ja kääntynyt muun muassa Eduskunnan oikeusasiamiehen puoleen.\n      Eduskunnan oikeusasiamies oli 17.10.1979 antamassaan päätöksessä todennut muun muassa, että koululautakunta, päättäessään ylituntien rajoittamisesta A:n osalta, oli aiheettomasti ja asiaa riittävästi valmistelematta asettanut A:n koulun muita saman opetusalan lehtoreita huonompaan asemaan.\n      Mikkelin lääninhallituksen kouluosasto oli edellä mainitussa lausunnossaan todennut: \"Kun lehtorit A ja B ovat samanlaisessa matematiikan, fysiikan ja kemian lehtorin toimessa, lääninhallitus pitää outona ja harvinaisena menettelynä sitä, että A:lle on annettu yksinomaan matematiikan tunteja ja B:lle yksinomaan fysiikan ja kemian opetustunteja\". Tämän vuoksi lääninhallituksen kouluosasto oli lausuntonaan ilmoittanut, että \"on perusteltua aihetta katsoa A:n tulleen syrjityksi työnjakoa tehtäessä\".\n      Sittemmin Savonlinnan koululautakunta oli 1.10.1979 pitämässään kokouksessa yksimielisesti päättänyt kumota syystiedonannon 1978 hyväksymisen yhteydessä toteamansa A:n ylituntimäärien rajauksen ja todennut A:lla olevan samat oikeudet ylitunteihin kuin toisillakin opettajilla.\n      Oikeudelle esitetyn selvityksen perusteella Savonlinnan kaupunki oli maksanut palkkaa A:lle 73.212,75 markkaa lukuvuonna 1977 - 1978 ja 76.705,90 markkaa lukuvuonna 1978 -1979. A oli hoitanut Piispanmäen lukion matematiikan tukiopetustunnit 17.10.1978 saakka siten, että hän oli opettanut 9 tuntia syyslukukaudella 1977, 26 tuntia kevätlukukaudella 1978 ja 6 tuntia syyslukukaudella 1978. Piispanmäen lukion muut matematiikan lehtorit olivat 18.10.1978 lukien hoitaneet tukiopetuksen siten, että he olivat opettaneet syyslukukaudella 1978 14 tuntia ja kevätlukukaudella 1979 56 tuntia. Lukuvuonna 1979 - 1980 A:lle oli lisätty 1.10.1979 lukien matematiikan, fysiikan ja kemian kokoelmien hoidosta yksi tunti kuukaudessa, josta oli maksettu 1.2.1979 lukien 30.9.1979 saakka 170,95 markkaa kuukaudessa, joten 1.8. - 30.9.1979 välisenä aikana kyseessä olevan palkkion suuruus olisi ollut 341,90 markkaa.\n      A:lle oli hänen oman ilmoituksensa mukaan väittämänsä syrjinnän vuoksi aiheutunut taloudellisena menetyksenä epäoikeudenmukaisesta tuntijaosta lukuvuonna 1977 - 1978 9.761,70 markkaa ja lukuvuonna 1978 - 1979 10.227,45 markkaa, tukiopetustuntien menettämisestä syyslukukaudella 1978 ja kevätlukukaudella 1979 3.737,50 markkaa sekä fysiikan ja kemian kokoelmien hoitokorvauksien menetyksenä 1.8. - 30.9.1979 väliseltä ajalta 341,90 markkaa. Vielä A oli ilmoittanut oikeuksiensa puolesta käymänsä taistelun aiheuttamat kulut ja ajanhukan 4.321,30 markaksi eli vaatinut korvausta yhteensä 28.389,93 markkaa sekä korvausta oikeudenkäyntikuluistaan.\n      A oli esittänyt raastuvanoikeudelle 1.6.1979 päivätyn lääkärintodistuksen, minkä mukaan hänen sairastamansa taudit eivät olleet vaikuttaneet hänen ammatilliseen työkykyynsä.\n      Edellä kerrotun perusteella raastuvanoikeus on katsonut, että Savonlinnan koululautakunta, päättäessään opetustuntien jaosta ja ylituntien tulevasta rajoittamisesta A:n osalta, oli aiheettomasti asettanut A:n huonompaan asemaan kuin koulun muut saman opetusalan lehtorit.\n      A:n esittämien korvausvaatimusten osalta raastuvanoikeus on ottanut huomioon erityisesti sen, että lukion oppilaiden matematiikan oppituntimäärä oli ollut suurempi kuin fysiikan ja kemian oppituntimäärä ja ettei A ollut esittänyt selvitystä siitä, että hän olisi ollut oikeutettu saamaan kolmen aineen lehtoraatista kaksikolmasosaa paremmin palkattuja opetustunteja. Tämän johdosta ja koskei ollut esitetty luotettavaa selvitystä vaaditusta vahingon täydestä määrästä, raastuvanoikeus on oikeudenkäymiskaaren 17 luvun 6 §:n nojalla katsonut, että A:n epäoikeudenmukaisen tuntijaon aiheuttama ansionmenetys lukuvuonna 1977 - 1978 oli ollut 5.000 markkaa ja lukuvuonna 1978 - 1979 6.000 markkaa sekä että hänelle oli aiheutunut tukiopetustuntien menettämisestä syyslukukaudella 1978 ja kevätlukukaudella 1979 yhteensä 3.737,58 markan sekä fysiikan ja kemian kokoelmien hoitokorvauksen menettämisestä 341,90 markan oli kaikkiaan 15.079,48 markan vahinko. Tämän ohessa hänelle oli aiheutunut ennen tätä oikeudenkäyntiä tässä päätöksessä mainittujen oikeuksiensa vaatimisesta raastuvanoikeuden harkinnan mukaan 2.000 markan menetys.\n      Tämän vuoksi raastuvanoikeus on vahingonkorvauslain 3 luvun 2 §:n nojalla velvoittanut kaupungin suorittamaan A:lle vahingonkorvauksena saamatta jääneestä ansionmenetyksestä 15.079 markkaa 48 penniä ja hänellä itsellään ennen tätä oikeudenkäyntiä olleista kuluista 2.000 markkaa 5 prosentin korkoineen haasteen tiedoksiantopäivästä 17.3.1981 sekä oikeudenkäyntikuluina 5.000 markkaa.\n      Itä-Suomen hovioikeus, jonka tutkittavaksi A ja kaupunki olivat saattaneet jutun, on 22.9.1983 antamassaan tuomiossa katsonut, että kaupungin koululautakunta oli raastuvanoikeuden päätöksessä kerrotuin tavoin, päättäessään opetustuntien jaosta, yli- ja tukiopetustuntien rajoittamisesta sekä fysiikan ja kemian kokoelmien hoidosta, käyttänyt A:ta kohtaan julkista valtaa virheellisesti siten, että häneltä oli raastuvanoikeuden päätöksestä ilmenevin tavoin evätty mahdollisuusantaa opetusta hänen opetusalaansa kuuluvissa demonstraatiolisiin oikeuttavissa fysiikan ja kemian oppiaineissa sekä tukiopetusta matematiikassa, minkä lisäksi A:lta oli evätty mahdollisuus fysiikan ja kemian kokoelmien hoitamiseen raastuvanoikeuden päätöksestä ilmenevänä aikana. A oli siten asetettu huonompaan asemaan kuin koulun muut saman opetusalan lehtorit. Tämän vuoksi hovioikeus, arvioiden epäoikeudenmukaisen tuntijaon aiheuttamaksi ansionmenetykseksi yhteensä raastuvanoikeuden toteamat 11.000 markkaa, on jättänyt jutun raastuvanoikeuden päätöksen lopputuloksen varaan.\n      \n        Valitusluvan myöntäminen ja välitoimi\n        Korkein oikeus on 3.2.1984 myöntänyt kaupungille valitusluvan. A on antanut häneltä pyydetyn vastauksen muutoksenhakemukseen.\n      \n    \n    \n      VAATIMUKSET KORKEIMMASSA OIKEUDESSA\n      Kaupunki on vaatinut, että kanne kokonaisuudessaan hylättäisiin ja A velvoitettaisiin korvaamaan kaupungin oikeudenkäyntikulut.\n    \n    \n      KORKEIMMAN OIKEUDEN RATKAISU\n      \n        Perustelut\n        Vahingonkorvauslain 1 §:n 1 momentin mukaan sanottu laki ei koske sopimukseen perustuvaa korvausvastuuta. Kunnallisista ja yksityisistä oppikouluista 26.6.1970 annetun asetuksen 20 §:n 5 momentin mukaan A on Savonlinnan kaupunkiin yksityisoikeudellisessa työsopimussuhteessa. Työsopimuksen täyttämättä jättämisestä johtuvasta vahingonkorvausvelvollisuudesta säädetään työsopimuslain 51 §:ssä. Tuon lainkohdan mukaan työntekijälle tuomittavan korvauksen edellytyksenä on, että työnantaja laiminlyö työsopimuslaista tai työsopimuksesta johtuvien velvollisuuksien täyttämisen. A ei ole näyttänyt, että kaupunki menettelemällä kanteessa mainituin tavoin olisi toiminut työsopimuslain vastaisesti. A, joka ei ole esittänyt selvitystä hänen ja kaupungin välisen sopimussuhteen sisällöstä ja niin ollen siitä, mihin kaupunki on hänen korvausvaatimustensa perustana olevien seikkojen osalta sitoutunut, ei myöskään ole näyttänyt kaupungin laiminlyöneen sille sopimuksesta johtuvien velvollisuuksien täyttämistä. Kaupunki ei ole A:ta kohtaan käyttänyt julkista valtaa vahingonkorvauslain 3 luvun 2 §:ssä tarkoitetuin tavoin.\n      \n      \n        Tuomiolauselma\n        \n      \n      \n        Eri mieltä olevan jäsenen lausunto\n        Oikeusneuvos Saarni-Rytkölä: Savonlinnan koululautakunta tarkistaessaan ja hyväksyessään kunnallisista ja yksityisistä oppikouluista 26.6.1970 annetun asetuksen säännösten mukaisesti Piispanmäen lukion rehtorin laatimat syystiedonannot, joiden yhteydessä myös on määrätty kuntaan sanotun asetuksen 20 §:n 5 momentin mukaan yksityisoikeudellisessa työsopimussuhteessa olevien opettajien tuntijaosta ja ylituntien jakautumisesta ja josta määräyksestä lukion opettajilla ei ole valitusoikeutta, on käyttänyt sitä julkista valtaa, joka sille koulutoimen tehtäviä opetuksen ja oppilaiden kannalta hoitavana elimenä on uskottu. Kunta on siten velvollinen korvaamaan tuon toimintansa yhteydessä virheen tai laiminlyönnin johdosta aiheutuneen vahingon vahingonkorvauslain 3 luvun 2 §:n mukaisesti. Sen vuoksi ja kun kunta ei ole näyttänyt sellaisia perusteita, jotka olisivat opetustoiminnan vuoksi oikeuttaneet asettamaan A:n saman opetusalan opettajista poikkeavaan asemaan, katson näillä ja hovioikeuden mainitsemilla perusteilla, ettei ole syytä muuttaa hovioikeuden tuomion lopputulosta. Velvoitan Savonlinnan kaupungin korvaamaan A:n vastinekulut Korkeimmassa oikeudessa 800 markalla.\n        \n          Ratkaisuun osallistuneet: oikeusneuvokset Ådahl, Nikkarinen ja Aro sekä ylimääräinen oikeusneuvos Setälä\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "isVersionOf": [
    "ECLI:FI:KKO:1985:II12"
  ],
  "judgmentNumber": [
    "II12"
  ],
  "date": [
    "1984-05-09"
  ],
  "issued": [
    "1985-02-08"
  ],
  "creator": [
    "http://data.finlex.fi/common/KKO"
  ],
  "year": [
    "1985"
  ],
  "subject": [
    "http://data.finlex.fi/common/Rikosasia"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:text",
      "@language": "sv"
    },
    "date": {
      "@id": "dcterms:date",
      "@type": "xsd:date"
    },
    "issued": {
      "@id": "dcterms:issued",
      "@type": "xsd:date"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "subject": {
      "@id": "dcterms:subject",
      "@type": "@id"
    },
    "dcterms": "http://purl.org/dc/terms/",
    "xsd": "http://www.w3.org/2001/XMLSchema#",
    "common": "http://data.finlex.fi/common/",
    "rdf": "http://www.w3.org/1999/02/22-rdf-syntax-ns#",
    "sfcl": "http://data.finlex.fi/schema/scfl/",
    "sfl": "http://data.finlex.fi/schema/sfl/",
    "sfecli": "http://data.finlex.fi/ecli/",
    "sfsd": "http://data.finlex.fi/eli/sd/",
    "skos": "http://www.w3.org/2004/02/skos/core#",
    "text": "http://jena.apache.org/text#",
    "eli": "http://data.europa.eu/eli/ontology#"
  }
}