{
  "@id": "sfecli:kko/1986/II86",
  "languageVersion": [
    {
      "@id": "sfecli:kko/1986/II86/fin",
      "title_fi": [
        "KKO:1986-II-86"
      ],
      "abstract_fi": [
        "\n    Velkoja ei ollut velvollinen vastaanottamaan saatavansa maksuna osasuoritusta. Kun hän oli torjunut suorituksen, oli velan maksu kokonaan viivästynyt.\n  "
      ],
      "hasFormat": {
        "@id": "sfecli:kko/1986/II86/fin/txt",
        "content_fi": [
          "\n    \n      ASIAN KÄSITTELY ALEMMISSA OIKEUKSISSA\n      Suomussalmen kihlakunnanoikeus on A:n kanteesta 13.6.1984 julistamassaan päätöksessä lausunut selvitetyksi, että A:n isä B oli 23.12.1982 kuljettanut A:n omistamaa henkilöautoa UAB-459 Suomussalmella etuajo-oikeutettua Ruottuspuron - Haukiperän tietä käyttäen hiljaista nopeutta. Tällöin todistajana kuultu X oli saapunut etuajo-oikeutetulle tielle etuajo-oikeutta osoittavan liikennemerkin takaa Jotostieltä omistamallaan henkilöautolla OBV-663. X oli kertonut pysähtyneensä, mutta todettuaan B:n käyttävän hiljaista ajonopeutta ja lisäksi osoittavan suuntamerkillä kääntymistä oikealle, X oli ilmoituksensa mukaan arvellut B:n kääntyvän Jotostielle ja jatkanut matkaansa Haukiperän tielle seurauksin, että ajoneuvot olivat törmänneet yhteen ja vaurioituneet. Jotostiellä oli tuohon aikaan ollut Haukiperän tieltä katsoen liikennemerkillä osoitettu ajokielto ja oikea ajokaista oli ollut suljettu puomilla. Virallinen syyttäjä oli todennut X:n yksin syylliseksi varomattomuuteen, mutta pitänyt syyllisyyttä niin vähäisenä, että hän oli 19.1.1983 tehnyt päätöksen syyttämättä jättämisestä. X:n auto oli vakuutettu Keskinäisessä Vakuutusyhtiössä Sammossa. Vakuutusyhtiö oli katsonut 6.1.1983 tehdyn korjauskustannuslaskelman perusteella auton korjauskuluiksi 2.546 markkaa. Vakuutusyhtiö oli edelleen katsonut, että B oli yhtä paljon syypää vahinkoon kuin X, ja ilmoittanut korvaavansa vain puolet vahingosta sekä 23.2.1984 maksanut A:lle korjauskuluista 1.273 markkaa. A oli kuitenkin palauttanut vakuutusyhtiölle sen maksaman määrän.\n      Kihlakunnanoikeus on katsonut, että B:n menettelyä hänen palatessaan omalle ajokaistalleen hetkistä aikaisemmin tapahtuneen ohituksen jälkeen, vaikka hänen autonsa suuntavilkku oli edelleen osoittanut oikealle, ei voitu pitää virheellisenä. Sen sijaan X lähtiessään etuajo-oikeutetulla tielle varmistautumatta siitä, ettei hänen menettelynsä vaarantanut muuta liikennettä, oli menetellyt virheellisesti. Tämän vuoksi kihlakunnanoikeus on katsonut, että vakuutusyhtiö oli velvollinen korvaamaan A:n autolle aiheutuneen koko vahingon.\n      Näillä perusteilla kihlakunnanoikeus on velvoittanut vakuutusyhtiön suorittamaan A:lle vaaditut korjauskustannukset 2.546 markkaa. Kun korvauksen suoritus oli erääntynyt vahinkotarkastuksen jälkeen vuoden 1983 aikana, oli sille maksettava 16 prosentin korko haastepäivästä 30.4.1984 lukien. Lisäksi vakuutusyhtiön oli korvattava A:n oikeudenkäyntikulut 4.940 markalla.\n      Rovaniemen hovioikeus, jonka tutkittavaksi A ja vakuutusyhtiö olivat saattaneet jutun, on päätöksellään 28.8.1985 jättänyt asian kihlakunnanoikeuden päätöksen varaan.\n    \n    \n      VAATIMUKSET, VALITUSLUVAN MYÖNTÄMINEN JA VÄLITOIMI\n      Vakuutusyhtiö on pyytänyt valituslupaa ja vaatinut, että kanne hylätään tai että yhtiö ainakin vapautetaan suorittamasta korkoa enemmän kuin 5 prosenttia haasteen tiedoksiannosta.\n      Vakuutusyhtiölle on myönnetty valituslupa 20.11.1985. A on antanut häneltä pyydetyn vastauksen.\n    \n    \n      KORKEIMMAN OIKEUDEN RATKAISU\n      \n        Perustelut\n        Korkein oikeus katsoo, kuten alemmat oikeudet, että A:lla on oikeus saada auton OBV - 663 liikennevakuutuksesta autonsa UAB - 459 korjauskustannukset 2.546 markkaa kokonaan korvatuiksi. Keskinäinen Vakuutusyhtiö Sampo on 24.2.1984 maksanut A:lle tämän auton korjauskustannuksista vain puolet. A ei ole ollut velvollinen korvaussaatavansa maksuna ottamaan vastaan tällaista osasuoritusta. Hän ei ole vastaanottanut maksua. Osasuoritus ei siten ole osaksikaan vapauttanut yhtiötä sen maksuvelvollisuudesta ja koko liikennevakuutuskorvauksen suoritus on viivästynyt.\n        Keskinäisen Vakuutusyhtiö Sammon maksu auton korjauskustannuksista ei ole ollut viivästynyt korkolain tullessa voimaan 1.1.1983, koska korvattavista kustannuksista ei ole näytetty olleen selvitystä ennen 6.1.1983 tehtyä korjauskustannuslaskelmaa.\n        Korkolain 1 §:n mukaan lakia ei sovelleta liikennevakuutukseen. Toisaalta lailla on sen 13 §:n mukaan kumottu kauppakaaren 9 luvun 10 §. Näin ollen ei A:n korvaussaatavan erääntyessä ole ollut siihen sovellettavaa lainsäännöstä viivästyskorosta. Hallituksen korkolaiksi antamassa esityksessä n:o 109 vuoden 1981 valtiopäiville ei ollut säännöstä siitä, että lakia ei sovellettaisi liikennevakuutukseen. Tämä rajoitus lain soveltamisalaan otettiin siihen lakivaliokunnan mietintöön n:o 4 vuoden 1982 valtiopäiville sisältyvästä ehdotuksesta. Ehdotuksen mukaan säännökset korosta ja viivästyskorosta tuli säätää erikseen kussakin lakisääteistä vakuutusta koskevassa laissa. Omaksuessaan tämän kannan korkolain soveltamisalasta lakivaliokunta edellytti, että hallitus viipymättä ryhtyi toimenpiteisiin muun muassa liikennevakuutuslain muuttamiseksi niin, että siihen lisättiin korkolain kanssa yhtenäiset säännökset koron ja viivästyskoron maksamisesta. Lakivaliokunnan ehdotuksen mukaan tämä muutos tuli antaa eduskunnalle niin nopeasti, että se voitiin saattaa voimaan samanaikaisesti korkolain kanssa. Vaikka näin ei tapahtunut, eduskunnan tarkoituksena sen jättäessä lakivaliokunnan ehdotuksen mukaisesti liikennevakuutuksen korkolain soveltamisalan ulkopuolelle, ilmeisesti ei ollut, että lain voimaantulon jälkeen liikennevakuutuskorvaukset jäisivät ilman korkoa. Korkeain oikeus katsoo, että omaisuuteen kohdistuneesta vahingosta korkolain voimaantulosta 1.1.1983 siihen saakka kunnes sellaista vahinkoa koskeva, vasta 21.12.1984 annettu erityissäännös tuli voimaan 1.4.1985, on maksettava korkoa kauppakaaren 9 luvun 10 §:stä ilmenneen, myös tällaiseen korvaussuoritukseen vakiintuneen oikeuskäytännön mukaan sovelletun oikeusohjeen mukaisesti.\n        Korvaukselle ei ollut ennalta määrättyä maksuaikaa.\n        Keskinäinen Vakuutusyhtiö Sampo on voittanut jutun Korkeimmassa oikeudessa eikä siten ole velvollinen korvaamaan A:n oikeudenkäyntikuluja täällä.\n      \n      \n        Tuomiolauselma\n        Korjauskustannusten korvaukselle on maksettava viiden prosentin korko 30.4.1984 lukien.\n        Muilta osin hovioikeuden tuomio jää pysyväksi.\n        A:n vaatimus saada korvaus vastauksen antamisesta Korkeimmassa oikeudessa hylätään.\n        \n          Ratkaisuun osallistuneet: oikeusneuvokset Ailio, Portin, Mörä, Riihelä ja Roos\n        \n      \n    \n  "
        ]
      }
    }
  ],
  "@type": [
    "http://data.finlex.fi/schema/sfcl/Judgment"
  ],
  "issued": [
    "1986-08-21"
  ],
  "judgmentNumber": [
    "II86"
  ],
  "date": [
    "1986-01-30"
  ],
  "subject": [
    "http://data.finlex.fi/common/Rikosasia"
  ],
  "creator": [
    "http://data.finlex.fi/common/KKO"
  ],
  "isVersionOf": [
    "ECLI:FI:KKO:1986:II86"
  ],
  "year": [
    "1986"
  ],
  "description": [
    "http://data.finlex.fi/voc/kko/swe/3830a8c5"
  ],
  "@context": {
    "languageVersion": {
      "@id": "sfcl:isRealizedBy",
      "@type": "@id"
    },
    "hasFormat": {
      "@id": "sfcl:isEmbodiedBy",
      "@type": "@id"
    },
    "ecli": "dcterms:isVersionOf",
    "title_fi": {
      "@id": "dcterms:title",
      "@language": "fi"
    },
    "title_sv": {
      "@id": "dcterms:title",
      "@language": "sv"
    },
    "abstract_fi": {
      "@id": "dcterms:abstract",
      "@language": "fi"
    },
    "abstract_sv": {
      "@id": "dcterms:abstract",
      "@language": "sv"
    },
    "content_fi": {
      "@id": "sfcl:text",
      "@language": "fi"
    },
    "content_sv": {
      "@id": "sfcl:undefined",
      "@language": "sv"
    },
    "issued": {
      "@id": "dcterms:issued",
      "@type": "xsd:date"
    },
    "date": {
      "@id": "dcterms:date",
      "@type": "xsd:date"
    },
    "subject": {
      "@id": "dcterms:subject",
      "@type": "@id"
    },
    "creator": {
      "@id": "dcterms:creator",
      "@type": "@id"
    },
    "year": {
      "@id": "http://data.finlex.fi/schema/sfcl/year",
      "@type": "xsd:gYear"
    },
    "description": {
      "@id": "dcterms:description",
      "@type": "@id"
    }
  }
}