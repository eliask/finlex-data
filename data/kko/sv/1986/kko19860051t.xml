<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Justitieministeriet</dcterms:publisher>
  <dcterms:creator>Högsta domstolen</dcterms:creator>
  <dcterms:coverage>Finland</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860051t</dcterms:identifier>
  <finlex:ecliIdentifier>ECLI:FI:KKO:1986:II51</finlex:ecliIdentifier>
  <dcterms:title>KKO:1986-II-51</dcterms:title>
  <dcterms:description>
    <p>
      <strong>Förening</strong>
    </p>
  </dcterms:description>
  <finlex:registerNumber>S 85/1154</finlex:registerNumber>
  <dcterms:date pvm="19860114">1986-01-14</dcterms:date>
  <finlex:fileCopyNumber>1367</finlex:fileCopyNumber>
  <dcterms:issued pvm="19860502">1986-05-02</dcterms:issued>
  <dcterms:abstract>
    <p>En förening hade av misstag till medlem antagit en person trots att han inte uppfyllde de i föreningens stadgar uppställda villkoren för medlemskap. På denna grund kunde han inte uteslutas ur föreningen.</p>
  </dcterms:abstract>
  <p>II-avdelningen</p>
  <p>FörenL 11 § 2 mom</p>
  <dcterms:tableOfContents>
    <a href="19860051taloa0">MÅLETS HANDLÄGGNING I DE LÄGRE INSTANSERNA</a>
    <a href="19860051tmuukas0">YRKANDEN I HÖGSTA DOMSTOLEN OCH MEDDELANDE AV BESVÄRSTILLSTÅND</a>
    <a href="19860051tyloa0">HÖGSTA DOMSTOLENS AVGÖRANDE</a>
  </dcterms:tableOfContents>
  <finlex:content id="s19860051t.kko">
    <div>
      <h2 id="19860051taloa0">MÅLETS HANDLÄGGNING I DE LÄGRE INSTANSERNA</h2>
      <div>
        <h3>Käromål i Malax häradsrätt</h3>
        <p>Studerande A har efter stämning, som delgivits Bergö Jaktvårdsklubb r.f. 18.5.1984, anfört att han genom föreningens beslut 6.3.1984 hade uteslutits ur föreningen. Eftersom A inte hade brutit mot föreningens stadgar eller fredningsbestämmelser och inte heller försvårat föreningens verksamhet och då beslutet således var felaktigt och stred mot föreningslagen och föreningens stadgar, har A yrkat, att beslutet förklaras ogiltigt.</p>
      </div>
      <div>
        <h3>Häradsrättens utslag 7.6.1984</h3>
        <p>Häradsrätten har funnit utrett, att Bergö Jaktvårdsklubb r.f. antagit A till medlem i den tron, att han vid sin födelse varit mantalsskriven på Bergö och således enligt 4 § i föreningens stadgar kunde ha antagits till medlem. A hade dock vid sin födelse varit mantalsskriven i Vasa. Med beaktande av att förening enligt 11 § 2 mom. lagen om föreningar hade rätt att utesluta medlem, som lagstridigt antagits till medlem, även om denna uteslutningsgrund inte fanns i stadgarna, och att Bergö Jaktvårdsklubb r.f. inte hade möjlighet att bevilja medlemskap åt alla de ättlingar till Bergö-bor, som ansökte om medlemsskap, har häradsrätten förkastat käromålet.</p>
      </div>
      <div>
        <h3>Vasa hovrätts dom 12.9.1985</h3>
        <p>A har sökt ändring i hovrätten. Hovrätten har beviljat honom fri rättegång utan ersättningsskyldighet gentemot staten och förordnat forsttekniker L till hans biträde.</p>
        <p>I sin dom har hovrätten funnit, att föreningens beslut att anta A till medlem i föreningen inte hade stridit mot lag såsom avses i 11 § 2 mom. lagen om föreningar. Föreningen hade inte heller kunnat påvisa någon annan i föreningslagen eller i föreningens stadgar angiven grund för uteslutandet. Hovrätten har därför upphävt häradsrättens utslag och förklarat Bergö Jaktvårdsklubb r.f.:s beslut att utesluta A ur föreningen ogiltigt. Dessutom har föreningen ålagts att med 661,50 mark ersätta staten kostnaderna för A:s fria rättegång i häradsrätten och i hovrätten.</p>
      </div>
    </div>
    <div>
      <h2 id="19860051tmuukas0">YRKANDEN I HÖGSTA DOMSTOLEN OCH MEDDELANDE AV BESVÄRSTILLSTÅND</h2>
      <p>Bergö Jaktvårdsklubb r.f. har anhållit om besvärstillstånd och yrkat, att hovrättens dom upphävs och käromålet förkastas samt att A åläggs ersätta föreningens rättegångskostnader i Högsta domstolen. Besvärstillstånd har meddelats 5.12.1985. A har bemött ändringsansökan.</p>
    </div>
    <div>
      <h2 id="19860051tyloa0">HÖGSTA DOMSTOLENS AVGÖRANDE</h2>
      <div>
        <h3>Domskäl</h3>
        <p>Vid Bergö Jaktvårdsklubb r.f.:s möte 17.8.1980 har A av misstag antagits till medlem i Bergö Jaktvårdsklubb r.f. trots att han inte hade varit mantalsskriven i Malax, Bergö, och sålunda inte uppfyllde villkoren för medlemsskap enligt 4 § 1 stycket föreningens stadgar. Vid möte 6.3.1984 har föreningen beslutat utesluta A ur föreningen eftersom "endast Bergöbor eller de som har utflyttat ifrån Bergö har rätt till jaktkort" och "A inte är Bergöbo eller utflyttad".</p>
        <p>Enligt stadgarnas 5 § 1 stycke kan medlem uteslutas ur föreningen endast på grund av vad han såsom medlem i föreningen själv gjort eller underlåtit. Någon sådan i stadgarna nämnd uteslutningsgrund har inte förelegat beträffande A.</p>
        <p>Enligt 11 § 2 mom. lagen om föreningar, i den lydelse stadgandet har enligt lag 25.5.1934, kan förening dessutom alltid utesluta person som lagstridigt upptagits till medlem i föreningen. Sådan lagstridighet kan enligt lagen föreligga endast beträffande person som i strid med lagens 4 § 1 mom., likaså i lydelse enligt lag 25.5.1934, antagits till medlem i förening med väsentligen politiskt syfte, trots att han inte är finsk medborgare. A har inte antagits till medlem i Bergö Jaktvårdsklubb r.f. i strid med lag. Beslutet att anta A till medlem i föreningen är visserligen stridande mot föreningens stadgar, men sagda beslut är inte ogiltigt enligt 15 § 1 mom. lagen om föreningar. Beslutet har inte heller klandrats enligt 2 mom. nämnda paragraf.</p>
        <p>Beslutet att utesluta A strider sålunda mot föreningens stadgar och mot lag och är därför ogiltigt.</p>
      </div>
      <div>
        <h3>Domslut</h3>
        <p>Hovrättens domslut ändras inte.</p>
        <p>Av statens medel betalas åt L i arvode för biträdande av A i Högsta domstolen 400 mark, vilket belopp Bergö Jaktvårdsklubb r.f. åläggs ersätta staten.</p>
        <div>
          <p>I avgörandet deltog justitieråden Leivonen, Takala, Nikkarinen, af Hällström och Roos</p>
        </div>
      </div>
    </div>
  </finlex:content>
</finlex:document>
