<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Justitieministeriet</dcterms:publisher>
  <dcterms:creator>Högsta domstolen</dcterms:creator>
  <dcterms:coverage>Finland</dcterms:coverage>
  <dcterms:accessRights>Public</dcterms:accessRights>
  <dcterms:identifier>20000049</dcterms:identifier>
  <finlex:ecliIdentifier>ECLI:FI:KKO:2000:49</finlex:ecliIdentifier>
  <dcterms:title>KKO:2000:49</dcterms:title>
  <dcterms:description>
    <p>
      <strong>Domare</strong>
    </p>
    <p>
      <strong>Jäv</strong>
    </p>
  </dcterms:description>
  <finlex:registerNumber>S 98/1404</finlex:registerNumber>
  <dcterms:date pvm="19991202">1999-12-02</dcterms:date>
  <finlex:fileCopyNumber>589</finlex:fileCopyNumber>
  <dcterms:issued pvm="20000404">2000-04-04</dcterms:issued>
  <dcterms:abstract>
    <p>A hade i tingsrätten ansökt om skuldsanering. En bank som var borgenär motsatte sig. B, som var gift med tingsrättens ordförande, var anställd hos banken. B hade inte i sitt arbete befattning med A:s affärer. Eftersom B hade rätt att teckna bankens firma, ansågs tingsdomaren vara jävig.</p>
    <p>Omröstn.</p>
  </dcterms:abstract>
  <p>RB 13 kap 1 §</p>
  <p>Europeiska konventionen om mänskliga rättigheter art</p>
  <p>6_st_1</p>
  <dcterms:tableOfContents>
    <a href="20000049aloa0">MÅLETS HANDLÄGGNING I DE LÄGRE DOMSTOLARNA</a>
    <a href="20000049mhaku0">ÄNDRINGSSÖKANDE I HÖGSTA DOMSTOLEN</a>
    <a href="20000049yloa0">HÖGSTA DOMSTOLENS AVGÖRANDE 4.4.2000</a>
  </dcterms:tableOfContents>
  <finlex:content id="s20000049.hdr">
    <div>
      <h2 id="20000049aloa0">MÅLETS HANDLÄGGNING I DE LÄGRE DOMSTOLARNA</h2>
      <div>
        <h3>Ansökan om skuldsanering i Ålands tingsrätt</h3>
        <p>A hade i en till tingsrätten 14.4.1997 inkommen ansökan anhållit om att beviljas skuldsanering för privatperson. En av borgenärer, Ålandsbanken Ab, hade motsatt sig ansökan.</p>
      </div>
      <div>
        <h3>Tingsrättens beslut 13.2.1998</h3>
        <p>Tingsrätten förkastade på anförda grunder ansökan.</p>
        <div>
          <p>Saken har avgjorts av tingsdomaren Kristina Fagerlund.</p>
        </div>
      </div>
      <div>
        <h3>Besvär i Åbo hovrätt</h3>
        <p>A sökte ändring i tingsrättens beslut. Han yrkade att beslut upphävs och att ärendet återförvisas till tingsrätten för ny behandling eftersom tingsdomaren Fagerlund var jävig.</p>
      </div>
      <div>
        <h3>Hovrättens beslut 3.9.1998</h3>
        <p>Hovrätten fann, att utredningen i målet visade, att tingsdomaren Fagerlund, som handlagt ärendet, var gift med B och att den sistnämnde hade rätt att teckna Ålandsbanken Ab:s firma. Ålandsbanken Ab hade varit part i ärendet och motsatt sig A:s skuldsaneringsansökan.</p>
        <p>Fagerlund var inte med stöd av 13 kap. 1 § rättegångsbalken jävig att handlägga ärendet på grund av att hon var gift med B, som hade rätt att teckna Ålandsbanken Ab:s firma.</p>
        <p>Sedan Finland tillträtt konventionen om skydd för de mänskliga rättigheterna och de grundläggande friheterna (Europarådets människorättskonvention) skall vid bedömning av domares jäv beaktas också bestämmelserna i nämnda konvention och den tillämpningspraxis som i Europas människorättsdomstol utvecklat med stöd av konventionen. Enligt 6 artikeln, första stycket i konventionen skall envar vara berättigad till en rättvis och offentlig rättegång bland annat när det gäller att pröva hans rättigheter och skyldigheter. Då man beaktade att Ålandsbanken Ab motsatt sig A:s skuldsaneringsansökan och Fagerlunds på äktenskap grundade nära förhållande till B, som alltså hade rätt att teckna Ålandsbanken Ab:s firma, gav det befogad anledning att misstänka att Fagerlund såsom rättens ordförande inte opartiskt och fri från bimotiv kunnat ta ställning till A:s skuldsaneringsansökan, som påverkade Ålandsbanken Ab:s fordran på A. Därför hade Fagerlunds ställning som rättens ordförande i detta mål äventyrat förtroendet för domstolens opartiskhet. Fagerlund hade därför varit jävig att fungera som rättens ordförande.</p>
        <p>På dessa grunder upphävde hovrätten tingsrättens beslut och återförvisade ärendet till tingsrätten, som på eget initiativ skulle återuppta ärendets handläggning sedan hovrättens beslut vunnit laga kraft och med beaktande av orsaken till återförvisningen förfara lagligt däri.</p>
        <div>
          <p>Saken har avgjorts av hovrättens medlemmar Hirsikangas, Jousi och Kyllästinen. Föredragande Lars Granfors.</p>
        </div>
      </div>
    </div>
    <div>
      <h2 id="20000049mhaku0">ÄNDRINGSSÖKANDE I HÖGSTA DOMSTOLEN</h2>
      <p>Ålandsbanken Abp beviljades besvärstillstånd. Banken yrkade i sina besvär att Högsta domstolen skulle upphäva hovrättens beslut och låta saken bero vid tingsrättens beslut. Banken yrkade att A:s invändning om att tingsdomare Kristina Fagerlund varit jävig skulle avvisas, eftersom den hade gjorts först i hovrätten, eller att den skulle förkastas såsom ogrundad.</p>
      <p>A bestred besvären.</p>
    </div>
    <div>
      <h2 id="20000049yloa0">HÖGSTA DOMSTOLENS AVGÖRANDE 4.4.2000</h2>
      <div>
        <h3>Domskäl</h3>
        <p>Jävsinvändning</p>
        <p>Enligt 16 kap. 1 § rättegångsbalken skall processinvänding göras när svaranden första gången för talan i saken, om det inte är fråga om en omständighet som rätten är skyldig att självmant beakta. En förutsättning för att domstolens sammansättning skall vara laglig är bland annat att domaren är ojävig. Laglig sammansättning är en absolut processförutsättning, vilken, om den inte föreligger, också besvärsinstansen självmant måste beakta. A har således kunnat göra sin invändning om tingsdomarens jäv ännu i hovrätten. Ålandsbanken Abp:s yrkande i fråga om jävsinvändningen skall därför förkastas.</p>
        <p>Jäv för ordföranden i tingsrätten</p>
        <p>B, som är gift med tingsdomare Fagerlund som var ordförande i tingsrätten, har sedan 1992 varit anställd av Ålandsbanken Abp, som var part i skuldsaneringsmålet. B har först varit jurist vid bankens företagssektor. Från 1995 var han bankjurist och från 1998 ställföreträdare för avdelningschefen för utlands- och kapitalmarknadsadministrationen. B har inte hört till bankens styrelse, men han har haft rätt att teckna bankens firma tillsammans med någon annan som har sådan rätt eller tillsammans med en medlem av bankens styrelse. Skuldsaneringsärendena har inte hört till B:s arbetsuppgifter.</p>
        <p>Bestämmelser om domarjäv finns i 13 kap. 1 § rättegångsbalken. De har tolkats bland annat så att en medlem i ett aktiebolags styrelse (HD 1977 II 114) och en suppleant i en sparbanks styrelse (HD 1984 II 147) har ansetts jäviga att vara ledamöter i en domstol i ett mål där bolaget respektive banken var part. Vid bedömningen av domarjäv måste man också beakta bestämmelserna i art. 6 stycke 1 i konventionen om skydd för de mänskliga rättigheterna och de grundläggande friheterna (Europarådets människorättskonvention) samt den praxis utifrån dessa bestämmelser som människorättsdomstolen har utvecklat. Enligt den får domaren inte ha en förhandsuppfattning eller förhandsinställning i saken eller en önskan om att främja någondera partens intresse i en rättegång (subjektiv opartiskhet). Å andra sidan bör man kunna utgå från att berättigade misstankar om domarens eller domstolens opartiskhet är uteslutna (objektiv opartiskhet). Vid en bedömning av opartiskheten ur sistnämnda synvinkel bör man vid sidan av annat beakta om domarens tidigare verksamhet, domarens särskilda förhållande till någon part eller domstolens sammansättning objektivt sett ger anledning för en part att vara rädd för att tilltron till opartiskheten äventyras. Genom en sådan bedömning skyddar man det förtroende som domstolarna skall åtnjuta bland medborgarna.</p>
        <p>Frågan gäller om tingsdomare Fagerlund har varit jävig att avgöra A:s ansökan om skuldsanering på den grunden att hennes man är anställd av banken. Banken är A:s huvudborgenär och den har motsatt sig ansökan om skuldsanering.</p>
        <p>Domarens makes anställning hos parten i ett mål som behandlas medför inte objektivt sett i sig en jävsgrund. B har inte heller med anledning av sina arbetsuppgifter haft att göra med A:s skuldsaneringsärende eller på något annat sätt med dennes affärer. Med hänsyn till detta kunde man tänka sig att B:s anställning hos banken inte har medfört jäv för Fagerlund. Betydelse måste dock i detta fall fästas vid B:s ställning i banken. B har haft rätt att teckna bankens firma, vilket är ett tecken på ett förtroendeförhållande mellan B och banken som är starkare än som brukligen anslutar sig till ett anställningsförhållande. I egenskap av firmatecknare har B också haft rätt att företräda banken. Därför och med beaktande av bankens ställning av motpart anser Högsta domstolen att A:s förtroende för att B:s hustru, tingsdomare Fagerlund, var opartisk i målet med fog har kunnat vackla. Fagerlund har således varit jävig att i målet vara ordförande i tingsrätten.</p>
      </div>
      <div>
        <h3>Domslut</h3>
        <p>Hovrättens beslut ändras inte.</p>
      </div>
      <div>
        <p>Saken har avgjorts av president Heinonen samt justitieråden Lindholm (skiljaktig mening), Kitunen, Arponen och Mansikkamäki (skiljaktig mening). Föredragande Jukka-Pekka Salonen.</p>
      </div>
      <div>
        <h3>De skiljaktiga ledamöternas yttranden</h3>
        <p>Justitierådet Mansikkamäki: I fråga om jäv för tingsrättens ordförande anför jag följande som min mening.</p>
        <p>Den anställning som domarens make har hos parten i föreliggande mål medför inte objektivt sett i sig en jävsgrund. Då B i sitt arbete inte har haft att göra med A:s skuldsaneringsärende eller andra affärer, har Fagerlund inte heller på denna grund blivit jävig i saken. Till B:s uppgifter som bankjurist har inte hört allmän representationsrätt eller beslutanderätt i vittbärande saker för banken och han har inte heller på denna grund haft ett särskilt förhållande till banken som varit part i målet. Till B:s arbete som bankjurist har hört att företräda banken och han har haft rätt att teckna firman tillsammans med en annan därtill berättigad person. Att han har beviljats rätt att teckna firman kan i sig anses vara ett tecken på arbetsgivarens förtroende gentemot arbetstagaren. Å andra sidan kan denna rätt anses vara en förutsättning för att en bankjurist smidigt skall kunna sköta sina uppgifter. Ömsesidigt förtroende är i sig en grundläggande förutsättning för ett anställningsförhållande. Arbetsgivaren väger det redan när en befattning besätts och även senare när han överväger arbetstagarens arbetsuppgifter. B:s rätt att teckna firman för den bank som är part i målet medför med hänsyn till detta inte en sådan ytterligare betydelse för hans anställning som banktjänsteman som ens i ett helhetsperspektiv skulle berättiga till slutsatsen att domstolens opartiskhet med fog kan anses ha äventyrats till följd av att hans hustru har varit ordförande i rätten. Inte heller det som banken har yttrat i tingsrätten med anledning av A:s ansökan eller det sätt på vilket tingsrätten har avgjort målet är ett tecken på att A:s misstanke om tingsrättens opartiskhet skulle vara objektivt befogad. Fagerlund har således inte varit jävig att i målet vara ordförande i tingsrätten.</p>
        <p>Med anledning av detta återförvisar jag målet till hovrätten som med beaktande av skälen till återförvisandet på eget initiativ skall uppta saken till ny prövning.</p>
        <p>Justitierådet Lindholm: Jag är av samma åsikt som justitierådet Mansikkamäki.</p>
      </div>
    </div>
  </finlex:content>
</finlex:document>
