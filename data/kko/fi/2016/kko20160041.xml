<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20160041</dcterms:identifier>
  <finlex:ecliIdentifier>ECLI:FI:KKO:2016:41</finlex:ecliIdentifier>
  <dcterms:title>KKO:2016:41</dcterms:title>
  <dcterms:description>
    <p>
      <strong>Oikeudenkäyntikulut</strong>
      <span>Rikosasia</span>
      <span>Valtion korvausvastuu</span>
    </p>
  </dcterms:description>
  <finlex:registerNumber>R2013/625</finlex:registerNumber>
  <finlex:fileCopyNumber>1355</finlex:fileCopyNumber>
  <dcterms:issued pvm="20160614">2016-06-14</dcterms:issued>
  <dcterms:abstract>
    <p>Syyttäjä oli vaatinut A:lle rangaistusta syytekohdissa 1 ja 2 kummassakin ympäristön turmelemisesta, A:n tuomitsemista menettämään valtiolle rikoksen tuottama taloudellinen hyöty syytekohdassa 1 ja A:n määräämistä liiketoimintakieltoon. Käräjäoikeus hylkäsi syytekohdan 1 ja menettämisseuraamusvaatimuksen, pääosan syytekohdasta 2 sekä vaatimuksen määräämisestä liiketoimintakieltoon. Hovioikeus hylkäsi vielä osan syytekohdasta 2. Korkeimman oikeuden tuomiosta ilmenevillä perusteilla katsottiin, että valtio oli velvollinen korvaamaan osaksi A:n oikeudenkäyntikulut käräjä- ja hovioikeudessa. (Ään.)</p>
    <p>ROL 9 luku 1 a §</p>
  </dcterms:abstract>
  <dcterms:tableOfContents>
    <a href="OT20160041_1">Asian käsittely alemmissa oikeuksissa</a>
    <a href="OT20160041_2">Muutoksenhaku Korkeimmassa oikeudessa</a>
    <a href="OT20160041_3">Korkeimman oikeuden ratkaisu</a>
  </dcterms:tableOfContents>
  <finlex:content id="s20160041.kko">
    <div>
      <h2 id="OT20160041_1">Asian käsittely alemmissa oikeuksissa</h2>
      <div>
        <h3>Alempien oikeuksien ratkaisut</h3>
        <p>Itä-Uudenmaan käräjäoikeuden tuomio 8.7.2011 ja Helsingin hovioikeuden tuomio 23.5.2013 kuvataan tarpeellisilta osin Korkeimman oikeuden ratkaisussa.</p>
        <p>Asian ovat ratkaisseet käräjäoikeudessa käräjätuomari Anders Cederberg sekä hovioikeudessa hovioikeuden jäsenet Birgitta Lemström, Tuula Myllykangas ja Mikko Saleva.</p>
      </div>
    </div>
    <div>
      <h2 id="OT20160041_2">Muutoksenhaku Korkeimmassa oikeudessa</h2>
      <p>A:lle myönnettiin valituslupa.</p>
      <p>Valituksessaan A vaati, että valtio velvoitetaan korvaamaan hänen oikeudenkäyntikulunsa käräjäoikeudessa 29 000 eurolla ja hovioikeudessa 3 000 eurolla sekä Korkeimmassa oikeudessa 744 eurolla.</p>
      <p>Syyttäjä vastasi valitukseen ja vastusti A:n vaatimuksia.</p>
    </div>
    <div>
      <h2 id="OT20160041_3">Korkeimman oikeuden ratkaisu</h2>
      <div>
        <h3>Perustelut</h3>
        <p>
          <em>Asian tausta ja kysymyksenasettelu</em>
        </p>
        <p>1. Syyttäjä on käräjäoikeudessa vaatinut syytekohdissa 1 ja 2 A:lle rangaistusta kahdesta ympäristön turmelemisesta seuraavasti:</p>
        <p>Syytekohta 1:</p>
        <p>A oli 9.7.2001 - 30.6.2006 P Oy:n hallituksen varsinaisena jäsenenä yhdessä yhtiön toimitusjohtajana toimineen ja tosiasiallista päätösvaltaa käyttäneen henkilön kanssa Porvoossa tahallaan tai törkeästä huolimattomuudesta määrännyt ja ohjeistanut vietäväksi yhtiön toiminnassa syntynyttä erilaista rakennus- ja puujätettä sisältävää ylijäämämaata Porvoon kaupungin omistamalle ja erään moottorikerhon vuokraamalle alueelle X:n kylässä vastoin jätelain säännöksiä, maaperän pilaamiskiellon vastaisesti ja ilman ympäristönsuojelulaissa edellytettyä lupaa. Alueella oli sijainnut kolme kiinteistöä. Alueelle oli kuljetettu vuosien aikana maa-ainesta yhteensä noin 180 800 tonnia. Ylijäämämaan ohella alueelle oli viety betonia, asfalttia, metallia, muovia, tiiltä, kahden puretun omakotitalon purkujätteet, yhden palaneen puumökin purkujätteet, yksi tyhjä öljysäiliö sekä puujätettä, kuten kantoja, juuria ja laudanpaloja. Lajittelemattomat ylijäämämaata ja jätettä sisältävät kuormat oli kipattu alueelle ja jätteet suurelta osin haudattu maan alle. Alueelle vietyä jätettä oli käsitelty hallitsemattomasti ja siten, että maaperä oli roskaantunut. Seurauksena oli lisäksi ollut sellainen maaperän laadun huononeminen, josta voi aiheutua vaaraa tai haittaa ympäristölle.</p>
        <p>Toiminnan laajuus ja toimintatapa huomioon ottaen voitiin katsoa, että yhtiö oli pitänyt aluetta omana kaatopaikkanaan, jollainen jätteen ammattimainen tai laitosmainen käsittely olisi edellyttänyt ympäristönsuojelulain mukaista ympäristölupaa. A ja yhtiön toimitusjohtaja olivat laiminlyöneet hakea lain edellyttämän luvan edellä kuvatun erilaisen rakennus- ja puujätteen viemiselle X:ään. Aluetta hallinneella moottorikerholla ei myöskään ollut ollut edellä tarkoitettua ympäristölupaa.</p>
        <p>A oli toiminut niin, että teko oli ollut omiaan aiheuttamaan ympäristön pilaantumista ja roskannut ympäristöä.</p>
        <p>Syytekohta 2:</p>
        <p>A oli 9.7.2001 - 18.11.2008 P Oy:n hallituksen varsinaisena jäsenenä yhdessä yhtiön toimitusjohtajan ja tosiasiallista päätösvaltaa käyttäneen henkilön kanssa Porvoossa tahallaan tai törkeästä huolimattomuudesta laiminlyönyt huolehtia siitä, että yhtiön vuokraamalla ja käytössä olevalla kiinteistöllä olevien öljytuotteiden ja -jätteiden käsittely ja varastointi sekä yhtiön omistamien kaivinkoneiden ja kuorma-autokaluston huolto ja pesu olisi järjestetty siten, että öljyä ei päässyt maaperään eikä leviämään muualle kiinteistöltä.</p>
        <p>a) Kiinteistöllä olleita öljytuotteita ja -jätteitä oli käsitelty ja varastoitu siten, että öljyä oli päässyt kiinteistön maaperään, joka oli pilaantunut.</p>
        <p>b) Kiinteistön pihalla oli huollettu ja pesty kalustoa siten, että likainen vesi oli valunut ja imeytynyt maahan, jolloin maaperä oli pilaantunut.</p>
        <p>c) Kiinteistöllä oli poltettu jätteitä, joiden joukossa oli ollut myös ongelmajätteenä olevia öljynsuodattimia.</p>
        <p>d) Kiinteistöltä oli edelleen päässyt öljyä sade- ja salaojavesien mukana kunnalliseen sadevesiviemärijärjestelmään aiheuttaen viereisen Porvoon kaupungin kiinteistöllä sijaitsevan avo-ojan ja ojan ympäristön maaperän likaantumisen ja pilaantumisen öljystä. Oja-alueella olevasta öljystä oli aiheutunut haittaa ympäristölle ja viihtyisyyden melkoista vähenemistä sekä yksityisen edun loukkausta alueen omistajalle.</p>
        <p>A:n toiminta oli ollut omiaan aiheuttamaan ympäristön pilaantumista.</p>
        <p>2. Syyttäjä on vaatinut lisäksi, että A tuomitaan menettämään valtiolle rikoksen tuottamana taloudellisena hyötynä 133 432 euroa syytekohdassa 1 ja että A määrätään liiketoimintakieltoon.</p>
        <p>3. Asianomistaja Porvoon kaupunki on vaatinut, että syytekohdassa 1 A velvoitetaan suorittamaan vahingonkorvaukseksi 1 000 000 euroa maaperän puhdistamisesta ja ennallistamisesta syyllisyytensä mukaisessa suhteessa sekä syytekohdassa 2 tutkimuskuluista 3 940,50 euroa, tulevista puhdistuskuluista 20 000 euroa ja öljyntorjuntatöistä yhteensä 48 134,64 euroa.</p>
        <p>4. A on kiistänyt syytteen ja häntä vastaan esitetyt muut vaatimukset. Lisäksi A on vaatinut, että valtio velvoitetaan korvaamaan hänen oikeudenkäyntikulunsa 31 918,41 eurolla.</p>
        <p>5. Käräjäoikeus on tuomiollaan 8.7.2011 hylännyt A:n osalta syytekohdan 1, siihen liittyvät vahingonkorvausvaatimukset ja menettämisseuraamusvaatimuksen.</p>
        <p>6. Käräjäoikeus on hylännyt lisäksi syytekohdan 2 muutoin, mutta katsonut näytetyksi, että A oli 9.7.2001-20.4.2008 ainakin törkeästä huolimattomuudesta laiminlyönyt huolehtia siitä, että yhtiön vuokraamalla ja käytössä olleella kiinteistöllä olevin öljytuotteiden ja -jätteiden käsittely ja varastointi oli järjestetty siten, ettei öljyä päässyt maaperään (2a). Lisäksi A oli rikosoikeudellisessa vastuussa siitä, että kiinteistöltä oli päässyt öljyä sade- ja salaojavesien mukana kunnalliseen sadevesijärjestelmään aiheuttaen viereisen kiinteistön avo-ojan ja ojan ympäristön maaperän likaantumisen ja pilaantumisen öljystä. Oja-alueella olevasta öljystä oli aiheutunut haittaa ympäristölle, viihtyisyyden vähenemistä ja yksityisen edun loukkausta (2d).</p>
        <p>7. Käräjäoikeus on tuominnut syytekohdassa 2 A:n 100 päiväsakon sakkorangaistukseen sekä velvoittanut hänet korvaamaan Porvoon kaupungille vahingonkorvauksia tutkimuskuluista ja öljyntorjuntatöistä. Käräjäoikeus on hylännyt A:han kohdistetun vaatimuksen liiketoimintakieltoon määräämisestä kokonaisuudessaan.</p>
        <p>8. A:n valtioon kohdistaman oikeudenkäyntikulujen korvaamisvaatimuksen johdosta käräjäoikeus on lausunut, että syyte syytekohdassa 1 oli hylätty. Oikeudenkäynnistä rikosasioissa annetun lain 9 luvun 1 a §:n mukaan, jos samassa asiassa oli esitetty useita syytteitä tai muita vaatimuksia, joista osa hyväksyttiin ja osa ratkaistiin pykälän 1 momentin mukaisesti (syyte hylättiin), oikeudenkäyntikuluja ei tuomittu, ellei ollut erityistä syytä sen suorittamiseen osaksi. Käräjäoikeus on viitannut mainittua lainkohtaa koskeviin esitöihin (HE 132/1997 vp) ja todennut, että vaikka toinen syytekohta oli hylätty, tuomio oli toisen osalta syyksilukeva ja siinä oli kyse samasta rikoksesta kuin hylätyn syytekohdan osalta. Asiassa ei ollut kyse hallituksen esityksessä tarkoitetusta tilanteesta, jossa pääsyyte hylätään ja vastaaja tuomitaan rangaistukseen toisesta rikoksesta, joka on vähäisempi ja lievemmin paheksuttava. Käräjäoikeus on hylännyt A:n oikeudenkäyntikuluvaatimuksen.</p>
        <p>9. A on valittanut hovioikeuteen ja vaatinut muun ohella, että syyte ja korvausvaatimukset syytekohdassa 2 hylätään. A on lisäksi vaatinut, että valtio velvoitetaan korvaamaan hänen oikeudenkäyntikulunsa asiassa käräjäoikeuden osalta 31 918,41 eurolla ja hovioikeuden osalta 3 868,35 eurolla korkoineen. A on vielä vaatinut, että valtio joka tapauksessa velvoitetaan korvaamaan hänen oikeudenkäyntikulunsa asiassa kokonaan tai osaksi.</p>
        <p>10. Hovioikeus on tuomiossaan 23.5.2013 hylännyt syytekohdan 2 siltä osin kuin kyse on ollut siitä, että A olisi laiminlyönyt hänelle asemansa perusteella kuuluneen valvontavelvollisuuden, mistä olisi aiheutunut öljyn pääseminen sade- ja salaojavesien mukana kunnalliseen sadevesijärjestelmään (2d). Hovioikeus on alentanut rangaistuksen 40 päiväsakoksi ja vapauttanut A:n Porvoon kaupungille tuomituista vahingonkorvauksista.</p>
        <p>11. Hovioikeus on hyväksynyt käräjäoikeuden ratkaisun perusteluineen siltä osin kuin A:n valtioon käräjäoikeudessa kohdistama oikeudenkäyntikulujen korvausvaatimus on hylätty. Hovioikeus on katsonut, että A oli syytekohdassa 2 tuomittu osaksi syytteen mukaisesti eikä asiassa ollut oikeudenkäynnistä rikosasioissa annetun lain 9 luvun 1 a §:n 2 momentin tarkoittamaa erityistä syytä myöskään hovioikeudessa A:n oikeudenkäyntikulujen korvaamiseen osaksikaan valtion varoista.</p>
        <p>12. Korkeimmassa oikeudessa A on vaatinut, että valtio velvoitetaan korvaamaan hänen oikeudenkäyntikulunsa käräjäoikeudessa 29 000 eurolla, hovioikeudessa 3 000 eurolla ja kokonaan Korkeimmassa oikeudessa. A on vedonnut siihen, että asiassa on erityisiä syitä korvata oikeudenkäyntikulut osaksi, koska pääsyyte, jonka käsittely oli alioikeudessa kestänyt useita päiviä, ja siihen liittyvät korvausvaatimukset oli hylätty. Hovioikeudessa hänet oli tuomittu vain vähäisestä menettelystä ja hovioikeus oli vapauttanut hänet vielä käräjäoikeudessa tuomituista korvausvastuista sekä alentanut tuomittua sakkorangaistusta. Ankarin taloudellinen seuraamus on ollut hänen asianajajalleen maksamansa palkkio.</p>
        <p>13. Kysymys on siitä, onko asiassa oikeudenkäynnistä rikosasioissa annetun lain 9 luvun 1 a §:n 2 momentin mukainen erityinen syy velvoittaa valtio osaksi korvaamaan A:n oikeudenkäyntikulut käräjä- ja hovioikeudessa.</p>
        <p>
          <em>Sovellettavat säännökset ja oikeuskäytäntö</em>
        </p>
        <p>14. Oikeudenkäynnistä rikosasioissa annetun lain 9 luvun 1 a §:n 1 momentin mukaan valtio on vastaajan vaatimuksesta velvollinen korvaamaan vastaajan kohtuulliset oikeudenkäyntikulut, jos syyttäjän syyte tai muu vaatimus hylätään. Saman pykälän 2 momentin mukaan jos samassa asiassa on esitetty useita syytteitä tai muita vaatimuksia, joista osa hyväksytään ja osa ratkaistaan 1 momentin mukaisesti, oikeudenkäyntikulujen korvausta ei tuomita, ellei ole erityistä syytä sen suorittamiseen osaksi.</p>
        <p>15. Viimeksi mainitun lainkohdan mukaan korvausta ei siten pääsääntöisesti suoriteta tapauksessa, jolloin osa syytteistä hyväksytään ja osa hylätään. Lainkohtaa koskevassa hallituksen esityksessä (HE 132/1997 vp s. 56) mainitaan korvaukseen oikeuttavana erityisenä syynä tilanne, jolloin pääsyyte hylätään ja vastaaja tuomitaan rangaistukseen toisesta rikoksesta, joka on vähäisempi ja lievemmin paheksuttava.</p>
        <p>16. Korkein oikeus on ratkaisussaan KKO 2001:85 katsonut, ettei asiassa ollut erityistä syytä oikeudenkäyntikulujen korvaamiseen, kun vastaajaa oli syytetty kahdesta kirjanpitorikoksesta, joista toinen oli hyväksytty ja toinen hylätty. Korkein oikeus on lausunut, että kun sekä hyväksytty että hylätty syyte olivat koskeneet kirjanpitorikosta, ei hylättyä syytettä voitu pitää pääsyytteenä eikä vastaajan voitu katsoa tulleen tuomituksi rikoksesta, joka oli vähäisempi ja lievemmin paheksuttava kuin hylätty syyte. Tällaista johtopäätöstä ei voitu tehdä myöskään siitä, että syytteen hylkääminen oli johtanut vankeusrangaistuksen lieventymiseen sakkorangaistukseksi, koska rangaistusta oli arvioitu myös hyväksytyn syytteen perusteella.</p>
        <p>17. Ratkaisussa KKO 2007:9 on ollut kysymys vastaajan velvollisuudesta korvata valtiolle sen varoista hänen puolustajalleen maksetut palkkio ja kulujen korvaus, kun törkeää veropetosta koskevat syytteet oli suureksi osaksi hylätty. Ratkaisussa on todettu, että edellä kohdassa 15 selostetun lain esitöissä kuvatun esimerkin kanssa asiallisesti rinnasteinen tilanne voi olla käsillä myös silloin, kun yhden syytteen tapauksessa syyte väitetystä vastaajan menettelystä hylätään niin olennaisilta osilta, että vastaajan syyksi luetaan selvästi vähäisempi ja lievemmin paheksuttava menettely kuin mistä syytteessä on ollut kysymys. Näin ollen myös tällaisissa tilanteissa voi tulla kysymykseen oikeudenkäynnistä rikosasioissa annetun lain 9 luvun 1 a §:stä ilmenevän periaatteen soveltaminen (kohta 9). Ratkaisussa on kuitenkin katsottu, ettei asiassa ollut sellaisia erityisiä syitä, joiden perusteella vastaajan velvollisuutta korvata valtiolle sen varoista maksettuja hänen puolustuksestaan johtuneita kustannuksia voitaisiin alentaa. Kun otettiin huomioon, että kysymyksessä oli ilmeisen suunnitelmallinen taloudellinen rikollisuus, vastaajan syyksi luetut teot eivät olleet selvästi vähäisempiä eivätkä lievemmin paheksuttavia kuin ne teot, joista häntä oli syytetty, vaikka vastaajan välttämien verojen määrän oli katsottu olleen syytteessä esitettyä huomattavasti vähäisempi ja vastaaja oli tuomittu kahden törkeän veropetoksen sijasta kahdesta veropetoksesta. Myöskään sillä perusteella, että syyte kirjanpitorikoksesta oli kokonaan hylätty, aihetta korvausvelvollisuudesta vapauttamiseen ei katsottu olevan. Oikeudenkäyntiaineiston perusteella voitiin arvioida puolustajan toimenpiteiden olleen kirjanpitorikosta koskeneen syytekohdan osalta muihin syytekohtiin verrattuna niin vähäiset, ettei toimenpiteillä ollut vaikutusta puolustajalle maksettuihin korvauksiin.</p>
        <p>
          <em>Arviointi tässä asiassa</em>
        </p>
        <p>18. Syyttäjä on vaatinut käräjäoikeudessa A:lle rangaistusta edellä kohdassa 1 kerrotuin tavoin syytekohdissa 1 ja 2 kahdesta ympäristön turmelemisesta. Käräjäoikeus on hylännyt toisen syytteen (syytekohta 1) ja siihen liittyneet asianomistajan vahingonkorvausvaatimukset ja syyttäjän menettämisseuraamusvaatimuksen kokonaan sekä vaatimuksen liiketoimintakieltoon määräämisestä. Käräjäoikeus on tuominnut A:n toisessa syytekohdassa (syytekohta 2) ympäristön turmelemisesta sakkorangaistukseen hyläten kuitenkin pääosan syyttäjän rangaistusvaatimuksesta tässäkin kohdassa. Hovioikeus on hylännyt vielä A:n syyksi käräjäoikeudessa luetusta menettelystä osan ja alentanut rangaistusta sekä vapauttanut A:n asianomistajalle tuomituista vahingonkorvauksista.</p>
        <p>19. Korkein oikeus toteaa, että oikeudenkäynnistä rikos-asioissa annetun lain 9 luvun 1 a §:n 2 momentista, säännöksen esitöistä sekä oikeuskäytännöstä ilmenevän pääsäännön mukaan vastaaja vastaa omista oikeudenkäyntikuluistaan silloin, kun osa syytteistä hyväksytään ja osa hylätään. Valtio voi joutua osaksi korvaamaan vastaajan kuluja vain erityisestä syystä, esimerkiksi silloin kun pääsyyte asiassa hylätään tai kun syyte hylätään niin olennaisilta osiltaan, että vastaajan syyksi luetaan selvästi vähäisempi ja lievemmin paheksuttava menettely, kuin mistä alkuperäisessä syytteessä on ollut kysymys. Harkinnassa voidaan myös ottaa huomioon, miten merkittävä osa oikeudenkäyntikuluista on aiheutunut puolustautumisesta syyksi luettuun menettelyyn verrattuna hylätyissä syytteissä kuvattuun menettelyyn.</p>
        <p>20. Tässä asiassa syyttäjän rangaistusvaatimuksen molemmat syytekohdat ovat koskeneet ympäristön turmelemista. Kokonaan hylätty syytekohta 1 on koskenut yli seitsemän vuotta jatkunutta lajittelemattoman ylijäämämaan ja jätteen ilman asianmukaista lupaa ja jätelain vastaisesti tapahtunutta viemistä syytteessä kerrotulle alueelle. Maa-aines ja jätteet oli kuljetettu alueelle ja haudattu suurelta osin maan alle. Niitä oli käytetty moottoriradan rakentamiseen. Toiminnan laajuus ja toimintatapa huomioon ottaen yhtiön oli väitetty pitäneen aluetta omana kaatopaikkanaan, ja menettelystä oli seurannut maaperän roskaantumista, sen laadun huononemista ja teko oli ollut omiaan aiheuttamaan ympäristön pilaantumista. Osin hylätty syytekohta 2 on puolestaan koskenut yli seitsemän vuotta jatkunutta öljytuotteiden ja -jätteiden huolimatonta käsittelyä ja varastointia sekä kaluston huoltamista ja pesemistä siten, että sekä yhtiön vuokraaman kiinteistön maaperään että viereisen kiinteistön avo-ojaan ja maaperään oli päässyt öljyä. Näistä menettelyistä oli seurannut molempien kiinteistöjen sekä avo-ojan maaperän likaantumista. Molempien tekojen osalta syyttäjä on vaatinut A:lle rangaistusta sekä tahallisuuden että törkeän huolimattomuuden perusteella.</p>
        <p>21. Molempien tekojen tekoaika on ollut pitkä ja ne ovat olleet muutoinkin vakavuudeltaan rinnastettavissa toisiinsa. Näin arvioituna kokonaan hylättyä syytekohtaa 1 ei voida pitää pääsyytteenä verrattuna osaksi syyksi luettuun syytekohtaan 2. A:n syyksi on kuitenkin alkuperäisestä neljä alakohtaa käsittäneestä syytekohdasta 2 luettu vain se, että hän oli törkeästä huolimattomuudesta laiminlyönyt huolehtia siitä, että öljytuotteita ja -jätteitä oli käsitelty ja varastoitu niin, ettei öljyä päässyt maaperään (2a). Siten siltä osin kuin A:lle on vaadittu syytekohdan 2 osalta rangaistusta kiinteistön pihalla huolletun ja pestyn kaluston seurauksena syntyneen likaisen veden aiheuttamasta maaperän pilaantumisesta (2b), ongelmajätteitä sisältäneiden jätteiden polttamisesta kiinteistöllä (2c) sekä öljyn pääsystä sade- ja salaojavesien mukana kunnalliseen sadevesijärjestelmään (2d), syyte on hylätty.</p>
        <p>22. Syyte on koskenut kahta vakavaa ympäristörikosta, ja asian käsittely on vaatinut laajaa asiakirja- ja henkilötodistelua. Pääkäsittely käräjäoikeudessa on kestänyt viisi päivää ja lisäksi on pidetty kaksi valmisteluistuntoa. Oikeudenkäyntiaineiston perusteella on pääteltävissä, että suurin osa pääkäsittelystä käräjäoikeudessa on liittynyt syytekohtaan 1, joka on myös vaatinut eniten henkilötodistelua. Valtaosa kirjallisesta todistelusta on puolestaan liittynyt syytekohtaan 2 ja koskenut erityisesti avo-ojan öljyyntymistä, jonka osalta syyte on hylätty. Lähes koko esitetty todistelu on ollut muiden kuin A:n nimeämää, eikä hän ole siten olennaisesti itse vaikuttanut oikeudenkäyntiaineiston laajuuteen tai käsittelyn kestoon ja sitä kautta oikeudenkäyntikulujen määrään.</p>
        <p>23. Korkein oikeus katsoo edellä mainituilla perusteilla, että A:n syyksi on luettu selvästi vähäisempi ja lievemmin paheksuttava menettely suhteessa siihen kokonaisuuteen, josta syyttäjä on hänelle alun perin rangaistusta vaatinut. A:n on katsottu syyllistyneen syyksi luettuun menettelyyn vain törkeästä huolimattomuudesta. Myös häneen kohdistetut vaatimukset menettämisseuraamuksesta ja liiketoimintakieltoon määräämisestä on hylätty. Lisäksi selvästi pääpaino asian käsittelystä ja esitetystä todistelusta alemmissa oikeusasteissa on liittynyt syytteen hylättyihin osiin ja syyksiluettuun syytteeseen voidaan arvioida kohdistuneen vain vähäisen osan oikeudenkäyntikuluista. Tältä osin asia eroaa esimerkiksi ratkaisusta KKO 2007:9, jossa sekä osakeyhtiön toiminnassa että henkilökohtaisessa verotuksessa tehty veropetos luettiin vastaajan syyksi, vaikka syyksilukeminen koski vain alle viidesosaa syytteiden mukaisesta vältettyjen verojen määrästä. Sen sijaan sillä seikalla, että myös asianomistajan vahingonkorvausvaatimukset on hylätty, ei voida katsoa olevan merkitystä arvioitaessa valtion oikeudenkäyntikulujen korvausvastuuta.</p>
        <p>24. Korkein oikeus toteaa johtopäätöksenään, että vaikka A:n syyksi luettua ympäristön turmelemista ei voida itsessään pitää erityisen vähäisenä tai lievänä rikoksena, on edellä mainitut seikat huomioon ottaen erityinen syy velvoittaa valtio korvaamaan osa A:n oikeudenkäyntikuluista käräjä- ja hovioikeudessa.</p>
        <p>
          <em>Kohtuullisten oikeudenkäyntikulujen määrä käräjä- ja hovioikeudessa</em>
        </p>
        <p>25. Oikeudenkäynnistä rikosasioissa annetun lain 9 luvun 1 a §:n 2 momentista ei ilmene, miten korvattava osa vastaajan oikeudenkäyntikuluista määräytyy. Pykälän 1 momentin mukaan valtio on velvollinen korvaamaan kohtuulliset oikeudenkäyntikulut silloin, kun syyte kokonaan hylätään. Korkein oikeus on ratkaisussaan KKO 2006:94 katsonut, että mainitun lainkohdan mukaisten kohtuullisten oikeudenkäyntikulujen määrää harkittaessa tuli soveltaa oikeudenkäymiskaaren 21 luvun periaatteita ja että lähtökohtana oli täyden korvauksen periaate. On luontevaa, että pykälän 2 momenttia tulkitaan vastaavalla tavalla. Arvioitavana on tällöin sekä se, mikä osuus vaadituista oikeudenkäyntikuluista asiassa on kohdistunut hylättyä syytettä koskeviin toimenpiteisiin, että se, onko vaatimuksen määrä kohtuullinen.</p>
        <p>26. Niin kuin edellä mainituista perusteluista ilmenee, syyksi luettuun syytteeseen voidaan arvioida kohdistuneen vain vähäisen osan oikeudenkäyntikuluista. A:n avustajan oikeudenkäyntikululaskusta ei ilmene eikä siitä voida päätellä, mikä tämä osuus on ja mikä siten olisi korvattavien kulujen osuus. Syyttäjä ei ole vastauksessaan ottanut kantaa korvattavaan osuuteen tai oikeudenkäyntikulujen määrään. Korkein oikeus katsoo, että avustajan laskun mukaiset toimenpiteet ja hänen käyttämänsä palkkion tuntiveloitus ovat olleet asian laatu ja laajuus sekä suoritetun työn määrä ja laatu huomioon ottaen kohtuullisia. Avustaja on valituksessaan Korkeimmassa oikeudessa ilmoittanut ne määrät, jotka A on vaatinut korvattaviksi, ja siten näkemyksensä siitä, mikä osuus kuluista on kohdistunut syytteen hylättyihin osiin. Kun asiassa ei ole esitetty perusteita poiketa edellä mainitusta avustajan näkemyksestä, jonka mukaan määräytyviä oikeudenkäyntikuluja voidaan myös pitää kohtuullisina, ja koska koko syytteeseen nähden vain vähäinen osa on luettu A:n syyksi, valtio on velvollinen suorittamaan A:lle korvaukseksi oikeudenkäyntikuluista käräjäoikeudessa 29 000 euroa ja hovioikeudessa 3 000 euroa.</p>
        <p>
          <em>Oikeudenkäyntikulut Korkeimmassa oikeudessa</em>
        </p>
        <p>27. A voittaa muutoksenhaun Korkeimmassa oikeudessa. Sen vuoksi valtio on velvollinen korvaamaan hänelle Korkeimmassa oikeudessa aiheutuneet oikeudenkäyntikulut. Vaadittua määrää on pidettävä kohtuullisena.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan siten, että valtio velvoitetaan korvaamaan A:lle oikeudenkäyntikuluista käräjäoikeudessa 29 000 euroa ja hovioikeudessa 3 000 euroa.</p>
        <p>Valtio velvoitetaan lisäksi korvaamaan A:lle oikeudenkäyntikuluista Korkeimmassa oikeudessa 744 euroa.</p>
        <p>Asian ovat ratkaisseet oikeusneuvokset Kari Kitunen, Hannu Rajalahti, Soile Poutiainen, Pekka Koponen (eri mieltä) ja Ari Kantor. Esittelijä Kaisa Klinga (mietintö).</p>
      </div>
      <div>
        <h3>Esittelijän mietintö ja eri mieltä olevan jäsenen lausunto</h3>
        <p><strong>Määräaikainen vanhempi oikeussihteeri Klinga:</strong> Esittelijän mietintö oli kohtien 1-25 ja 27 osalta Korkeimman oikeuden ratkaisun mukainen. Kohdan 25 jälkeen kohtuullisten oikeudenkäyntikulujen määrästä käräjä- ja hovioikeuden osalta Korkein oikeus lausunee seuraavan:</p>
        <p>A:n avustajan oikeudenkäyntikululaskusta ei ilmene, eikä siitä voida päätellä, mikä osuus oikeudenkäyntikuluista on kohdistunut hylättyihin syytteisiin. Tätä ei ole yksilöity myöskään A:n valituksessa Korkeimmalle oikeudelle. Syyttäjä ei ole vastauksessaan kiistäessään korvausvelvollisuuden perusteen ottanut kantaa korvattavien oikeudenkäyntikulujen määrään.</p>
        <p>Korkein oikeus katsonee, että A:n avustajan laskussaan käyttämä palkkion tuntiveloitus on ollut asian laatu ja laajuus, suoritetun työn määrä ja laatu sekä vastaavissa asioissa yleensä käytetty laskutus huomioon ottaen kohtuullinen. Hylätyistä syytteistä aiheutuneiden kohtuullisten oikeudenkäyntikulujen määrä on Korkeimman oikeuden arvioitava. Ottaen huomioon se, mitä edellä kohdassa 22 on lausuttu asian käsittelyn vaatimasta ajasta sekä oikeudenkäyntiaineistosta eri syytekohdissa Korkein oikeus harkinnee kohtuullisiksi oikeudenkäyntikuluiksi käräjäoikeuden osalta 24 000 euroa ja hovioikeuden osalta vaaditut 3 000 euroa.</p>
        <p><strong>Oikeusneuvos Koponen:</strong> Hyväksyn esittelijän mietinnön. Lisäksi lausun vielä seuraavaa.</p>
        <p>Kun vastaaja vaatii oikeudenkäynnistä rikosasioissa annetun lain 9 luvun 1 a §:n nojalla valtiolta korvausta hänelle aiheutuneista oikeudenkäyntikuluista, syyttäjän kannanotto mahdollisesti korvattavaksi tulevien oikeudenkäyntikulujen määrästä voi edistää tuomioistuimen edellytyksiä harkita kulujen määrää. Näin on erityisesti, mikäli tällainen kannanotto asiassa tarpeellisista ja kohtuullisista oikeudenkäyntikuluista on riittävästi yksilöity.</p>
        <p>Tuomioistuimen on kuitenkin aina itse arvioitava asiassa tarpeellisista toimenpiteistä aiheutuneiden kohtuullisten oikeudenkäyntikulujen määrä. Syyttäjä on tässä jutussa vastauksessaan kiistänyt valtion vastuun A:n oikeudenkäyntikuluista, mutta ei ole ottanut kantaa korvattavien kulujen määrään. Syyttäjän kannanotto ei ole rikosasiassa valtion korvausvelvollisuuden osalta millään tavoin tuomioistuinta sitova. Määrästä lausumatta jättäminen ei puolestaan poista riita-asioissakaan tuomioistuimen velvollisuutta arvioida kohtuullisten kulujen määrää. Edes riita-asioissa tuomioistuin ei voi perustaa oikeudenkäyntikuluja koskevaa ratkaisuaan siihen, ettei korvausvelvollinen ole nimenomaisesti kiistänyt vaatimusta (KKO 1997:26 ja Antti Jokela: Pääkäsittely, todistelu ja tuomio, Oikeudenkäynti III, 2. painos 2015, s. 445).</p>
        <p>A ei ole esittänyt valituksessaan perusteluja sille, miten korvattavaksi vaadittujen kulujen osuus kokonaiskuluista on muodostunut. Valituksesta ei siten ilmene mitään perusteita muun ohella sille, että korvattavaksi vaadittujen kulujen osuus A:lle aiheutuneista kuluista on käräjäoikeuden osalta selvästi korkeampi kuin hovioikeuden osalta. Korkeimman oikeuden ratkaisun perusteluissa ei myöskään ole perustetta tälle erolle korvattavaksi tuomituissa kuluissa. A:n avustajan oikeudenkäyntikululaskussa käräjäoikeudessa nimikkeellä "tutkittu asiakirjoja" ilman tarkempaa yksilöintiä ilmoitettu ajankäyttö on ollut yhteensä kaikkiaan 53 tuntia.</p>
        <p>Korkeimman oikeuden ratkaisu oikeudenkäyntikulujen määrästä ei voi tällaisissa olosuhteissa osaksikaan perustua siihen, että asiassa olisi tullut esittää perusteita poiketa A:n avustajan näkemyksestä, kun sanottu näkemys itsessään ei ole johdonmukainen eikä sillekään ole esitetty perusteluja. Tuomioistuimen on joka tapauksessa itse arvioitava, mikä on edellä mainitun lainkohdan tarkoittamien kohtuullisten oikeudenkäyntikulujen määrä.</p>
        <p>Näillä perusteilla katson, että valtio on velvoitettava korvaamaan A:lle kohtuulliseksi harkituista oikeudenkäyntikuluista esittelijän mietinnössä mainitut määrät.</p>
      </div>
    </div>
  </finlex:content>
</finlex:document>
