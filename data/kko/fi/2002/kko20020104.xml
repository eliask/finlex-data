<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20020104</dcterms:identifier>
  <finlex:ecliIdentifier>ECLI:FI:KKO:2002:104</finlex:ecliIdentifier>
  <dcterms:title>KKO:2002:104</dcterms:title>
  <dcterms:description>
    <p>
      <strong>Yrityssaneeraus</strong>
      <span>Saneerausohjelma</span>
      <span>Saneerausohjelman päättyminen</span>
    </p>
  </dcterms:description>
  <finlex:registerNumber>S2001/226</finlex:registerNumber>
  <dcterms:date pvm="20020305">2002-03-05</dcterms:date>
  <finlex:fileCopyNumber>3337</finlex:fileCopyNumber>
  <dcterms:issued pvm="20021212">2002-12-12</dcterms:issued>
  <dcterms:abstract>
    <p>Saneerausohjelman maksuohjelman mukaan viimeinen suoritus erääntyi 31.12.2005. Velallisella oli saneerausohjelman mukaan kuitenkin oikeus irtisanoa saneerausvelat maksettavaksi puolivuosittain 30.6. tai 31.12. Velallinen oli täyttänyt saneerausohjelman mukaisen maksuvelvoitteensa 30.6.1999. Saneerausohjelma oli näin ollen tuolloin päättynyt.</p>
  </dcterms:abstract>
  <dcterms:tableOfContents>
    <a href="20020104aloa0">ASIAN KÄSITTELY ALEMMISSA OIKEUKSISSA</a>
    <a href="20020104mhaku0">MUUTOKSENHAKU KORKEIMMASSA OIKEUDESSA</a>
    <a href="20020104yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s20020104.kko">
    <div>
      <h2 id="20020104aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Oy Tanacorp Ltd:lle vahvistettu saneerausohjelma</h3>
        <p>Jyväskylän käräjäoikeus vahvisti 16.8.1996 selvittäjän ehdotuksen Oy Tanacorp Ltd:n (jäljempänä Tanacorp) saneerausohjelmaksi. Ohjelman mukaan vakuudettomien velkojen, joiden määrä oli 11 544 360 markkaa, pääomaa alennettiin 80 prosentilla. Velkojen pääoman leikkauksen jälkeen velallisen saneerausvelat olivat yhteensä 6 560 271,90 markkaa. Saneerausohjelman maksuohjelma oli kymmenen vuoden pituinen niin, että viimeiset suoritukset erääntyivät 31.12.2005. Saneerausohjelmassa oli kuitenkin määräys, jonka mukaan velallinen saattoi halutessaan irtisanoa kaikki saneerausvelat maksettavaksi vuosittain 30.6. tai 31.12.</p>
      </div>
      <div>
        <h3>Tanacorpin hakemus Jyväskylän käräjäoikeudessa</h3>
        <p>Tanacorp pyysi vahvistettavaksi, että se oli 30.6.1999 suorittanut kaikki saneerausohjelmasta johtuvat velvoitteet ja että saneerausohjelma oli päättynyt.</p>
        <p>Tanacorpin 121 velkojasta Vakuutusosakeyhtiö Garantia, Tana Sanitary Landfill Machines B.V. ja Matti S vastustivat saneerausohjelman päättämistä. Nämä velkojat katsoivat ohjelman ennenaikaisen päättämisen huonontavan velkojien asemaa, koska alkuperäisen maksuohjelman mukaan ohjelman piti päättyä vasta vuoden 2005 lopussa, ja muun muassa heidän oikeutensa lisäsuoritukseen tuli arvioida koko tältä ajanjaksolta. Lisäksi jos yhtiö joutuisi konkurssiin ennen alkuperäisen maksuohjelman päättymistä velkojien saatavat otettaisiin yrityksen saneerauksesta annetun lain (yrityssaneerauslaki) 66 §:n perusteella huomioon alkuperäisen määräisinä. Ohjelman päättymisen jälkeen velkojat menettäisivät leikatuilta osin saatavansa lopullisesti.</p>
      </div>
      <div>
        <h3>Käräjäoikeuden päätös 20.9.2000</h3>
        <p>Käräjäoikeus katsoi, ettei se voinut mainittujen velkojien vastustuksen vuoksi vahvistaa saneerausohjelmaa päättyneeksi. Käräjäoikeus kuitenkin vahvisti Tanacorpin tehneen kaikki ohjelmassa määrätyt maksusuoritukset.</p>
        <p>Asian ovat ratkaisseet käräjätuomarit Ilkka Ruopuro ja Päivi Penttinen sekä notaari Säde Pirinen.</p>
      </div>
      <div>
        <h3>Vaasan hovioikeuden päätös 18.12.2000</h3>
        <p>Hovioikeus totesi, että saneerausohjelmassa oli kaksi vaihtoehtoista maksuaikataulua, joista toisessa viimeiset maksuerät erääntyivät 31.5.2005 ja toisessa velallinen saattoi irtisanoa saneerausvelat maksettavaksi määrättyinä päivinä. Myös jälkimmäisessä tilanteessa lähtökohtana oli hovioikeuden mukaan pidettävä sitä, että saneerausohjelma päättyi, kun saneerausvelat suoritettiin pois ja muut ohjelmassa mahdollisesti määrätyt velvoitteet suoritettiin. Tarkoituksena ei voinut olla, että saneerausohjelma pysyi voimassa vuoden 2005 loppuun asti, jos kaikki sen mukaiset velvoitteet oli suoritettu loppuun jo 30.6.1999.</p>
        <p>Hovioikeus katsoi lausumillaan perusteilla, että Tanacorp oli täyttänyt sille saneerausohjelmassa määrätyt maksuvelvoitteet, eikä sille ollut muita velvoitteita määrätty. Saneerausohjelma oli siten katsottava päättyneeksi ohjelmaan sisältyneen vaihtoehtoisen maksuehdon perusteella 30.6.1999.</p>
        <p>Hovioikeus vahvisti, että Tanacorpin saneerausohjelma oli päättynyt 30.6.1999.</p>
        <p>Asian ovat ratkaisseet hovioikeuden jäsenet Johan Eklund, Mikko Pentti ja Pirjo Latvala. Esittelijä Pirkko Loukusa.</p>
      </div>
    </div>
    <div>
      <h2 id="20020104mhaku0">MUUTOKSENHAKU KORKEIMMASSA OIKEUDESSA</h2>
      <p>Vakuutusosakeyhtiö Garantialle, Tana Sanitary Landfill Machines B.V.:lle ja Matti S:lle myönnettiin valituslupa. Valituksissaan mainitut velkojat vaativat hovioikeuden päätöksen kumoamista.</p>
      <p>Tanacorp vaati vastauksessaan valitusten hylkäämistä.</p>
    </div>
    <div>
      <h2 id="20020104yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Tanacorp on saneerausohjelman maksuvelvoitteiden täyttämiseksi sopinut eräiden velkojien kanssa saneerausohjelman mukaisten velkojen järjestämisestä ja maksanut 30.6.1999 muut saneerausohjelmassa määrätyt velat.</p>
        <p>Niin kuin hovioikeus on todennut, Tanacorpin saneerausohjelmassa on ollut kaksi keskenään vaihtoehtoista maksuohjelmaa. Tanacorp on voinut maksaa velat joko ohjelmassa vahvistetun maksuaikataulun mukaan, jolloin viimeiset maksuerät olisivat erääntyneet 31.12.2005, tai vaihtoehtoisesti irtisanoa saneerausvelat maksettavaksi puolivuosittain 30.6. tai 31.12. Maksamalla saneerausvelat 30.6.1999 Tanacorp on käyttänyt sille saneerausohjelman mukaan kuulunutta valintaoikeutta ja saneerausvelat on siten maksettu saneerausohjelman ehtojen mukaisesti.</p>
        <p>Tanacorp on kerrotuin tavoin 30.6.1999 täyttänyt sille saneerausohjelmassa asetetut maksuvelvoitteet, ja saneerausohjelma on näin ollen päättynyt.</p>
      </div>
      <div>
        <h3>Päätöslauselma</h3>
        <p>Hovioikeuden päätöstä saneerausohjelman päättymisestä ei muuteta.</p>
        <p>Asian ovat ratkaisseet oikeusneuvokset Anja Tulenheimo-Takki, Kari Raulos, Kari Kitunen, Mikko Könkkölä ja Juha Häyhä. Esittelijä Pasi Kumpula.</p>
      </div>
    </div>
  </finlex:content>
</finlex:document>
