<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20020103</dcterms:identifier>
  <finlex:ecliIdentifier>ECLI:FI:KKO:2002:103</finlex:ecliIdentifier>
  <dcterms:title>KKO:2002:103</dcterms:title>
  <dcterms:description>
    <p>
      <strong>Laillinen este</strong>
    </p>
  </dcterms:description>
  <finlex:registerNumber>R2001/978</finlex:registerNumber>
  <dcterms:date pvm="20020924">2002-09-24</dcterms:date>
  <finlex:fileCopyNumber>3280</finlex:fileCopyNumber>
  <dcterms:issued pvm="20021209">2002-12-09</dcterms:issued>
  <dcterms:abstract>
    <p>Isän mukanaolo synnytyksessä hyväksyttiin lailliseksi esteeksi poissaoloon oikeudesta.</p>
  </dcterms:abstract>
  <p>OK 12 luku 28 §</p>
  <dcterms:tableOfContents>
    <a href="20020103aloa0">ASIAN KÄSITTELY ALEMMISSA OIKEUKSISSA</a>
    <a href="20020103mhaku0">MUUTOKSENHAKU KORKEIMMASSA OIKEUDESSA</a>
    <a href="20020103yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s20020103.kko">
    <div>
      <h2 id="20020103aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Itä-Suomen hovioikeuden päätös 26.9.2001</h3>
        <p>A oli hänelle 7.5.2001 tiedoksi annetulla kutsulla velvoitettu saapumaan 26.9.2001 hovioikeudessa hänen valitustaan koskevassa asiassa toimitettavaan pääkäsittelyyn henkilökohtaisesti uhalla, että valitus jätetään sillensä, jos A jäi ilman laillista estettä saapumatta pääkäsittelyyn.</p>
        <p>A oli noin puoli tuntia ennen pääkäsittelyn alkamista ilmoittanut hovioikeuteen, ettei hän voinut saapua pääkäsittelyyn, koska hän joutui kuljettamaan puolisonsa sairaalaan heidän yhteisen lapsensa synnyttämistä varten, ja ettei hän sen jälkeenkään voinut samana päivänä saapua hovioikeuteen, koska hän halusi olla mukana synnytyksessä.</p>
        <p>Hovioikeus piti mahdollisena, että puolison sairaalaan vieminen saattoi muodostaa laillisen esteen pääkäsittelystä pois jäämiselle, mutta katsoi, ettei isän mukana olemista synnytystapahtumassa ollut pidettävä laillisena esteenä. Sen vuoksi hovioikeus jätti A:n valituksen tutkimatta.</p>
        <p>Asian ovat ratkaisseet hovioikeuden jäsenet Voutilainen, Eestilä ja Randelin. Esittelijä Kirsi-Marja Kultala.</p>
      </div>
    </div>
    <div>
      <h2 id="20020103mhaku0">MUUTOKSENHAKU KORKEIMMASSA OIKEUDESSA</h2>
      <p>A:lle myönnettiin valituslupa. Valituksessaan A vaati, että hovioikeuden päätös kumotaan ja asia palautetaan hovioikeuteen pääkäsittelyn toimittamista varten. A katsoi, että hänellä oli ollut laillinen este poissaololleen valitusasiansa pääkäsittelystä hovioikeudessa.</p>
      <p>Virallinen syyttäjä on antanut häneltä pyydetyn vastauksen. Vastauksessaan syyttäjä katsoi, että A:n valitus tulisi hyväksyä. B ei ole käyttänyt hyväkseen tilaisuutta lausua A:n valituksesta.</p>
    </div>
    <div>
      <h2 id="20020103yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>A, joka ei ollut noudattanut hänelle annettua määräystä saapua hovioikeuden pääkäsittelyyn henkilökohtaisesti, oli noin puoli tuntia ennen pääkäsittelyn alkamista ilmoittanut hovioikeudelle, ettei hän voinut saapua pääkäsittelyyn, koska hän joutui viemään puolisonsa sairaalaan heidän lapsensa synnyttämistä varten. Hän halusi myös olla mukana synnytyksessä, minkä vuoksi hän ei heti puolisonsa sairaalaan viemisen jälkeenkään voinut saapua oikeuteen.</p>
        <p>A on toimittanut Korkeimmalle oikeudelle selvityksen siitä, että hän oli saapunut puolisonsa kanssa sairaalan synnytysosastolle 26.9.2001 kello 13.35 ja että hän oli ollut läsnä synnytyksessä, joka oli päättynyt vasta seuraavana päivänä.</p>
        <p>Oikeudenkäymiskaaren 12 luvun 28 §:n 1 momentin mukaan laillinen este on sillä, joka sairauden tai yleisen liikenteen keskeytymisen vuoksi on estynyt noudattamasta kehotusta saapua tuomioistuimeen. Jos ilmoitetaan tai muutoin tiedetään muu este, tuomioistuimen asiana on tutkia, voidaanko este hyväksyä lailliseksi. Korkeimmassa oikeudessa on kysymys siis siitä, onko A:n ilmoittama syy ollut laillinen este hovioikeuden istuntoon saapumiselle.</p>
        <p>Isällä on halutessaan oikeus osallistua synnytykseen ja isän mukanaolosta on tullut yleisesti noudatettu käytäntö, joka on otettu huomioon muun muassa synnytysvalmennuksessa, synnytysosastojen hoitojärjestelyissä ja laitosten tilasuunnittelussa. Isän osallistumisella synnytykseen on merkitystä sekä äidille että isälle itselleen ja se on myös omiaan vahvistamaan perheyhteyttä. Korkein oikeus pitääkin isän mukanaoloa synnytyksessä yksilön ja yhteiskunnan kannalta niin tärkeänä, että on perusteltua hyväksyä se oikeudenkäymiskaaren 12 luvun 28 §:n 1 momentissa tarkoitetuksi lailliseksi esteeksi.</p>
        <p>Ottaen huomioon, ettei synnytyksen ajankohta ole täsmällisesti ennakoitavissa, asiaa ei ole syytä arvioida toisin silläkään perusteella, että A on ilmoittanut esteestään vasta noin puoli tuntia ennen pääkäsittelyn alkamista.</p>
      </div>
      <div>
        <h3>Päätöslauselma</h3>
        <p>Hovioikeuden päätös kumotaan. Asia palautetaan hovioikeuteen, jonka tulee huomioon ottaen palautuksen syy, ottaa se ilmoituksetta uudelleen käsiteltäväkseen.</p>
        <p>Asian ovat ratkaisseet oikeusneuvokset Anja Tulenheimo-Takki, Mikael Krogerus, Markku Arponen, Gustav Bygglin ja Mikko Könkkölä. Esittelijä Maija Kunnas.</p>
      </div>
    </div>
  </finlex:content>
</finlex:document>
