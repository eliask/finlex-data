<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900011</dcterms:identifier>
  <finlex:ecliIdentifier>ECLI:FI:KKO:1990:11</finlex:ecliIdentifier>
  <dcterms:title>KKO:1990:11</dcterms:title>
  <dcterms:description>
    <p>
      <strong>Oikeuspaikka</strong>
    </p>
  </dcterms:description>
  <finlex:registerNumber>S89/196</finlex:registerNumber>
  <dcterms:date pvm="19890605">1989-06-05</dcterms:date>
  <finlex:fileCopyNumber>67</finlex:fileCopyNumber>
  <dcterms:issued pvm="19900119">1990-01-19</dcterms:issued>
  <dcterms:abstract>
    <p>A oli ostanut kaivinkoneen Vantaalta olevan yhtiön B Oulun myyntikonttorista osamaksukauppasopimuksella, josta johtuvat riitaisuudet sopimuksen ehtojen mukaan ratkaistiin Helsingin raastuvanoikeudessa, myyjän kotipaikan alioikeudessa tai myyjän määräämässä alioikeudessa. Oulun raastuvanoikeudessa nostamassaan kanteessa A oli vaatinut vahingonkorvausta B:ltä sen vuoksi, ettei tämä ollut noudattanut osamaksukaupan purkamisen yhteydessä mainitussa konttorissa tehdyksi väittämäänsä kaivinkoneen edelleen markkinoimista ja kauppahinnan tilittämistä koskevaa suullista sopimusta. Oikeudenkäymiskaaren 10 luvun 1 §:n 2 momentin perusteella kanne voitiin tutkia Oulun raastuvanoikeudessa.</p>
    <p>Vrt. <a href="http://www.finlex.fi/fi/oikeus/kko/kko/1982/19820196">KKO:1982-II-196</a></p>
  </dcterms:abstract>
  <p>OK 10 luku 1 § 2 mom</p>
  <dcterms:tableOfContents>
    <a href="19900011aloa0">ASIAN AIKAISEMPI KÄSITTELY</a>
    <a href="19900011mhaku0">MUUTOKSENHAKU KORKEIMMASSA OIKEUDESSA</a>
    <a href="19900011yloa0">KORKEIMMAN OIKEUDEN RATKAISU 19.1.1990</a>
  </dcterms:tableOfContents>
  <finlex:content id="s19900011.kko">
    <div>
      <h2 id="19900011aloa0">ASIAN AIKAISEMPI KÄSITTELY</h2>
      <div>
        <h3>Kanne Oulun raastuvanoikeudessa</h3>
        <p>Lasse Jukka Allan Alanärä on Korpivaara Oy:lle ja Jorma Olavi Ahvoselle 14.10.1987 tiedoksi toimituttamansa haasteen nojalla raastuvanoikeudessa kertonut, että hän oli 18.11.1975 ostanut yhtiön Oulun myymälästä hydraulisen Q &amp; K RH 9 LC 600 merkkisen kaivinkoneen osamaksusopimuksella 445.000 markan hinnasta. Kone oli toimitettu sopimuksen vastaisessa varustuksessa, minkä vuoksi Alanärä oli pyrkinyt saamaan kaupan puretuksi toimittamalla koneen syyskuussa 1976 takaisin myyjälle Oulun toimipaikkaan. Myyjä ei ollut ryhtynyt purun edellyttämiin toimiin. Oulussa 2-3.11.1977 käydyissä neuvotteluissa Alanärä oli sopinut myyjän edustajien markkinointipäällikkö Ahvosen ja luottopäällikkö Pentti Saarisen kanssa, että kauppa ja tehty osamaksusopimus purettiin ja että yhtiö markkinoi koneen Alanärän lukuun edelleen sekä hyvitti tästä saatavalla kauppahinnalla osamaksukaupassa syntyneen Alanärän velan yhtiölle ja tilitti Alanärälle mahdollisen ylijäämän. Koska Ahvonen ja Saarinen olivat joutuneet asiassa vaikeuksiin yhtiön johdon kanssa, he olivat pyytäneet Alanärän nimeä laatimaansa sopimukseen, jonka sisältö oli poikennut Alanärän sekä Ahvosen ja Saarisen tekemästä edellä selostetusta sopimuksesta. Kun Ahvonen ja Saarinen olivat vakuuttaneet, että sopimusta tarvittiin vain muodon vuoksi eikä sitä tultaisi käyttämään, Alanärä oli allekirjoittanut sen. Samoin perustein Ahvonen ja Saarinen olivat houkutelleet Alanärän kirjoittamaan vaimonsa nimen osamaksusopimuksen ehtojen täyttämistä koskevaan takaussitoumukseen. Nimenomaan Ahvonen oli esiintynyt neuvotteluissa yhtiön edustajana, ja Alanärä oli ymmärtänyt, että Saarinen oli saanut asiassa yhtiön johdolta moitteita ilmeisesti laiminlyötyään Alanärän aikaisemmin pyytämän tilityksen toimituttamisen. Yhtiö ei ollut noudattanut sopimusta, vaan ulosmittautettuaan ensin Alanärän omaisuuden ja saatettuaan tämän vaimonkin omaisuuden myymis- ja hukkaamiskieltoon, yhtiö oli hakenut Alanärän 19.9.1978 konkurssiin. Kun Alanärän luottokelpoisuus oli saatettu epäselväksi, hän ei ollut pystynyt estämään omaisuutensa luovuttamista konkurssiin. Alanärän harjoittaman maansiirto- ja puutavarankuljetusliikkeen omaisuuden arvo oli tuolloin ollut vakuutusyhtiönkin tekemän selvityksen perusteella ainakin 3.000.000 markkaa ja siihen kohdistuneet velat noin 1.000.000 markkaa. Yhtiön toiminnan seurauksena Alanärälle oli aiheutunut ainakin 2.500.000 markan vahingot, minkä lisäksi Alanärän silloinen vaimo oli menettänyt noin 280 hehtaarin suuruisen tilan, jonka metsien arvoksi oli laskettu 447.000 markkaa.</p>
        <p>Sen vuoksi ja kun yhtiö oli hakenut Alanärän omaisuuden konkurssiin olosuhteissa, joissa hakemusta oli pidettävä hyvän kauppatavan ja kauppaoikeuden periaatteiden vastaisena, ja kun yhtiö oli rikkonut edellä selostetun 3.11.1977 tehdyn sopimuksen hakemalla konkurssia ennen sovitun määräajan päättymistä, Alanärä on vaatinut, että yhtiö ja Ahvonen velvoitetaan yhteisvastuullisesti korvaamaan hänen kärsimänsä 2.500.000 markan vahingot laillisine korkoineen. Vielä hän on vaatinut oikeudenkäyntikulujensa korvaamista 16 prosentin korkoineen.</p>
      </div>
      <div>
        <h3>Oikeudenkäyntiväite</h3>
        <p>Yhtiö ja Ahvonen ovat kanteesta kuultuina ennen pääasiaan vastaamista väittäneet, ettei Oulun raastuvanoikeus ollut toimivaltainen käsittelemään asiaa, koska osamaksusopimuksesta johtuvat riitaisuudet tuli sen ehtojen mukaan ratkaista Helsingin raastuvanoikeudessa, myyjän kotipaikan alioikeudessa tai myyjän eli Korpivaara Oy:n määräämässä muussa alioikeudessa. Lisäksi kanteessa väitetyt vahingot eivät olleet ilmenneet tai syntyneet Oulussa.</p>
      </div>
      <div>
        <h3>Raastuvanoikeuden päätös 12.11.1987</h3>
        <p>Raastuvanoikeus on lausunut, että yhtiön ja Ahvosen kotipaikat olivat Vantaalla ja että kanteessa tarkoitettu Alanärän silloinen liiketoiminta oli tapahtunut Simon kunnassa. Koska myöskään kanteessa väitetyt vahingot eivät olleet syntyneet eivätkä ilmenneet Oulun kaupungissa, raastuvanoikeus on katsonut, ettei se ollut toimivaltainen kannetta käsittelemään. Tämän vuoksi raastuvanoikeus on jättänyt kanteen tutkimatta. Alanärä on velvoitettu korvaamaan yhtiön ja Ahvosen yhteiset oikeudenkäyntikulut 15.000 markalla 16 prosentin korkoineen 12.11.1987 lukien.</p>
      </div>
      <div>
        <h3>Vaatimukset Rovaniemen hovioikeudessa</h3>
        <p>Alanärä on saattanut asian hovioikeuden tutkittavaksi vaatien, että raastuvanoikeuden päätös kumotaan ja että juttu palautetaan raastuvanoikeuteen asianmukaista käsittelyä varten. Toissijaisesti Alanärä on vaatinut, että hänen yhtiölle ja Ahvoselle maksettavakseen tuomittuja oikeudenkäyntikuluja ainakin alennetaan. Lisäksi hän on vaatinut hovioikeuskulujensa korvaamista.</p>
      </div>
      <div>
        <h3>Hovioikeuden päätös 7.12.1988</h3>
        <p>Hovioikeus on lausunut, että yhtiö ja Ahvonen olivat raastuvanoikeudessa ennen pääasiaan vastaamista väittäneet, ettei Oulun raastuvanoikeus ollut toimivaltainen käsittelemään juttua.</p>
        <p>Alanärä oli perustanut kanteensa siihen, että yhtiö oli kanteessa tarkoitetun marraskuussa 1977 tehdyn sopimuksen rikkoen hakenut hänet konkurssiin, mistä hänelle oli aiheutunut vahinkoa. Sanotunlaista kannetta tuli säännönmukaisesti ajaa vastaajan kotipaikan yleisessä alioikeudessa. Yhtiön ja Ahvosen kotipaikat olivat Vantaalla. Jutussa ei ollut esitetty selvitystä siitä, että asianosaiset olisivat sopineet jutun käsittelemisestä Oulun raastuvanoikeudessa eikä jutussa ollut esitetty muitakaan seikkoja, joiden perusteella asia olisi voitu käsitellä Oulun raastuvanoikeudessa.</p>
        <p>Raastuvanoikeuden päätöstä on muutettu ainoastaan siten, että Alanärän yhtiölle ja Ahvoselle maksettavaksi määrätty korvaus oikeudenkäyntikuluista on alennettu hovioikeuden kohtuullisiksi harkitsemiksi 7.000 markaksi raastuvanoikeuden tuomitsemine korkoineen. Oikeudenkäymiskaaren 21 luvun 4 §:n 1 momentista ilmenevän kuittausperiaatteen mukaisesti Alanärä ei ole saanut korvausta oikeudenkäyntikuluistaan hovioikeudessa.</p>
      </div>
    </div>
    <div>
      <h2 id="19900011mhaku0">MUUTOKSENHAKU KORKEIMMASSA OIKEUDESSA</h2>
      <p>Alanärälle on myönnetty valituslupa 21.3.1989. Yhtiö ja Ahvonen yhdessä ovat antaneet pyydetyt vastaukset muutoksenhakemukseen. Alanärä on valitusajan jälkeen toimittanut Korkeimpaan oikeuteen erään lisäselvityksen.</p>
      <p>Alanärä on vaatinut, että hovioikeuden ja raastuvanoikeuden päätökset kumotaan ja asia palautetaan Oulun raastuvanoikeuden tutkittavaksi. Vielä hän on vaatinut oikeudenkäyntikulujensa korvaamista. Yhtiö ja Ahvonen ovat vaatineet valituksen hylkäämistä ja vastauskulujensa korvaamista.</p>
    </div>
    <div>
      <h2 id="19900011yloa0">KORKEIMMAN OIKEUDEN RATKAISU 19.1.1990</h2>
      <div>
        <h3>Perustelut</h3>
        <p>Alanärän raastuvanoikeudessa kehittelemän kanteen mukaan hänen ja Korpivaara Oy:n välillä 18.11.1975 tehty kaivinkoneen osamaksukauppa oli osapuolten välillä yhtiön Oulun myyntikonttorissa 2-3.11.1977 käydyissä neuvotteluissa purettu. Alanärän mukaan oli samalla sovittu, että Korpivaara Oy markkinoi kaivinkoneen Alanärän lukuun edelleen sekä hyvittää siitä saatavalla kauppahinnalla Alanärän osamaksukaupassa yhtiölle syntyneen velan ja tilittää mahdollisen ylijäämän Alanärälle. Alanärä on väittänyt, ettei Korpivaara Oy menetellyt mainitun sopimuksen mukaisesti ja aiheutti siten Alanärälle hänen kanteessa korvattavaksi vaatimansa vahingon. Alanärän kanne ei siten perustu hänen puretuksi väittämäänsä osamaksusopimukseen vaan väitettyyn kaivinkoneen edelleen markkinointia ynnä muuta koskevaan sopimukseen. Näin ollen osamaksukauppaa koskevaan sopimukseen sisältyvä oikeuspaikkalauseke ei ulotu tähän juttuun. Sen vuoksi ja kun kanteen perustana olevat väitetyt sitoumukset olennaisilta osiltaan välittömästi liittyvät yhtiön tuolloisen Oulun myyntikonttorin toimintaan, Alanärällä on oikeudenkäymiskaaren 10 luvun 1 §:n 2 momentin nojalla oikeus ajaa kannettaan yhtiötä vastaan Oulun raastuvanoikeudessa. Koska Ahvonen on yhtiön kanssa osallinen samassa riita-asiassa ja siitä ei voida saada tarkoin selvää, ellei hän ole yhtäaikaa samassa paikassa vastaamassa, myös hän on oikeudenkäymiskaaren 10 luvun 7 §:n 1 momentin nojalla velvollinen vastaamaan Oulun raastuvanoikeudessa.</p>
      </div>
      <div>
        <h3>Päätöslauselma</h3>
        <p>Alanärän Korkeimpaan oikeuteen valitusajan jälkeen toimittama lisäselvitys jätetään oikeudenkäymiskaaren 30 luvun 18 §:n nojalla huomiotta, koska sen huomioon ottamiseen ei ole erityistä syytä.</p>
        <p>Hovioikeuden ja raastuvanoikeuden päätökset kumotaan. Juttu palautetaan Oulun raastuvanoikeuteen, jonka tulee ottaa se ilmoituksesta käsiteltäväkseen ja jutun ratkaistessaan myös lausua Alanärällä Korkeimmassa oikeudessa olleista oikeudenkäyntikuluista. Alanärän tulee 3 kuukaudessa Korkeimman oikeuden päätöksen antamisesta ilmoittaa juttu raastuvanoikeuden käsiteltäväksi uhalla, että hovioikeuden päätös muutoin jää pysyväksi. Hovioikeuden päätös jää pysyväksi myös, jos Alanärä jää pois jutun käsittelytilaisuudesta raastuvanoikeudessa.</p>
        <div>
          <p>Ratkaisuun osallistuneet: oikeusneuvokset Ailio, Takala, Nikkrinen, Nybergh ja Paasikoski</p>
        </div>
      </div>
    </div>
  </finlex:content>
</finlex:document>
