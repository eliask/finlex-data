<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900132</dcterms:identifier>
  <finlex:ecliIdentifier>ECLI:FI:KKO:1990:132</finlex:ecliIdentifier>
  <dcterms:title>KKO:1990:132</dcterms:title>
  <dcterms:description>
    <p>
      <strong>Vahingonkorvaus</strong>
      <span>Julkisyhteisön korvausvastuu</span>
      <span>Syy-yhteys</span>
    </p>
  </dcterms:description>
  <finlex:registerNumber>S89/632</finlex:registerNumber>
  <dcterms:date pvm="19890921">1989-09-21</dcterms:date>
  <finlex:fileCopyNumber>2913</finlex:fileCopyNumber>
  <dcterms:issued pvm="19901016">1990-10-16</dcterms:issued>
  <dcterms:abstract>
    <p>Kysymys valtion vahingonkorvausvastuusta, kun piiritullikamari oli virheellisesti evännyt maahantuodun auton ostajan pyynnön saada auton rekisteröimistä varten virallisesti oikeaksi todistettu jäljennös tullauspäätöksestä, ja ostajan väitetyn vahingon syy-yhteydestä piiritullikamarin virheelliseen päätökseen.</p>
  </dcterms:abstract>
  <dcterms:tableOfContents>
    <a href="19900132aloa0">ASIAN KÄSITTELY ALEMMISSA OIKEUKSISSA</a>
    <a href="19900132mhaku0">MUUTOKSENHAKU KORKEIMMASSA OIKEUDESSA</a>
    <a href="19900132yloa0">KORKEIMMAN OIKEUDEN RATKAISU 16.10.1990</a>
  </dcterms:tableOfContents>
  <finlex:content id="s19900132.kko">
    <div>
      <h2 id="19900132aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Karauksen kanne Porin raastuvanoikeudessa</h3>
        <p>Altti Karaus on valtiolle 22.5.1987 toimitetun haasteen nojalla raastuvanoikeudessa lausunut, että hän oli 4.7.1983 ostanut Tampereelta olevalta Lehti ja Vaunu Oy:ltä Mercedes-Benz 300 TD merkkisen henkilöauton valmistenumero WDB 123190-10-027592. Karaus oli maksanut kauppahinnan käteisellä saatuaan auton hallintaansa. Hän oli antanut Porin poliisilaitokselle rekisteröintiasiakirjat rekisteröintiä varten 15.8.1983 ja saanut silloin 15.11.1986 saakka voimassa olleen väliaikaistodistuksen. Autorekisterikeskus ei kuitenkaan ollut hyväksynyt auton rekisteröintiä tullauspäätöksen puuttumisen vuoksi. Tämän johdosta Porin poliisimestari oli 26.10.1983 peruuttanut auton väliaikaistodistuksen ja määrännyt tunnuskilvet palautettaviksi. Kilvet oli palautettu samana päivänä.</p>
        <p>Karaus oli saadakseen auton rekisteröidyksi pyytänyt Turun piiritullikamarilta virallisesti oikeaksi todistettua jäljennöstä autoa koskevasta tuontitavaran tullausilmoituksesta. Auton huolitsijan Turusta olevan Satamapalvelu Oy:n vaatimuksesta piiritullikamari oli 25.11.1983 kieltäytynyt antamasta pyydettyä jäljennöstä siihen liittyvine asiakirjoineen. Piiritullikamarin päätöksen johdosta auton rekisteröiminen oli estynyt ja se oli ollut mahdollista ainoastaan Satamapalvelu Oy:n sanelemilla ehdoilla, mikä oli tarkoittanut lähinnä tullilaskusta huolehtimista. Karauksen oli täytynyt tämän vuoksi ottaa pankista 42.000 markan vekseli, jonka diskontatun pääoman 40.284,55 markkaa hän oli suorittanut Satamapalvelu Oy:lle ja sittemmin joutunut korvaamaan vekselin myöntäjälle Satakunnan Säästöpankille. Pääoman ohella Karaus oli vekselin ja sen uudistusvekselien osalta joutunut suorittamaan aiheettomina korvauksina pääoman lisäksi korkoina 25.2.1985 ja 24.3.1987 väliseltä ajalta 4.302,55 markkaa. Tullausasiakirjojen lunastaminen Satamapalvelu Oy:ltä oli siten tullut maksamaan Karaukselle 46.302,55 markkaa. Lisäksi Karauksen oli maksettava vekselin jäännöspääoman korko ja provisioita 119,33 markkaa.</p>
        <p>Karauksen toimenpiteitten johdosta Satamapalvelu Oy oli luovuttanut auton alkuperäistullausasiakirjat hänelle ja Karaus oli saanut autonsa rekisteriotteen autorekisterikeskukseen toimitettujen selvitysten perusteella 3.2.1984.</p>
        <p>Karaus oli tehnyt Turun piiritullikamarin edellä mainitusta päätöksestä valituksen ja kantelun tullihallitukselle. Tullihallitus oli päätöksellään 12.4.1984 antanut piiritullikamarille kirjallisen huomautuksen, koska tämän ei olisi tullut evätä esitettyä pyyntöä saada virallisesti oikeaksi todistettu jäljennös tullausilmoituksesta. Tullihallitus ei ollut ryhtynyt asiassa muihin toimenpiteisiin, vaan oli jättänyt 9.4.1984 antamallaan päätöksellä Karauksen valituksen oikeussuojan puutteen vuoksi tutkimatta.</p>
        <p>Korkein hallinto-oikeus oli Karauksen valituksesta päätöksellään 13.11.1984 tutkinut asian ja kumonnut sekä piiritullikamarin että tullihallituksen päätöksen. Tullihallitus oli jo Korkeimmalle hallinto-oikeudelle antamassaan vastineessa todennut, että tullilaitoksen kannanotolla asiakirjojen luovuttamisesta oli voinut olla merkitystä huolitsijan, maahantuojan ja jälleenostajan välisissä yksityisoikeudellisissa suhteissa, ja ilmoittanut selvänä kantanaan, ettei piiritullikamarilla ollut ollut oikeutta evätä Karauksen pyyntöä saada tullausasiakirjat haltuunsa.</p>
        <p>Koska valtion viranomaisen eli Turun piiritullikamarin päätöksellä oli aiheutettu Karaukselle edellä kerrottu vahinko, jota hän ei ollut voinut saada korvatuksi konkurssiin joutuneen Lehti ja Vaunu Oy:n varoista, Karaus on vaatinut, että Suomen valtio velvoitetaan suorittamaan hänelle korvaukseksi, paitsi muuta, 1) huolitsijalle maksettujen rahakorvausten aiheuttamana menona 46.302,55 markkaa, korkoa 28.745,70 markalle 6 prosenttia 24.3.1987 alkaen maksupäivään asti ja provisiota 119,33 markkaa sekä 3) hallintoprosessin aiheuttamina asianajokuluina 2.844,50 markkaa, kaikki erät 16 prosentin korkoineen 3.2.1984 alkaen, sekä korvaamaan hänen oikeudenkäyntikulunsa tässä jutussa 8.490 markalla 16 prosentin korkoineen.</p>
      </div>
      <div>
        <h3>Raastuvanoikeuden päätös 20.10.1987</h3>
        <p>Raastuvanoikeus on, kuultuaan Turusta olevaa tullijohtajaa Brage Lundqvistia sekä kanteesta Suomen valtiota, jonka etua valvoi Turun ja Porin lääninhallitus, ja valtion kiistettyä kanteen, lausunut selvitetyksi, että Karaus oli 4.7.1983 ostanut maahantuojalta Mercedes-Benz 300 TD henkilöauton valmistenumeroltaan WDB 123190-10-027592. Auton kauppahinnan hän oli maksanut myyjälle käteisellä saatuaan auton hallintaansa sekä antanut Porin poliisilaitokselle rekisteröintiasiakirjat rekisteröintiä varten 15.8.1983. Autorekisterikeskus ei ollut hyväksynyt auton rekisteröintiä puutteellisten tullausasiakirjojen eli tullauspäätöksen puuttumisen vuoksi. Porin poliisimestari oli 26.10.1983 antamallaan päätöksellä peruuttanut autoa koskevan väliaikaistodistuksen ja määrännyt tunnuskilvet palautettaviksi samana päivänä.</p>
        <p>Maahantuojan ja kantajan pyydettyä Turun piiritullikamarilta jäljennöstä tarpeellisista tullausasiakirjoista Turun piiritullikamari oli 25.11.1983 antamallaan päätöksellä, jonka Korkein hallinto-oikeus oli 13.11.1984 kumonnut, kieltäytynyt luovuttamasta asiakirjoja jäljennöksenä.</p>
        <p>Puheena olevan auton tullaus, jonka oli maahantuojan asiamiehenä suorittanut Satamapalvelu Oy, oli toimitettu tullilomaketta n:o 101 käyttäen välittömänä tullauksena eli niin sanottuna käteistullauksena. Autorekisterikeskuksen 8.4.1983 antaman yleiskirjeen mukaan maahantuotua moottoriajoneuvoa rekisteröitäessä tullauspäätös oli vaadittava liitettäväksi rekisteri-ilmoitukseen alkuperäisenä. Karauksella ei siten olisi ollut mahdollisuutta rekisteröidä puheena olevaa autoa myöskään sellaisen jäljennöksen perusteella, jonka Turun piiritullikamari olisi ollut velvollinen hänelle pyynnöstä toimittamaan. Asiassa ei ollut voitu osoittaa, että Karauksen kanteessaan erittelemä vahinko siten ainakaan pääosin olisi johtunut tulliviranomaisten virheellisestä menettelystä.</p>
        <p>Asiassa ei ollut osoitettu, että Karauksella olisi tulliviranomaisen menettelystä riippumatta ollut mahdollisuus rekisteröidä autonsa suorittamatta huolitsijalle kanteessa tarkoitettuja rahakorvauksia.</p>
        <p>Karauksen vahingoksi olivat kuitenkin koituneet Turun piiritullikamarin kyseessä olevan päätöksen kumoamiseksi tarpeelliset oikeudenkäyntikulut.</p>
        <p>Tämän vuoksi raastuvanoikeus on, vaatimukset enemmälti aiheettomina ja selvittämättöminä hyläten, velvoittanut Suomen valtion julkisyhteisönä vahingonkorvauslain 3 luvun 2 §:n nojalla korvaamaan Karaukselle julkista valtaa käytettäessä aiheutetun virheen johdosta tarpeelliset asianajokulut 3.644 markkaa 50 penniä 16 prosentin vuotuisine korkoineen 3.2.1984 lukien ja suorittamaan oikeudenkäyntikulujen korvauksena, asian näin päättyessä, raastuvanoikeuden harkinnan mukaan 5.000 markkaa 16 prosentin vuotuisine korkoineen 20.10.1987 lukien.</p>
      </div>
      <div>
        <h3>Turun hovioikeuden tuomio 17.3.1989</h3>
        <p>Hovioikeus, jonka tutkittavaksi Karaus ja Suomen valtio puolin ja toisin valittamalla olivat saattaneet jutun, on lausunut perusteluinaan, että viranomaisen ratkaisustaan antama ja sen itsensä oikeaksi todistama jäljennös kävi oikeuselämässä lähtökohtaisesti viranomaisen alkuperäisestä päätösasiakirjasta. Karaus oli pyytänyt Turun piiritullikamarilta tällaista jäljennöstä kysymyksessä olevan auton tullauspäätöksestä saadakseen auton rekisteröidyksi. Valtio ei ollut näyttänyt, ettei autoa olisi rekisteröity pyydetyllä jäljennöksellä.</p>
        <p>Korkein hallinto-oikeus oli raastuvanoikeuden mainitsemalla päätöksellä katsonut, ettei piiritullikamarin olisi tullut ilmoittamallaan perusteella evätä jäljennöksen saamista tarkoittanutta Karauksen pyyntöä. Piiritullikamari oli siten julkista valtaa käyttäessään syyllistynyt virheeseen, josta aiheutuneesta taloudellisesta vahingosta, auton jäätyä jäljennöksen puuttuessa edellä selostetuin tavoin rekisteröimättä, valtio oli vahingonkorvauslain 3 luvun 2 §:n ja 5 luvun 1 §:n nojalla Karaukselle vastuussa.</p>
        <p>Saadakseen Satamapalvelu Oy:ltä auton rekisteröimistä varten alkuperäisen tullauspäätöksen Karaus oli joutunut maksamaan yhtiölle kanteen 1 kohdassa mainitut summat. Asiakirjoista saatavan selvityksen mukaan Karaus oli maksanut autosta sen maahantuojalle Lehti ja Vaunu Oy:lle käyvän hinnan. Valtio ei ollut edes väittänyt Karauksen olleen kaupan ehtojen mukaan velvollinen suorittamaan huolintaliikkeen saatavia. Valtio oli myöntänyt kanteen 1 kohdassa vaaditut korvaukset määriltään oikeiksi. Valtio oli velvollinen suorittamaan Karaukselle vahingonkorvauksena kanteen 1 kohdassa sanotut summat.</p>
        <p>Korkein hallinto-oikeus oli Karauksen valituksesta kumonnut edellä mainitun Turun piiritullikamarin Karauksen pyytämän jäljennöksen saamista koskeneen kielteisen päätöksen. Tästä oikeudenkäynnistä Karaukselle oli koitunut kuluja 2.844,50 markkaa.</p>
        <p>Karaus oli osittain voittanut jutun raastuvanoikeudessa ja pääasiallisesti voittanut sen hovioikeudessa. Karauksella oli siten oikeus saada valtiolta korvausta hänellä jutussa olleista oikeudenkäyntikuluista, määrältään 9.990 markkaa.</p>
        <p>Näillä perusteilla hovioikeus on kumonnut raastuvanoikeuden päätöksen ja velvoittanut Suomen valtion suorittamaan Karaukselle korvaukseksi huolitsijalle maksetuista menoista 46.302,55 markkaa, korkoa 28.745,70 markalle 6 prosenttia 24.3.1987 lukien ja provisiota 119,33 markkaa sekä korvaukseksi hallinto-oikeudellisessa lainkäytössä olleista kuluista 2.844,50 markkaa.</p>
        <p>Valtio on velvoitettu suorittamaan Karaukselle korvaukseksi hänellä jutussa olleista kuluista 9.990 markkaa 16 prosentin korkoineen hovioikeuden tuomion antopäivästä lukien.</p>
      </div>
    </div>
    <div>
      <h2 id="19900132mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 16.6.1989. Valituksessaan valtio on vaatinut vapauttamistaan Karaukselle maksettavaksi tuomituista vahingonkorvauksista ja korvaamasta Karauksen oikeudenkäyntikuluja alemmissa oikeuksissa sekä korvausta oikeudenkäyntikuluistaan jutussa korkoineen.</p>
      <p>Karaus on antanut pyydetyn vastauksen vaatien siinä valtion valituksen hylkäämistä ja korvausta vastauskuluistaan.</p>
    </div>
    <div>
      <h2 id="19900132yloa0">KORKEIMMAN OIKEUDEN RATKAISU 16.10.1990</h2>
      <div>
        <h3>Käsittelyratkaisu</h3>
        <p>Valtion vaatimus sille raastuvanoikeudessa ja hovioikeudessa aiheutuneiden oikeudenkäyntikulujen korvaamisesta jätetään vasta täällä tehtynä tutkimatta.</p>
      </div>
      <div>
        <h3>Perustelut</h3>
        <p>Turun piiritullikamari on 25.11.1983 tekemällään päätöksellä evännyt Karauksen pyynnön tullauspäätöksen virallisjäljennöksen saamisesta auton rekisteröimistä varten. Päätös on perusteltu siten, että auton tullauksen maahantuojan lukuun hoitanut huolintaliike oli kieltänyt tulliviranomaisia antamasta tullausasiakirjoja ennen kuin maahantuoja oli suorittanut liikkeelle sen huolintalaskun ja että kysymys näin ollen oli tullilain 67 §:n ja eräitä poikkeuksia yleisten asiakirjain julkisuudesta sisältävän asetuksen 1 §:n 1 momentin 9 kohdan mukaan salassa pidettävistä asiakirjoista. Koska kuitenkin on ollut ilmeistä, että Karaus puheena olevan auton omistajana ja haltijana on ollut asiassa yleisten asiakirjain julkisuudesta annetun lain 19 §:ssä, sellaisena kuin se oli 6.8.1982 annetussa laissa, tarkoitettu asianosainen, jolla sanotun lainkohdan nojalla on ollut oikeus saada pyytämänsä jäljennös kysymyksessä olevista tullausasiakirjoista, vaikka ne olivat tullilain 67 §:n mukaan salassa pidettäviä, Korkein oikeus katsoo, että piiritullikamarin päätöksen tekemiselle sen laatu ja tarkoitus huomioon ottaen kohtuudella asetettavia vaatimuksia ei ole asiaa ratkaistaessa noudatettu. Valtio on siten velvollinen korvaamaan päätöksen virheellisyyden johdosta Karaukselle aiheutuneen vahingon.</p>
        <p>Piiritullikamarin puheena olevan päätöksen jälkeen Karaus on alkuperäisten tullausasiakirjojen saamiseksi huolintaliikkeeltä osallistunut maksamatta olleen huolintalaskun suorittamiseen sille. Maksusta ja Karauksen sen rahoittamiseksi asettamasta vekselistä on hänelle aiheutunut kanteen 1 kohdassa tarkoitettu taloudellinen tappio. Maksutoimet, joihin Karaus on ryhtynyt valitettuaan piiritullikamarin päätöksestä tullihallitukseen ja valituksen ollessa vielä käsiteltävänä, eivät kuitenkaan olisi olleet tarpeen auton rekisteröimistä varten. Karaus on siten suorittanut maksutoimet omalla riskillään eikä hänelle niistä aiheutunut taloudellinen tappio ole sellaisessa syy-yhteydessä piiritullikamarin virheelliseen päätökseen, että valtio olisi vahingonkorvauslain mukaan tappiosta korvausvelvollinen.</p>
        <p>Muutoksen hakeminen piiritullikamarin virheelliseen päätökseen on ollut perusteltua auton rekisteröimisen varmistamiseksi sen varalta, ettei sitä saataisi hoidetuksi muulla tavoin kuin tullauspäätöksen virallisjäljennöksen nojalla. Tullihallitus onkin Karauksen 21.12.1983 tekemän kantelun johdosta päätöksellään 12.4.1984 antanut piiritullikamarille kirjallisen huomautuksen siitä, ettei Karauksen pyyntöä tullauspäätöksen virallisjäljennöksen saamisesta olisi tullut evätä. Tähän nähden ja kun Karaus on hänen sekä auton maahantuojan ja huolintaliikkeen kesken tehdyn sopimuksen perusteella saanut alkuperäisen tullauspäätöksen haltuunsa ja sen nojalla autonsa rekisteröidyksi hänen piiritullikamarin päätöksestä tekemänsä valituksen ollessa vielä tullihallituksessa vireillä, muutoksen hakemiseen tullihallituksen asiassa 9.4.1984 antamaan päätökseen ei ole ollut auton rekisteröimisen kannalta perusteltua aihetta. Karauksella on siten oikeus saada valtiolta korvausta vain muutoksen hakemisesta piiritullikamarin päätökseen aiheutuneista tarpeellisista kuluistaan, joiden määräksi Korkein oikeus arvioi 1.500 markkaa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan siltä osin kuin Suomen valtio on velvoitettu suorittamaan Karaukselle vahingonkorvausta kanteen 1 kohdassa tarkoitetuista menoista korkoineen ja provisiosta. Kanne tältä osin hylätään ja valtio vapautetaan suorittamasta mainittuja korvauksia. Muilta osin hovioikeuden päätöstä muutetaan siten, että Suomen valtion Karaukselle hallinto-oikeudellisessa lainkäytössä aiheutuneista kuluista maksettavaksi tuomittu korvaus alennetaan 1.500 markkaan ja että hovioikeuden alempien oikeuksien osalta Karaukselle tuomitsema oikeudenkäyntikulujen korvaus alennetaan 5.000 markkaan sille hovioikeuden tuomiossa määrätyin perustein laskettavine korkoineen. Asianosaisten vaatimukset täällä olleiden oikeudenkäyntikulujensa korvaamisesta hylätään.</p>
        <div>
          <p>Ratkaisuun osallistuneet: oikeusneuvokset Salervo, Ådahl, Mörä, Lehtonen ja Huopaniemi</p>
        </div>
      </div>
    </div>
  </finlex:content>
</finlex:document>
