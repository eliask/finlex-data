<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900055</dcterms:identifier>
  <finlex:ecliIdentifier>ECLI:FI:KKO:1990:55</finlex:ecliIdentifier>
  <dcterms:title>KKO:1990:55</dcterms:title>
  <dcterms:description>
    <p>
      <strong>Vahingonkorvaus</strong>
      <span>Vaarantamisvastuu</span>
    </p>
  </dcterms:description>
  <finlex:registerNumber>R89/375</finlex:registerNumber>
  <dcterms:date pvm="19891113">1989-11-13</dcterms:date>
  <finlex:fileCopyNumber>1170</finlex:fileCopyNumber>
  <dcterms:issued pvm="19900507">1990-05-07</dcterms:issued>
  <dcterms:abstract>
    <p>Betoninpumppausauton jakelupuomi oli betoninvalua suoritettaessa laitteessa olleesta rakenneviasta johtuen pudonnut puomin alapuolella työskennelleen henkilön päälle. Betoninpumppausautoa ei pidetty sellaisena vaarallisena työkoneena, jonka aiheuttamasta vahingosta koneen omistaja olisi vastuussa tuottamuksesta riippumatta. Sitä vastoin koneen omistaja oli vastuussa siitä, että hänen elinkeinotoiminnassaan käytetty kone oli tapaturmien ehkäisemiseksi rakenteeltaan tarkoituksenmukainen. Koneen omistaja velvoitettiin tuottamuksesta riippumatta korvaamaan koneen puutteellisuudesta johtunut vahinko.</p>
    <p>Ään.</p>
  </dcterms:abstract>
  <p>Ks. <a href="http://www.finlex.fi/fi/oikeus/kko/kko/1991/19910156">KKO:1991:156</a></p>
  <dcterms:tableOfContents>
    <a href="19900055aloa0">ASIAN KÄSITTELY ALEMMISSA OIKEUKSISSA</a>
    <a href="19900055mhaku0">MUUTOKSENHAKU KORKEIMMASSA OIKEUDESSA</a>
    <a href="19900055yloa0">KORKEIMMAN OIKEUDEN RATKAISU 7.5.1990</a>
  </dcterms:tableOfContents>
  <finlex:content id="s19900055.kko">
    <div>
      <h2 id="19900055aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Jalasjärven kihlakunnanoikeuden päätös 18.5.1987</h3>
        <p>Eino Johannes Takalan Betonipojat Ky Simo Ojalaa sekä sen henkilökohtaisesti vastuunalaisia yhtiömiehiä Simo Samuel, Reijo Jaakko, Osmo Aukusti ja Aimo Antero Ojalaa vastaan ajamasta kanteesta kihlakunnanoikeus on lausunut selvitetyksi, että Takalan työskennellessä 30.5.1984 Jalasjärvellä erään urakoitsijan palveluksessa tämän rakennustyömaalla samalla työmaalla käytössä olleen kommandiittiyhtiön omistaman betoninpumppausauton jakelupuomi oli valua suoritettaessa pudonnut noin kahden metrin korkeudelta Takalan päälle seurauksin, että Takala oli loukkaantunut vaikeasti saaden lantion, selkärangan ja kylkiluiden murtumia sekä muita vammoja. Puomin putoaminen oli johtunut siitä, että sen keskimmäisen osan nostosylinterin kiinnitys oli pettänyt. Huomioon ottaen, että betoninpumppausauton puomia jouduttiin siirtämään rakennustyömaalla työskentelevien rakennusmiesten yläpuolella ja että puomi oli hyvin raskas, kysymyksessä oli erityisen vaarallinen toiminta. Kun puomi oli pudonnut Takalan päälle kerrotun toiminnan yhteydessä, kihlakunnanoikeus on, hylätessään virallisen syyttäjän ja Takalan Simo Samuel ja Aimo Antero Ojalaa vastaan ajaman syytteen yksin teoin tehdyistä työturvallisuuslain rikkomisesta ja ruumiinvamman tuottamuksesta näyttämättömänä, velvoittanut kommandiittiyhtiön ja Ojalat yhteisvastuullisesti suorittamaan Takalalle vahingonkorvausta seuraavasti: 1) kivusta ja särystä 50.000 markkaa 16 prosentin korkoineen 20.10.1986 lukien, 2) ansionmenetyksestä ajalta 30.6.1986-31.8.1986, oikeastaan 30.5.-31.12.1985 2.462,32 markkaa ja 1.1.-31.8.1986 2.694,08 markkaa eli yhteensä 5.156,40 markkaa 16 prosentin korkoineen 21.10.1986 lukien sekä 1.9.1987, oikeastaan 1.9.1986 jälkeiseltä ajalta 351,70 markkaa kuukausittain siihen saakka, kun Takala täytti 65 vuotta, 1.9.1986 jälkeen erääntyneille korvauserille, jotka olivat erääntyneet ennen päätöksen julistamispäivää, 16 prosentin korkoineen kunkin kuukauden viimeisestä päivästä lukien, 3) asunnon muutostöistä 38.955 markkaa 16 prosentin korkoineen 18.5.1987 lukien sekä 4) pysyvästä viasta ja haitasta 70.000 markkaa niin ikään 16 prosentin korkoineen 18.5.1987 lukien. Kommandiittiyhtiö ja Ojalat on lisäksi velvoitettu yhteisvastuullisesti korvaamaan Takalan oikeudenkäyntikulut 15.000 markalla 16 prosentin korkoineen 18.5.1987 lukien.</p>
      </div>
      <div>
        <h3>Vaasan hovioikeuden päätös 21.3.1989</h3>
        <p>Hovioikeus, jonka tutkittavaksi paitsi virallinen syyttäjä myös kommandiittiyhtiö ja Ojalat olivat saattaneet jutun, on viimeksi mainittujen korvausvelvollisuuden osalta katsonut käyneen ilmi, että betoninpumppausauton puomi oli kolmiosainen 21 metriä pitkä betoninjakoputken kannatin, jolla ohjattiin betonia valukohteisiin. Tällaisella laitteella oli rakennustekniikan kehittyessä korvattu perinteinen nostoastiavalu. Kihlakunnanoikeudelle esitetyssä työsuojeluhallituksen kiertokirjeessä 19.2.1982 oli todettu betoninpumppauslaitteiden tuoneen rakennustyömaille uusia tapaturmavaaroja ja kehotettu työsuojeluviranomaisia kiinnittämään huomiota betonin pumppauksessa esiintyviin vaara- ja haittatekijöihin. Sanotun kiertokirjeen liitteenä olleessa muistiossa oli betonin pumppauslaitteistoa puomin ja sen siirtolaitteiden osalta pidetty yleensä torni- tai ajoneuvonosturiin verrattavana nostolaitteena. Muistiossa oli edelleen todettu, että puomin liikkeistä johtuvan ja mahdollisen putkirikon aiheuttaman vaaran vuoksi oli tarpeeton työskentely puomin alla ja sen läheisyydessä estettävä sopivilla toimenpiteillä.</p>
        <p>Edellä kerrotun huomioon ottaen ja kun Takalan, joka kysymyksessä olevassa tilanteessa oli ollut tasaamassa valumuotissa ollutta betonimassaa, työ oli edellyttänyt oleskelua myös puomin alla, hovioikeus on katsonut, että betoninpumppausautoa oli sen betoninjakelupuomin ja siirtolaitteen osalta pidettävä sellaisena vaarallisena työkoneena, jonka työssä aiheuttamasta vahingosta kommandiittiyhtiö sen omistajana ja Ojalat yhtiön henkilökohtaisesti vastuunalaisina yhtiömiehinä olivat Takalalle vastuussa Simo Samuel tai Aimo Antero Ojalan väitetystä tuottamuksesta riippumatta.</p>
        <p>Näillä ja virallisen syyttäjän valituksen johdosta erikseen lausumillaan perusteilla hovioikeus on jättänyt asian kihlakunnanoikeuden päätöksen lopputuloksen varaan ja velvoittanut kommandiittiyhtiön myötäpuolineen yhteisvastuullisesti korvaamaan Takalan vastauskulut hovioikeudessa 1.300 markalla 16 prosentin korkoineen hovioikeuden päätöksen antopäivästä lukien.</p>
      </div>
    </div>
    <div>
      <h2 id="19900055mhaku0">MUUTOKSENHAKU KORKEIMMASSA OIKEUDESSA</h2>
      <p>Kommandiittiyhtiölle ja Ojaloille on myönnetty valituslupa 9.6.1989. Kommandiittiyhtiö ja Ojalat ovat muutoksenhakemuksessaan vaatineet kanteen hylkäämistä.</p>
      <p>Takala on antanut häneltä pyydetyn vastauksen ja vaatinut korvausta vastauskuluistaan.</p>
    </div>
    <div>
      <h2 id="19900055yloa0">KORKEIMMAN OIKEUDEN RATKAISU 7.5.1990</h2>
      <div>
        <h3>Perustelut</h3>
        <p>Betoninvalua betoninpumppausautoa käyttäen ei yleisesti voida pitää sellaisena erityisen vaarallisena toimintana, että laitteen omistaja ankaran vastuun perusteella vastaisi valun yhteydessä syntyneestä vahingosta. Betoninpumppausautoa ei myöskään voida sen jakelupuomin ja siirtolaitteen osalta pitää sellaisena vaarallisena työkoneena, jonka aiheuttamasta vahingosta omistaja aina vastaisi tuottamuksesta riippumatta. Jutussa on riidatonta, että puomin putoaminen oli johtunut laitteessa olleesta rakenneviasta. Kommandiittiyhtiö ja Ojalat sen vastuunalaisina yhtiömiehinä ovat olleet vastuussa siitä, että yhtiön omistama ja sen elinkeinotoiminnassa käytetty kone oli tapaturmien ehkäisemiseksi rakenteeltaan tarkoituksenmukainen. Heidän vastuunsa koneen rakenteellisesta virheestä aiheutuneesta vahingosta on tuottamuksesta riippumaton.</p>
      </div>
      <div>
        <h3>Tuomiolauselma</h3>
        <p>Hovioikeuden päätöksen lopputulosta ei muuteta. Kommandiittiyhtiö ja Ojalat velvoitetaan yhteisvastuullisesti korvaamaan Takalan vastauskulut Korkeimmassa oikeudessa 1.200 markalla.</p>
        <div>
          <p>Ratkaisuun osallistuneet: oikeusneuvokset Takala (eri mieltä), Nikkarinen, Nybergh, Ketola (eri mieltä) ja Paasikoski</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Ketola: Betoninvalun suorittamista ja siinä käytettyä pumppausautoa laitteineen ei sinänsä voida pitää siten vaarallisina, että sen johdosta korvausvelvollisuus valutyön yhteydessä aiheutuneesta vahingosta voitaisiin perustaa niin sanottuun ankaraan vastuuseen. Puomin putoaminen ja Takalan vahingoittuminen on johtunut betonin pumppauslaitteessa olleesta rakenneviasta. Kommandiittiyhtiö ja sen vastuunalaiset yhtiömiehet Ojalat, joiden syyksi laitteen viallisuutta ei voida lukea, ovat vastuussa Takalalle mainitusta syystä aiheutuneen vahingon korvaamisesta pelkästään sillä perusteella, että vahinko on tapahtunut heidän käyttäessään konetta elinkeinotoiminnassaan. Näillä perusteilla olen tuomiolauselman mukaisella kannalla.</p>
        <p>Oikeusneuvos Takala: Olen samaa mieltä kuin oikeusneuvos Ketola.</p>
      </div>
    </div>
  </finlex:content>
</finlex:document>
