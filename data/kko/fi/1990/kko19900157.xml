<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900157</dcterms:identifier>
  <finlex:ecliIdentifier>ECLI:FI:KKO:1990:157</finlex:ecliIdentifier>
  <dcterms:title>KKO:1990:157</dcterms:title>
  <dcterms:description>
    <p>
      <strong>Oikeudenkäyntimenettely</strong>
      <span>Rikosasia</span>
    </p>
  </dcterms:description>
  <finlex:registerNumber>R90/2</finlex:registerNumber>
  <dcterms:date pvm="19900611">1990-06-11</dcterms:date>
  <finlex:fileCopyNumber>3430</finlex:fileCopyNumber>
  <dcterms:issued pvm="19901130">1990-11-30</dcterms:issued>
  <dcterms:abstract>
    <p>Hovioikeuden olisi tullut korottaessaan olennaisesti vastaajalle alioikeudessa tuomittua vankeusrangaistusta ja määrätessään ehdollisen rangaistuksen ehdottomaksi perustella päätöksensä.</p>
  </dcterms:abstract>
  <dcterms:tableOfContents>
    <a href="19900157aloa0">ASIAN KÄSITTELY ALEMMISSA OIKEUKSISSA</a>
    <a href="19900157mhaku0">MUUTOKSENHAKU KORKEIMMASSA OIKEUDESSA</a>
    <a href="19900157yloa0">KORKEIMMAN OIKEUDEN RATKAISU 30.11.1990</a>
  </dcterms:tableOfContents>
  <finlex:content id="s19900157.kko">
    <div>
      <h2 id="19900157aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Äänekosken kihlakunnanoikeuden päätös 8.2.1989</h3>
        <p>Kihlakunnanoikeus on virallisen syyttäjän ja asianomistajan A:n syytteistä lausunut selvitetyksi, että B oli 15.5.1988 Laukaassa tahallaan aiheuttanut A:lle yhdessä erään toisen henkilön kanssa mustelmia kasvoihin ja haavan oikean silmän alapuolelle lyömällä nyrkillä A:ta kasvoihin ja B yksin leukaluun murtuman potkaisemalla A:ta kasvoihin.</p>
        <p>Sen vuoksi kihlakunnanoikeus on rikoslain 21 luvun 5 §:n 1 momentin nojalla tuominnut B:n pahoinpitelystä ehdolliseen 2 kuukauden vankeusrangaistukseen 30.6.1990 päättyvin koetusajoin ja sen ohella 20:een 66 markan määräiseen päiväsakkoon eli maksamaan sakkoa 1.320 markkaa.</p>
        <p>B on samalla velvoitettu suorittamaan A:lle eräitä korvauksia ja korvaamaan valtiolle sen varoista maksetut lääkärintodistuksen hankkimisesta aiheutuneet kulut ja todistelukustannukset.</p>
      </div>
      <div>
        <h3>Vaasan hovioikeuden päätös 27.10.1989</h3>
        <p>Hovioikeus, jonka tutkittavaksi A ja B olivat saattaneet jutun, on rangaistuksen osalta siten muuttanut kihlakunnanoikeuden päätöstä, että B:lle tuomittu vankeusrangaistus korotettiin 8 kuukaudeksi vankeutta ja että tuo rangaistus, oheissakko kumoten, määrättiin ehdottomaksi.</p>
      </div>
    </div>
    <div>
      <h2 id="19900157mhaku0">MUUTOKSENHAKU KORKEIMMASSA OIKEUDESSA</h2>
      <p>Korkein oikeus on 9.2.1990 myöntänyt B:lle valitusluvan ja 13.2.1990 määrännyt, ettei hovioikeuden päätöstä ollut toistaiseksi pantava täytäntöön tai täytäntöönpanoa jatkettava.</p>
      <p>Virallinen syyttäjä ja A ovat antaneet heiltä pyydetyt vastaukset. B on määräajan jälkeen toimittanut tänne kirjoituksen liitteineen.</p>
      <p>B on vaatinut hänelle tuomitun rangaistuksen alentamista ja sen määräämistä ehdolliseksi.</p>
    </div>
    <div>
      <h2 id="19900157yloa0">KORKEIMMAN OIKEUDEN RATKAISU 30.11.1990</h2>
      <div>
        <h3>Käsittelyratkaisu</h3>
        <p>B:n määräajan jälkeen toimittama kirjoitus jätetään huomiotta, koska sen huomioon ottamiseen ei ole erityisiä syitä.</p>
      </div>
      <div>
        <h3>Perustelut</h3>
        <p>Kun hovioikeus on olennaisesti korottanut B:lle tuomittua vankeusrangaistusta ja muuttanut sen ehdottomaksi, hovioikeuden olisi pitänyt perustella ratkaisunsa.</p>
        <p>B:n A:ta potkaisemalla suorittama pahoinpitely on potkun osuessa A:n päähän tapahtunut raakuutta osoittavalla tavalla ja se on vaarantanut A:n terveyden. Teko on tehty erillään asianosaisten vähän aikaisemmin toisiinsa kohdistamista, nyrkillä lyömällä tapahtuneista pahoinpitelyistä. Kihlakunnanoikeuden B:lle tuomitsemaa rangaistusta on siten pidettävä liian lievänä. Ottaen huomioon, että potkaisu kuitenkin liittyi juopuneiden keskinäiseen välienselvittelyyn ja että B:tä ei ole aikaisemmin tuomittu vankeusrangaistukseen, yleisen lainkuuliaisuuden ylläpitäminen ei vaadi B:lle tuomittavan vankeusrangaistuksen määräämistä ehdottomaksi.</p>
        <p>Sen vuoksi Korkein oikeus on ratkaissut jutun päätöslauselmasta ilmenevällä tavalla.</p>
      </div>
      <div>
        <h3>Päätöslauselma</h3>
        <p>Hovioikeuden B:lle tuomitsema vankeusrangaistus määrätään ehdolliseksi koetusajaksi, joka alkaa tämän päätöksen antopäivänä ja päättyy 31.12.1991. Sen ohella B tuomitaan 20:een 66 markan määräiseen päiväsakkoon eli maksamaan sakkoa tuhat 1.320 markkaa. B:lle tuomittu vankeusrangaistus voidaan määrätä pantavaksi täytäntöön, jos B koetusaikana tekee uuden rikoksen, josta hänet tuomitaan vankeusrangaistukseen.</p>
        <div>
          <p>Ratkaisuun osallistuneet: oikeusneuvokset Salervo, Jalanko, Nikkarinen, Paasikoski ja Krook</p>
        </div>
      </div>
    </div>
  </finlex:content>
</finlex:document>
