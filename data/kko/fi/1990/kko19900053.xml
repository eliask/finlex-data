<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900053</dcterms:identifier>
  <finlex:ecliIdentifier>ECLI:FI:KKO:1990:53</finlex:ecliIdentifier>
  <dcterms:title>KKO:1990:53</dcterms:title>
  <dcterms:description>
    <p>
      <strong>Tavaramerkki</strong>
    </p>
  </dcterms:description>
  <finlex:registerNumber>S89/900</finlex:registerNumber>
  <dcterms:date pvm="19891124">1989-11-24</dcterms:date>
  <finlex:fileCopyNumber>1116</finlex:fileCopyNumber>
  <dcterms:issued pvm="19900502">1990-05-02</dcterms:issued>
  <dcterms:abstract>
    <p>Kantaja oli käyttänyt sukunimeään Palmroth muodossa Pertti Palmroth sekä useina eri muunnelmina pitkään tavaramerkkinä. Kuluttajien ja erikoistumattomien elinkeinonharjoittajien ei voitu katsoa olevan selvillä siitä, että merkillä Pertti Palmroth varustetut ja merkillä Juhani Palmroth Jr varustetut jalkineet poikkesivat toisistaan kaupalliselta alkuperältään. Viimeksi mainitun merkin käyttö loukkasi kantajan yksinoikeutta tavaramerkkiin Pertti Palmroth, koska sukunimi oli merkeissä niin hallitsevassa asemassa, etteivät etunimien eroavuudet ja lisäys "Jr" riittäneet erottamaan niitä toisistaan. Tavaramerkkiä Juhani Palmroth Jr käyttänyt yhtiö tuomittiin maksamaan vahingonkorvausta.</p>
  </dcterms:abstract>
  <dcterms:tableOfContents>
    <a href="19900053aloa0">ASIAN KÄSITTELY ALEMMISSA OIKEUKSISSA</a>
    <a href="19900053mhaku0">MUUTOKSENHAKU KORKEIMMASSA OIKEUDESSA</a>
    <a href="19900053yloa0">KORKEIMMAN OIKEUDEN RATKAISU 2.5.1990</a>
  </dcterms:tableOfContents>
  <finlex:content id="s19900053.kko">
    <div>
      <h2 id="19900053aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Helsingin raastuvanoikeuden päätös 3.5.1988</h3>
        <p>Raastuvanoikeus on havainnut asiakirjoista, että Pertti Palmroth oli 1950-luvulta lähtien suunnitellut kenkiä ja saappaita isänsä Pentti Palmrothin johtamassa Partolan Kenkätehdas Oy:ssä Tampereella. Vuonna 1960 Partolan Kenkätehdas Oy, jossa tuolloin toimi myös Pertti Palmrothin veli Juhani Palmroth, oli ostanut Tampereella toimivan Hämeen Kenkätehdas Oy:n. Pentti Palmrothin kuoltua oli tehtaat ja yhtiöt vuonna 1974 jaettu siten, että Pertti Palmrothista oli tullut Hämeen Kenkätehdas Oy:n pääosakkeenomistaja ja johtaja sekä hänen veljestään Juhani Palmrothista Partolan Kenkätehdas Oy:n pääosakkeenomistaja ja johtaja. Juhani Palmroth oli lisäksi jäänyt vähemmistöosakkaaksi Hämeen Kenkätehdas Oy:ön ja Pertti Palmroth puolestaan vähemmistöosakkaaksi Partolan Kenkätehdas Oy:ön. Kun Juhani Palmroth oli vuonna 1978 kuollut, oli tehdasta hoitamaan palkattu johtaja, minkä jälkeen yhtiön toimitusjohtajaksi vuonna 1982 oli tullut Juhani Palmrothin poika Seppo Palmroth. Partolan Kenkätehdas Oy:n toiminta oli päättynyt toukokuussa 1986 yhtiön ajauduttua konkurssiin. Konkurssin jälkeen oli Seppo Palmroth tehnyt 11.6.1986 Jokelan Kenkätehdas Oy:n kanssa sopimuksen, johon yhtiö perusti oikeutensa käyttää Palmroth -nimeä tuotteittensa valmistuksessa ja markkinoinnissa.</p>
        <p>Palmroth -nimen käyttö tuotetunnuksena oli aloitettu 1950-luvun lopulla Partolan Kenkätehdas Oy:ssä ja puheena oleva tunnus oli vakiintunut lähinnä muodossa "Design Palmroth", "Original Palmroth" ja "Pertti Palmroth" Pertti Palmrothin suunnittelemien naisten jalkineiden merkkinä. Tehtaitten jaon jälkeen oli Palmroth -nimeä käytetty sekä Hämeen Kenkätehdas Oy:n että Partolan Kenkätehdas Oy:n tuotteiden tunnuksena. Jokelan Kenkätehdas Oy oli käyttänyt markkinoinnissaan tunnusta "Juhani Palmroth Jr." Pertti Palmroth oli vuonna 1976 perustanut yhtiön, jonka toiminimi rekisterinumerolla 239.138 oli Palmroth Oy. Lisäksi rekisterinumerolla 87385 oli Pertti Palmrothille 27.1.1976 jätetyn tavaramerkkihakemuksen perusteella rekisteröity 5.12.1983 tavaramerkki, joka oli PP-kuvioinen sisältäen tekstin Palmroth Original.</p>
        <p>20.1.1987 tiedoksiannetuin haastein vireille pannussa kanteessa Hämeen Kenkätehdas Oy, Palmroth Oy ja Pertti Palmroth olivat katsottuaan, ettei Palmroth -nimen käyttöoikeuden luovutus Jokelan Kenkätehdas Oy:lle ollut tapahtunut liikkeen luovutuksen yhteydessä, ja kun Jokelan Kenkätehdas Oy ei voinut perustella nimen käyttöä nojautumalla nimioikeuteen, Seppo Palmrothin kanssa 11.6.1986 solmittua käyttöoikeuden luovutusta oli pidettävä pätemättömänä. Kannetta kehitellessään kantajat olivat todettuaan, että Palmroth -nimen sisältävissä tuotetunnuksissa Palmroth -sukunimi muodosti hallitsevan ainesosan eli dominantin, joka yhdistettiin Pertti Palmrothin omaleimaiseen suunnitteluun, tuotteiden korkeaan laatuun ja sekä Suomessa että ulkomailla vakiinnutettuihin tavaramerkkeihin "Design Palmroth", "Pertti Palmroth" ja "Palmroth" katsoneet, että sekaannusta ja harhaanjohtavuutta oli kenkämarkkinoilla jo aiheuttanut Partolan Kenkätehdas Oy markkinoimalla tuotteitaan pääasiassa tunnuksella "Juhani Palmroth". Sukulaisuussuhteen ja Hämeen Kenkätehdas Oy:n 19.12.1977 pidetystä varsinaisesta yhtiökokouksesta laaditun pöytäkirjan liitteenä 3 olevasta "suostumuksesta" johtuen Partolan Kenkätehdas Oy oli saanut jatkaa puheena olevaa käytäntöä päättyen yhtiön konkurssiin kesäkuussa 1986. Kantajat olivat katsoneet sopimuksen tekstistä ilmenevän, että alkuperäinen oikeus Palmroth -tavaramerkkeihin kuului tämän perusteella kantajille. Tavaramerkkilain 26 §:n säännökseen viitaten kantajat olivat katsoneet oikeuden "Juhani Palmroth" -tuotetunnuksen käyttämiseen lakanneen konkurssin myötä, koska se olisi ollut luovutettavissa ainoastaan liikkeen luovutuksen yhteydessä, josta nyt ei ollut kysymys. Kantajat olivat katsoneet Juhani Palmrothin kuoltua ja Partolan Kenkätehdas Oy:n konkurssiin ajautumisen myötä niiden erityisten perusteiden rauenneen, joiden perusteella Juhani Palmroth -nimen käyttö liiketoiminnassa aikaisemmin oli ollut hyväksyttyä. 20.11.1986 päivätyllä kauppakirjalla oli Pertti Palmroth, ostettuaan yhdessä Seppo Palmrothin kanssa Partolan Kenkätehdas Oy:n konkurssipesältä "kaikki ne oikeudet, jotka konkurssipesällä on Juhani Palmroth -nimiseen ja Palmroth -nimestä johdettuihin rekisteröityihin tavaramerkkeihin, vireillä oleviin tavaramerkkihakemuksiin sekä kaikki ne oikeudet, jotka Partolan Kenkätehdas Oy on mahdollisesti saavuttanut vakiinnuttamisen kautta tai muutoin Palmroth -tavaramerkkiin ja sen johdannaisiin, siltä osin kuin nämä oikeudet ovat konkurssipesän luovutettavissa lain ja tehtyjen sopimusten estämättä", varmistustoimenpiteenä halunnut estää, ettei Palmroth -tavaramerkin käyttö laajenisi.</p>
        <p>Näillä perusteilla kantajat olivat korostaneet, että asianomaisissa elinkeino- ja kuluttajapiireissä oli yleisesti tunnettu kantajan tuotetunnukset "Design Palmroth", "Original Palmroth" ja "Pertti Palmroth" suunnittelijansa Pertti Palmrothin erityisinä merkkeinä. Merkit olivat vakiintuneet. Vastaajan menettely oli aiheuttanut sekaannusta tuotteiden alkuperän hämärtyessä varsinkin, kun valmistajaa ei mainittu ja yritysten toimialat olivat samat. Ei Seppo Palmrothilla eikä Jokelan Kenkätehdas Oy:llä ollut samaa suostumukseen perustuvaa oikeutta Palmroth -nimen sisältävien tavaramerkkien käyttöön kuin toimintansa lopettaneella Partolan Kenkätehdas Oy:llä oli ollut. Siksi kantajat olivat pitäneet Jokelan Kenkätehdas Oy:n menettelyä sekä sekaannusta aiheuttavana että harhaanjohtavana ja siten kantajien vakiintuneita, tavaramerkkeihin perustuvia yksinoikeuksia loukkaavina ja vaatineet, että Jokelan Kenkätehdas Oy:tä kiellettäisiin riittävän sakon uhalla käyttämästä kenkien ja saappaiden valmistuksessa ja markkinoinnissa Palmroth -nimen sisältävää tuotetunnusta, että vastaajayhtiö velvoitettaisiin korvaamaan tavaramerkin loukkaamisesta aiheutunut vahinko 3.000.000 markalla ja että vastaaja velvoitettaisiin korvaamaan kantajien oikeudenkäyntikulut, vahingonkorvaukselle ja kuluille laskettavan 16 prosentin vuotuisine korkoineen päätöksen julistamispäivästä lukien.</p>
        <p>Kantajille aiheutuneen vahingon määrästä kantajat olivat esittäneet yhteenvedon Hämeen Kenkätehdas Oy:n messu- ja mainoskuluista sekä katsoneet, että raastuvanoikeuden tulisi arvioida vahinko soveltaen oikeudenkäymiskaaren 17 luvun 6 §:n säännöstä.</p>
        <p>Vastaajayhtiö oli kiistänyt kanteen perusteettomana ja toteen näyttämättömänä, pyytänyt kanteen hylkäämistä ja kantajien velvoittamista yhteisvastuullisesti korvaamaan vastaajan oikeudenkäyntikulut täysimääräisesti 16 prosentin korkoineen päätöksen julistamispäivästä lukien.</p>
        <p>Kiistämisensä vastaajayhtiö oli perustanut oikeuteensa käyttää tuotenimeä "Juhani Palmroth Jr" Seppo Juhani Palmrothin kanssa solmimansa sopimuksen nojalla. Tuolla sopimuksella Seppo Juhani Palmroth, joka suunnitteli kenkien ja jalkineiden mallistoja ja markkinointia, oli luovuttanut Jokelan Kenkätehdas Oy:lle yksinvalmistus- ja yksinmyyntioikeuden "Juhani Palmroth Jr" -tuotemerkillä varustettuihin jalkineisiin. Suunnittelijanimen "Juhani Palmroth Junior" käyttäminen oli johtunut siitä, että Seppo Juhani Palmroth oli halunnut korostaa sukulaisuussuhdettaan isäänsä Juhani Palmrothiin.</p>
        <p>Vastaajayhtiö oli korostanut, että Seppo Juhani Palmroth oli kenkäalan ammattilainen. Hän oli suorittanut Englannissa alan korkeakoulututkinnon. Toimittuaan alalla usean vuoden ajan hän oli suunnitellut Jokelan Kenkätehdas Oy:tä varten kaikki "Juhani Palmroth Jr" -tuotetunnuksella varustetut mallit.</p>
        <p>Toiminimi- ja tavaramerkkilain säännöksiin viitaten vastaajayhtiö oli katsonut jokaisella olevan oikeuden käyttää omaa nimeään elinkeinotoiminnassa ja tuotteissaan. Näin ollen eivät veljekset Pertti ja Juhani Palmroth olleet yksinoikeutettuja sukunimen "Palmroth" käyttöön. 19.12.1977 kirjallisesti tehtyyn sopimukseen viitaten vastaajayhtiö oli katsonut kantajien hyväksyneen, ettei niillä ollut yksinoikeutta nimen Palmroth johdannaisiin kenkien markkinoinnissa. Lisäksi vastaajayhtiö oli, katsottuaan, ettei kukaan voinut saada rekisteröimällä yksinoikeutta käyttää tavaramerkkinä käytössä olevaa sukunimeä lausunut, että Pertti Palmroth oli 27.1.1976 tehdyn tavaramerkin rekistöintihakemuksen ja 5.12.1983 tehdyn rekisteröinnin erottamislausumassa ilmoittanut: "yksinoikeutta ei vaadita merkin tekstiin eikä kirjainyhdistelmään PP sinänsä." Siten Pertti Palmroth oli myöntänyt, ettei Suomessa yksinoikeudella voitu rekisteröidä tavaramerkiksi sanoja "Palmroth" eikä "Palmroth Original".</p>
        <p>Oikeudelle jätettyihin kaupparekisterinotteisiin viitaten vastaaja oli todennut kaupparekisterissä olevan kuusi yhtiön toiminimeä ja yksi elinkeinonharjoittajan toiminimi, jotka sisälsivät sukunimen Palmroth. Kun Hämeen Kenkätehdas Oy oli lisäksi väittänyt saaneensa oikeuden Palmroth -nimen käyttöön, oli kaupparekisterissä yhteensä seitsemän yhtiötä ja yksi elinkeinonharjoittaja, jotka katsoivat olevansa oikeutettuja käyttämään nimen Palmroth johdannaisia kenkäalan markkinoinnissa. Näin ollen vastaajayhtiö oli katsonut, ettei sukunimi Palmroth sellaisenaan ollut rekisteröintikelpoinen tavaramerkkinä Suomessa.</p>
        <p>Vielä vastaajayhtiö oli huomauttanut siitä, että kaikessa lehtimainonnassa oli selvästi esiintuotu, että "Juhani Palmroth Jr" -tuotemerkillä varustetut saappaat oli valmistettu Jokelan Kenkätehdas Oy:ssä. Vastaaja oli katsonut, etteivät kantajat olleet esittäneet selvitystä siitä, miten "Juhani Palmroth Jr" voisi aiheuttaa sekaannusta Hämeen Kenkätehdas Oy:n käytössä olevien tavaramerkkien kanssa tai että käytöstä olisi aiheutunut vahinkoa tahi olisi syntymässä mitään vahinkoa.</p>
        <p>Edellä mainituilla perusteilla vastaajayhtiö on katsonut, että kenelläkään ei ollut yksinoikeutta nimeen "Palmroth". Yksikään kantajista ei ollut vakiinnuttanut tällaista tavaramerkkiä. Suomessa toimi kenkäalalla Palmroth -sukunimen toiminimeensä sisällyttäneitä liikkeitä. Juhani Palmroth Jr -tuotetunnusta oli käytetty ainoastaan Seppo Juhani Palmrothin suunnittelemissa kengissä eikä se ollut sekoitettavissa mihinkään Suomessa rekisteröityyn tavaramerkkiin. Hämeen Kenkätehdas Oy, Palmroth Oy tai Pertti Palmroth eivät olleet saaneet yksinoikeutta tuotemerkkiin "Juhani Palmroth". Siten kantajien esittämät vaatimukset olivat perusteettomia, minkä vuoksi ne oli hylättävä.</p>
        <p>Asianosaiset olivat antaneet oikeuteen lukuisia kirjoituksia, asiakirjanäyttöä, havaintomateriaalia ja useita valokuvia ja lisäksi kuulustuttaneet todistajia.</p>
        <p>Ratkaisunaan raastuvanoikeus on lausunut seuraavaa. Asiakirjojen sekä asiassa kuultujen todistajien kertomusten perusteella Palmroth -nimen sisältävät tuotetunnukset olivat toisiinsa sekoitettavissa. Kun asianosaiset harjoittivat toiminimilain 5 §:n 1 momentin tarkoittamin tavoin samankaltaista toimintaa, mikä ilmeni yhtiöiden kaupparekisterin otteista, ei nimien sekoitettavuuteen vetoamiselle ollut tuon lainkohdan nojalla estettä.</p>
        <p>Pertti Palmroth oli omalla toiminnallaan luonut asianomaisissa koti- ja ulkomaisissa kuluttajapiireissä tunnetun Palmroth -käsitteen, johon sisältyi kenkien laadukas suunnittelu, korkea laatu sekä designin omaleimaisuus. Siten Pertti Palmroth oli tuotetunnuksen vakiinnuttamisella saanut siihen sellaisen yksinoikeuden, jollaista Jokelan Kenkätehdas Oy:llä ei ollut. Vastaajayhtiö, joka Tampereen raastuvanoikeudessa oli 14.3.1988 asetettu konkurssiin, oli pyrkinyt hyödyntämään kantajien tuotteiden good-will arvoa muun muassa jäljittelemällä näiden tuotteita ja harhaanjohtavalla mainonnalla sekä loukannut kantajille lain mukaan kuuluvaa oikeutta ainakin tuottamuksellisesti.</p>
        <p>Seppo Juhani Palmroth ei ollut asianomaisissa kuluttajapiireissä saavuttanut Pertti Palmrothiin rinnastettavaa kenkäsuunnittelijan mainetta. Myytyään Palmroth -suvulle kuulumattomalle yhtiölle tietyin oikeuksin nimensä käyttöoikeuden hän oli jättänyt etunimensä Seppo pois tuotetunnuksesta "Juhani Palmroth Jr".</p>
        <p>Kantajilla oli siis tavaramerkkilain 38 §:n 2 momentin nojalla oikeus saada vastaajalta korvaus kärsimästään vahingosta, minkä määräksi raastuvanoikeus, huomioiden sen, että vastaaja oli markkinoinut suhteellisen lyhyen ajan kysymyksessä olevia tuotteita, sekä kaiken asiassa muutoinkin esitetyn näytön perusteella on arvioinut 500.000 markkaa.</p>
        <p>Kantajat olivat kerrotuin tavoin saaneet yksinoikeuden tavaramerkkiin Juhani Palmroth merkin tultua vuosien kuluessa vakiintuneeksi. Seppo Palmrothin ostettua yhdessä Pertti Palmrothin kanssa 20.11.1986 päivätyllä kauppakirjalla mm. "kaikki ne oikeudet, jotka konkurssipesällä on Juhani Palmroth nimiseen ja Palmroth -nimestä johdettuihin rekisteröityihin tavaramerkkeihin" hän ei ole ollut oikeutettu yksin määräämään Juhani Palmroth -tavaramerkistä eikä tekemään siitä tai sen johdannaisista sopimuksia kolmannen eli vastaajayhtiön kanssa.</p>
        <p>Näin ollen ja kun vastaajan käyttämä tavaramerkki Juhani Palmroth Jr perustui tällaiseen sopimukseen eikä Juhani Palmroth Jr ollut Seppo Palmrothin nimi siinä mielessä kuin tavaramerkkilain 14 §:n 4 kohdassa säädettiin, ja koska merkki sisälsi sellaista, mikä oli omiaan aiheuttamaan käsityksen, että kysymys oli toisen suojatusta nimestä, raastuvanoikeus perustuen tavaramerkkilain 3 §:n säännökseen, jossa sukunimen käyttö tavaroiden tunnusmerkkinä on sallittu vain, jollei sen käyttö ole omiaan aiheuttamaan sekaannusvaaraa toisen jo suojattuun tavaramerkkiin, ja kun tällainen sekaannusvaara on jutussa näytetty ja koska puheena oleva loukkaus oli tehty ainakin tuottamuksellisesti, on harkinnut oikeaksi tavaramerkkilain 38 §:n 2 momentin nojalla velvoittaa vastaajan Jokelan Kenkätehdas Oy:n konkurssipesän korvauksena kaikesta kantajien kärsimästä vahingosta suorittamaan Hämeen Kenkätehdas Oy:lle, Palmroth Oy:lle ja Pertti Palmrothille yhteisesti arvioidut ja kohtuullisiksi harkitut 500.000 markkaa sekä korvaamaan heidän yhteiset oikeudenkäyntikulunsa 36.000 markalla, molemmille määrille laskettavine 16 prosentin korkoineen tästä päivästä lukien täyden maksun tapahtumiseen.</p>
      </div>
      <div>
        <h3>Helsingin hovioikeuden tuomio 24.5.1989</h3>
        <p>Jokelan Kenkätehdas Oy:n konkurssipesä oli valituksessaan hovioikeudessa vaatinut, että raastuvanoikeuden päätös kumottaisiin ja konkurssipesä vapautettaisiin kaikesta korvausvelvollisuudesta tai ainakin, että päätöksestä poistettaisiin raastuvanoikeuden lausunnot siitä, "että Pertti Palmroth omalla toiminnallaan on luonut kuluttajapiireissä tunnetun Palmroth-käsitteen" ja "että kantajat edellä kerrotuin tavoin ovat saaneet yksinoikeuden tavaramerkkiin Juhani Palmroth" sekä että vahingonkorvauksen määrää joka tapauksessa alennettaisiin. Lisäksi Jokelan Kenkätehdas Oy:n konkurssipesä oli vaatinut, että kantajat velvoitettaisiin korvaamaan konkurssipesän oikeudenkäyntikulut asiassa 16 prosentin korkoineen raastuvanoikeuden päätöksen julistamispäivästä lukien.</p>
        <p>Raastuvanoikeuden puheenjohtajan hylättyä asiassa todistajana kuullun Seppo Juhani Palmrothin säädetyssä ajassa tekemän tyytymättömyydenilmoituksen, koska ilmoittaja ei ollut ollut asiassa asianosaisena, Seppo Juhani Palmroth oli muutoksenhakemuksessaan kertonut seuraavaa. Seppo Juhani Palmroth oli tehnyt sopimuksen Jokelan Kenkätehdas Oy:n kanssa yhteistyöstä. Raastuvanoikeuden päätös sisälsi perusteluosassaan muun muassa lausuman, että tämän asian kantajat olivat saaneet vakiinnuttamisen kautta yksinoikeuden muun muassa Juhani Palmroth -tuotetunnukseen. Päätös loukkasi tältä osin Seppo Juhani Palmrothin oikeutta, koska hän oli yhdessä Pertti Palmrothin kanssa ostanut kaikki oikeudet Partolan Kenkätehdas Oy:n konkurssipesältä Juhani Palmroth-tuotetunnuksiin ja lisäksi Seppo Juhani Palmroth oli edesmenneen isänsä Juhani Palmrothin poikana selvästi ilmoittanut, ettei hän tule sallimaan kenenkään ulkopuolisen tahon käyttää hänen isänsä Juhani Palmrothin nimeä tuotetunnuksena. Viitaten Jokelan Kenkätehdas Oy:n konkurssipesän muutoksenhakemuksessaan esittämiin vaatimuksiin Seppo Juhani Palmroth oli katsonut, että myös hänellä oli itsenäinen oikeus hakea muutosta kysymyksessä olevaan päätökseen. Tämän vuoksi Seppo Juhani Palmroth oli sivuväliintulijaksi ilmoittautuen vaatinut, että raastuvanoikeuden päätös siltä osin kuin se koski Seppo Juhani Palmrothin oikeutta käyttää omaa nimeään kenkien markkinoinnissa ja suunnittelussa poistettaisiin.</p>
        <p>Hämeen Kenkätehdas Oy, Palmroth Oy ja Pertti Palmroth olivat yhteisillä kirjelmillään vastanneet sekä Jokelan Kenkätehdas Oy:n konkurssipesän valitukseen että Seppo Juhani Palmrothin valitukseen ja vaatineet korvausta vastauskuluistaan.</p>
        <p>Käsittelyratkaisu</p>
        <p>Koska asia koski Seppo Juhani Palmrothin oikeutta, hänellä oli oikeus Jokelan Kenkätehdas Oy:n konkurssipesän kanssa yhtä pitäen toimia asiassa sivuväliintulijana hovioikeudessa.</p>
        <p>Seppo Juhani Palmroth oli ilmoittautunut sivuväliintulijaksi vasta hovioikeudessa, mikä voi tapahtua ilmoittamatta tyytymättömyyttä raastuvanoikeuden päätökseen. Näin ollen asiassa ei ollut merkitystä sillä, että raastuvanoikeuden puheenjohtaja oli hylännyt hänen tyytymättömyydenilmoituksensa.</p>
        <p>Pääasiaratkaisu</p>
        <p>Hämeen Kenkätehdas Oy, Palmroth Oy ja Pertti Palmroth olivat perustaneet raastuvanoikeuden päätöksessä kerrotun kanteensa siihen, että heillä oli vakiinnuttamisen perusteella yksinoikeus tavaramerkkeihin "Design Palmroth", "Original Palmroth" ja "Pertti Palmroth", mitä oikeutta Jokelan Kenkätehdas Oy oli loukannut käyttämällä sekaannusta aiheuttavaa ja harhaanjohtavaa tuotetunnusta "Juhani Palmroth Jr".</p>
        <p>Jokelan Kenkätehdas Oy, sittemmin Jokelan Kenkätehdas Oy:n konkurssipesä, oli perustanut yhtiön oikeuden tuotemerkin "Juhani Palmroth Jr" käyttöön 11.6.1986 päivättyyn sopimukseen, jolla Seppo Juhani Palmroth oli luovuttanut tuon oikeuden yhtiölle.</p>
        <p>Sukunimi Palmroth oli tuon nimen sisältävinä eri muunnoksina tullut tunnetuksi 1950, 1960 ja 1970 luvuilla erityisesti Pertti Palmrothin omaperäisen sekä kotimaassa että ulkomailla tunnustusta saaneen suunnittelutyön perusteella Partolan Kenkätehdas Oy:n ja Hämeen Kenkätehdas Oy:n valmistamien ja markkinoimien jalkineiden erityisenä tunnusmerkkinä. Hämeen Kenkätehdas Oy oli yhtiökokouksessaan 19.12.1977 antanut suostumuksensa sille, että Partolan Kenkätehdas Oy sai sen kanssa yhtäläisen oikeuden käyttää Palmroth sukunimen sisältäviä tavaramerkkejä. Pertti Palmroth ja Palmroth Oy olivat samassa yhteydessä antaneet samansisältöisen suostumuksen.</p>
        <p>Tässä jutussa kantajina olevien Hämeen Kenkätehdas Oy:n, Palmroth Oy:n ja Pertti Palmrothin antaman sanotun suostumuksen ei voitu katsoa tarkoittavan Juhani Palmrothin kuoleman ja Partolan Kenkätehdas Oy:n konkurssiin asettamisen jälkeistä aikaa eikä se myöskään voinut perustaa Seppo Juhani Palmrothille oikeutta luovuttaa suostumukseen perustuvaa oikeutta edelleen Jokelan Kenkätehdas Oy:lle.</p>
        <p>Asiassa oli selvitetty, että Pertti Palmrothin omalla toiminnalla oli ollut ratkaiseva merkitys siihen, että asianomaisissa sekä koti- että ulkomaisissa kuluttajapiireissä oli syntynyt kenkien suunnittelun, laadun ja omaleimaisuuden osalta tunnettu Palmroth-käsite. Palmroth ei merkinnyt enää vain sukunimeä, vaan se oli saanut edelläkuvantulaisen uuden "Palmroth-kenkä" -merkityksen.</p>
        <p>Kantajien valmistamissaan jalkineissa käyttämä tunnusmerkki "Pertti Palmroth" oli tässä maassa asianomaisissa elinkeino- ja kuluttajapiireissä yleisesti tunnettu juuri kantajien jalkineiden erityisenä merkkinä. Tuo kantajien vakiinnuttama merkki sisälsi määräävänä osana edellä kerrotuin tavoin syntyneen Palmroth -käsitteen. Asiassa oli sitä vastoin jäänyt selvittämättä, että kantajilla yksin olisi voimassa olevaa vakiintumiseen perustuvaa oikeutta muihin kanteessa mainittuihin tavaramerkkeihin.</p>
        <p>Jokelan Kenkätehdas Oy:n jalkineissa käyttämä tunnus "Juhani Palmroth Jr" oli sekoitettavissa kantajien jo aiemmin jalkineiden merkkinä vakiinnuttamaan tavaramerkkiin "Pertti Palmroth", jonka määräävänä osana oli edellä mainittu Palmroth-käsite. Tavaramerkkilain 3 §:n 1 momentin säännös huomioon ottaen Jokelan Kenkätehdas Oy ei voinut johtaa käyttämäänsä merkkiin parempaa oikeutta Seppo Juhani Palmrothilta, koska sukunimen Palmroth käyttö merkissä "Juhani Palmroth Jr" jalkineiden tunnuksena oli omiaan aiheuttamaan sekannusvaaraa kantajien jo vakiinnuttamaan, määräävän osan Palmroth sisältävään tavaramerkkiin "Pertti Palmroth".</p>
        <p>Jokelan Kenkätehdas Oy oli täten käyttämällä valmistamissaan jalkineissa merkkiä "Juhani Palmroth Jr" toiminut tavaramerkkilain 4 §:n 1 momentin säännöksen vastaisesti loukaten kantajien oikeutta näiden vakiinnuttamaan tavaramerkkiin "Pertti Palmroth". Loukkaus oli ollut ainakin tuottamuksellista, koska kantajien tuotteiden good-will arvoa oli pyritty hyödyntämään muun muassa jäljittelemällä näiden tuotteita, käyttämällä harhaanjohtavaa mainontaa ja Seppo Juhani Palmrothin isään Juhani Palmrothiin viittaavaa tunnusta "Juhani Palmroth Jr" jättäen Seppo Juhani Palmrothin varsinainen kutsumanimi Seppo pois. Sen vuoksi kantajilla oli tavaramerkkilain 38 §:n 2 momentin säännöksen nojalla oikeus saada Jokelan Kenkätehdas Oy:n konkurssipesältä korvaus kärsimästään vahingosta, minkä raastuvanoikeudessa arvioitua määrää 500.000 markkaa hovioikeus ei ole katsonut olevan syytä alentaa.</p>
        <p>Tuomiolauselma</p>
        <p>Raastuvanoikeuden päätöksen lopputulosta ei ole muutettu.</p>
        <p>Jokelan Kenkätehdas Oy:n konkurssipesä ja Seppo Juhani Palmroth on velvoitettu yhteisvastuullisesti suorittamaan Hämeen Kenkätehdas Oy:lle, Palmroth Oy:lle ja Pertti Palmrothille yhteisesti korvaukseksi vastauskuluista 1.500 markkaa.</p>
      </div>
    </div>
    <div>
      <h2 id="19900053mhaku0">MUUTOKSENHAKU KORKEIMMASSA OIKEUDESSA</h2>
      <p>Jokelan Kenkätehdas Oy:n konkurssipesälle on myönnetty valituslupa 12.9.1989. Välipäätöksellään 14.9.1989 Korkein oikeus on oikeudenkäymiskaaren 30 luvun 23 §:n nojalla määrännyt, ettei hovioikeuden tuomiota ollut toistaiseksi pantava täytäntöön tai täytäntöönpanoa jatkettava. Konkurssipesä on muutoksenhakemuksenaan vaatinut vahingonkorvausvaatimuksen hylkäämistä perusteettomana tai joka tapauksessa korvausmäärän huomattavaa alentamista. Koska alempien oikeuksien ratkaisu oli epäselvä siten, että konkurssipesän varat oli ulosmitattu hovioikeuden tuomion täytäntöönpanemiseksi, vaikka vahingonkorvaus oli asianmukaisesti valvottu ja vahvistettu konkurssituomiossa, konkurssipesä on lisäksi muutoksenhakemuksenaan vaatinut vahvistettavaksi, ettei jutussa kysymyksessä oleva korvaus ole konkurssipesän velka, vaan konkurssituomion mukaisesti suoritettava velka.</p>
      <p>Seppo Juhani Palmrothin valituslupahakemus on siirretty konkurssipesän valituksen käsittelyn yhteydessä ratkaistavaksi.</p>
      <p>Hämeen Kenkätehdas Oy, Palmroth Oy ja Pertti Palmroth ovat vastanneet konkurssipesän muutoksenhakemukseen ja Seppo Juhani Palmrothin valituslupahakemukseen.</p>
    </div>
    <div>
      <h2 id="19900053yloa0">KORKEIMMAN OIKEUDEN RATKAISU 2.5.1990</h2>
      <div>
        <h3>Käsittelyratkaisu</h3>
        <p>Seppo Juhani Palmrothille myönnetään valituslupa.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Hämeen Kenkätehdas Oy, Palmroth Oy ja Pertti Palmroth ovat perustaneet raastuvanoikeuden päätöksessä kerrotun kanteensa siihen, että heillä on vakiinnuttamisen perusteella yksinoikeus tavaramerkkeihin "Design Palmroth", "Original Palmroth" ja "Pertti Palmroth" ja väittäneet, että Jokelan Kenkätehdas Oy oli loukannut tätä oikeutta käyttämällä sekaannusta aiheuttavaa ja harhaanjohtavaa tuotetunnusta "Juhani Palmroth Jr".</p>
        <p>Tunnusmerkki "Pertti Palmroth" on tässä maassa asianomaisissa elinkeino- ja kuluttajapiireissä yleisesti tunnettu jalkineiden erityisenä merkkinä, jota nykyisin käyttävät tämän jutun kantajat. Sitä vastoin jutussa on jäänyt näyttämättä, että kanteessa tarkoitetut muut tunnusmerkit olisivat vakiintuneet siten, että kantajilla olisi niihin yksinoikeus.</p>
        <p>Kantajien hallitsemassa merkissä "Pertti Palmroth" ja vastaajan käyttämässä merkissä "Juhani Palmroth Jr" on molemmissa sukunimi Palmroth.</p>
        <p>Jokelan Kenkätehdas Oy, joka jutun vireillä ollessa on asetettu konkurssiin, on perustanut yhtiön oikeuden tuotemerkin "Juhani Palmroth Jr" käyttöön 11.6.1986 päivättyyn sopimukseen, jolla Seppo Juhani Palmroth on luovuttanut tuon oikeuden yhtiölle. Väitettyä oikeutta ei voida perustaa nimioikeuteen, koska Juhani Palmroth ei ole Seppo Juhani Palmrothin nimi eikä hän ole käyttänyt itsestään tuota nimeä muussa yhteydessä.</p>
        <p>Yleensä henkilönnimet erottuvat tavaramerkkeinä toisistaan etunimen johdosta, vaikka sukunimet olisivat samat. Merkkien sekoitettavuutta harkittaessa on kuitenkin otettava huomioon, että niitä yhdistävä osa, sukunimi Palmroth, on eri tavaramerkkien osana saanut poikkeuksellisen painon jalkinealalla. Jalkineita, joiden tavaramerkkiin tai tuotenimeen nimi Palmroth sisältyy, ovat valmistaneet Hämeen Kenkätehdas Oy ja konkurssiin julistettu Partolan Kenkätehdas Oy, joiden piirissä kantaja Pertti Palmroth, tämän jo kuollut veli eli Seppo Juhani Palmrothin isä Juhani Palmroth sekä aikoinaan Pertti ja Juhani Palmrothin isä Pentti Palmroth ovat toimineet.</p>
        <p>Pertti Palmrothin on osoitettu toiminnallaan tehneen valmistuttamansa kenkämallit suunnittelultaan, laadultaan ja omaleimaisuudeltaan tunnetuiksi tässä maassa ja ulkomailla niin että sukunimeen "Palmroth" liittyy jalkineissa tietty muotoilun, laadun ja hintatason mielle.</p>
        <p>Kun sukunimen "Palmroth" sisältäviä merkkejä on eri tehtaissa käytetty lukuisina eri muunnelmina, kuluttajilla ja erikoistumattomilla alan elinkeinonharjoittajilla ei ole voinut olla täsmällistä käsitystä tuon nimen sisältävien jalkineiden kaupallisesta alkuperästä. Tavaramerkin "Juhani Palmroth" käyttäminen perustui aikoinaan Pertti ja Juhani Palmrothin sopimukseen. Tavaramerkkiä Juhani Palmroth hallitsevat Partolan Kenkätehdas Oy:n konkurssipesän toiselta puolen sekä Pertti ja Seppo Juhani Palmrothin toiselta puolen 20.11.1986 tekemän kaupan johdosta viimeksi mainitut yhdessä, joten kummallakaan heistä ei erikseen ole oikeutta merkin käyttämiseen.</p>
        <p>Näillä perusteilla Korkein oikeus katsoo, että Jokelan Kenkätehdas Oy:n käyttämä merkki "Juhani Palmroth Jr" on sekoitettavissa tavaramerkkiin "Pertti Palmroth". Sekaannusvaaraa ei poista lisäyksen "Jr" käyttäminen.</p>
        <p>Jokelan Kenkätehdas Oy on siten loukannut kantajien oikeutta tavaramerkkiin Pertti Palmroth. Loukkaus on ollut tuottamuksellista.</p>
        <p>Jokelan Kenkätehdas Oy:n menettely on häirinnyt kantajien tavaramerkillä merkittyjen tuotteiden markkinointia ja vaarantanut kantajan tuotteiden good-willin.</p>
        <p>Jokelan Kenkätehdas Oy:n konkurssipesää ei ole haastettu juttuun vastaajaksi siitä vahingosta, jonka konkurssihallinnon on väitetty aiheuttaneen omalla menettelyllään.</p>
        <p>Liiketoiminnan laajuuden huomioon ottaen hovioikeuden tuomitsema vahingonkorvaus on määrältään oikein arvioitu.</p>
        <p>Tuomiolauselma</p>
        <p>Hämeen Kenkätehdas Oy:n, Palmroth Oy:n ja Pertti Palmrothin vastineessaan konkurssihallintoon kohdistama vaatimus vahingonkorvauksen tuomitsemisesta suoritettavaksi konkurssihallinnon varoista massavelkana jätetään tutkimatta ja tuomittu vahingonkorvaus jää siten suoritettavaksi samassa järjestyksessä kuin muutkin Jokelan Kenkätehdas Oy:n konkurssituomiossa vahvistetut saatavat.</p>
        <p>Muilta osin hovioikeuden tuomion lopputulos jää voimaan.</p>
        <p>Hovioikeuden tuomiota koskeva täytäntöönpanokielto raukeaa.</p>
        <p>Jokelan Kenkätehdas Oy:n konkurssipesä ja Seppo Juhani Palmroth velvoitetaan yhteisvastuullisesti suorittamaan Hämeen Kenkätehdas Oy:lle, Palmroth Oy:lle ja Pertti Palmrothille yhteiseksi korvaukseksi heillä vastauksen antamisesta täällä olleista kuluista 3.000 markkaa.</p>
        <div>
          <p>Ratkaisuun osallistuneet: presidentti Heinonen, oikeusneuvokset Ådahl, Riihelä, Lehtonen, ja Haarmann</p>
        </div>
      </div>
    </div>
  </finlex:content>
</finlex:document>
