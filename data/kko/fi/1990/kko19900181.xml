<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900181</dcterms:identifier>
  <finlex:ecliIdentifier>ECLI:FI:KKO:1990:181</finlex:ecliIdentifier>
  <dcterms:title>KKO:1990:181</dcterms:title>
  <dcterms:description>
    <p>
      <strong>Jakolaki</strong>
      <span>Asianosainen</span>
      <span>Lohkominen</span>
    </p>
  </dcterms:description>
  <finlex:registerNumber>M90/228</finlex:registerNumber>
  <dcterms:date pvm="19901009">1990-10-09</dcterms:date>
  <finlex:fileCopyNumber>3720</finlex:fileCopyNumber>
  <dcterms:issued pvm="19901231">1990-12-31</dcterms:issued>
  <dcterms:abstract>
    <p>A oli ostanut B:ltä tilan, jonka A sittemmin myi C:lle pidättäen itselleen tilaan kuuluvan erillisen palstan. A:n hakemassa lohkomistoimituksessa B väitti, ettei A:n ja B:n välisessä kaupassa ollut tarkoitettu myydä puheena olevaa palstaa, ja vastusti lohkomista. B:tä ei pidetty toimituksen asianosaisena ja hänen valituksensa maaoikeuteen jätettiin tutkimatta.</p>
    <p>Ään.</p>
  </dcterms:abstract>
  <p>JL 183 §</p>
  <p>JL 187 §</p>
  <dcterms:tableOfContents>
    <a href="19900181aloa0">ASIAN AIKAISEMPI KÄSITTELY</a>
    <a href="19900181mhaku0">MUUTOKSENHAKU KORKEIMMASSA OIKEUDESSA</a>
    <a href="19900181yloa0">KORKEIMMAN OIKEUDEN RATKAISU 31.12.1990</a>
  </dcterms:tableOfContents>
  <finlex:content id="s19900181.kko">
    <div>
      <h2 id="19900181aloa0">ASIAN AIKAISEMPI KÄSITTELY</h2>
      <div>
        <h3>Toimitus</h3>
        <p>Niilo Edvard ja Aino Kyllikki Viik ovat hakeneet puheena olevaa lohkomistoimitusta saadakseen erotetuksi 20.7.1979 vahvistetulla kauppakirjalla maanviljelijä Raimo Kaarlo Vasalammelle ja emäntä Sirkka Liisa Vasalammelle myymästään Piispan tilasta RN:o 2:103 itselleen pidättämänsä määräalan omaksi tilakseen.</p>
        <p>Toimituksessa läsnä ollut Paavo Tiainen Piispan tilan entisenä omistajana on ilmoittanut omistavansa kysymyksessä olevan palstan. Hän on kertonut, että myydessään yhdessä vaimonsa Elida Tiaisen kanssa 1.2.1961 vahvistetulla kauppakirjalla Piispan tilan Niilo Edvard ja Aino Kyllikki Viikille oli ollut puhetta, ettei sanottua palstaa myydä. Edelleen Paavo Tiainen on kertonut maksaneensa verot puheena olevasta palstasta ja käyneensä heinäkuussa 1986 julkisen kaupanvahvistajan kanssa Niilo Edvard Viikin luona tarkoituksin tehdä tarvittava oikaisu 1.2.1961 vahvistettuun kauppakirjaan. Tällöin Niilo Edvard Viik oli myöntänyt olleen puhetta palstan jäämisestä Paavo Tiaisen omistukseen, mutta kieltäytynyt allekirjoittamasta kauppakirjan oikaisua vedoten kauppakirjaan, jonka mukaan hän oli ostanut koko Piispan tilan.</p>
        <p>Niilo Edvard Viik on toimituksessa kertonut, ettei hän muistanut kaupantekotilaisuudessa olleen Paavo Tiaisen väittämiä puheita, ja kiistänyt vuonna 1986 ilmoittaneensa, että palsta olisi jäänyt Paavo Tiaisen omistukseen. Hän on myös kertonut maksaneensa palstasta verot ja kuivatuskustannukset.</p>
        <p>Toimitusinsinööri on todennut, että Piispan tila oli lohottu kolme kertaa ja 13.3.1933 maarekisteriin merkityssä lohkomisessa Tnro 36566 mutapalsta oli virheellisesti jäänyt käsittelemättä. Maarekisteriin 6.10.1959 merkityssä lohkomisessa Tnro 95603 kartta oli tehty koko tilasta, mutta mutapalstaa ei ollut merkitty kartalle. Kauppakirjalla 1.2.1961 Paavo ja Elida Tiainen olivat myyneet koko Piispan tilan Niilo Edvard ja Aino Kyllikki Viikille, joille oli myönnetty tilaan lainhuuto 28.9.1962. Maarekisteriin 19.10.1976 merkityssä selvittelytoimituksessa nro 201138 mutapalsta oli tullut kuulumaan Piispan tilaan. Kauppakirjalla 20.7.1976 Viikin puolisot olivat myyneet Piispan tilan RN:o 2:103 Raimo Kaarlo ja Sirkka Liisa Vasalammelle, joille oli myönnetty lainhuuto tilaan 7.10.1981. Tuossa kauppakirjassa Niilo Edvard ja Aino Kyllikki Viik olivat pidättäneet noin 33 aarin suuruisen erillisen mutapalstan, jonka lohkomisesta nyt on kysymys.</p>
        <p>Toimitusinsinööri on lausunut, ettei Paavo Tiainen ole esittänyt omistusoikeuttaan palstaan koskevan väitteensä tueksi riittävää selvitystä. Ratkaistessaan palstan omistusoikeutta koskevan erimielisyyden toimitusinsinööri on katsonut erotettavan mutapalstan kuuluvan Niilo Edvard ja Aino Kyllikki Viikille sekä muodostanut heille Muta nimisen tilan jm 2:103/1 pinta-alaltaan lohkomiskirjan mukaan 0,298 hehtaaria.</p>
      </div>
      <div>
        <h3>Vaatimukset maaoikeudessa</h3>
        <p>Paavo ja Elida Tiainen ovat muutoksenhakemuksessaan, katsoen kaupantekotilaisuudessa vuonna 1961 asianosaisten tahdon olleen, ettei mutapalstaa myydä, vaatineet lohkomista muutettavaksi.</p>
      </div>
      <div>
        <h3>Pohjois-Suomen maaoikeuden päätös 26.3.1990</h3>
        <p>Maaoikeus, jossa on kuultu Niilo Edvard ja Aino Kyllikki Viikiä sekä toimitusinsinööriä, on todennut, että Viikin puolisot myydessään 20.7.1979 Vasalammen puolisoille Piispan tilan RN:o 2:103 olivat pidättäneet itselleen Kellosuolla sijaitsevan noin 33 aarin suuruisen erillisen mutapalstan, jonka lohkomisesta toimituksessa on ollut kysymys.</p>
        <p>Lohkomisen perustana olevan kauppakirjan sisällösta ei ole ollut asianosaisten kesken erimielisyyttä.</p>
        <p>Maaoikeus on katsonut, että Paavo ja Elida Tiaista, jotka olivat 1.2.1961 myyneet Piispan tilan Niilo Edvard ja Aino Kyllikki Viikille, ei ole pidettävä lohkomistoimituksen asianosaisina eikä Paavo ja Elida Tiaisen sekä Niilo Edvard ja Aino Kyllikki Viikin välinen erimielisyys palstan omistusoikeudesta näin ollen ole jakolain 183 ja 187 §:n perusteella kuulunut toimitusinsinöörin ratkaistaviin asioihin. Tämän vuoksi maaoikeus on jättänyt Paavo ja Elida Tiaisen valituksen tutkimatta. Paavo Tiainen on velvoitettu korvaamaan Viikin puolisoiden oikeudenkäyntikulut vaadituilla 300 markalla.</p>
        <p>Toimitus on jäänyt maaoikeuden tarkastamana ja hyväksymänä pysyväksi.</p>
      </div>
    </div>
    <div>
      <h2 id="19900181mhaku0">MUUTOKSENHAKU KORKEIMMASSA OIKEUDESSA</h2>
      <p>Paavo ja Elida Tiainen ovat valituksessaan toistaneet maaoikeudessa esittämänsä vaatimuksen.</p>
      <p>Toimitusinsinööri on antanut valituksen johdosta lausunnon.</p>
    </div>
    <div>
      <h2 id="19900181yloa0">KORKEIMMAN OIKEUDEN RATKAISU 31.12.1990</h2>
      <p>Maaoikeuden päätöstä ei muuteta.</p>
      <div>
        <p>Ratkaisuun osallistuneet: presidentti Heinonen, oikeusneuvokset Mörä (eri mieltä), Ketola (eri mieltä), Huopaniemi ja Wirilander</p>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Ketola: Katson, että Paavo ja Elida Tiainen ovat asiananosaisia tässä toimituksessa ja ettei maaoikeuden näin ollen olisi pitänyt mainitsemillaan perusteilla jättää heidän valitustaan tutkimatta. Viivytyksen välttämiseksi otan valituksen suoraan täällä tutkittavaksi. Koska Tiaisen puolisot eivät ole esittäneet väittämästään omistajan asemasta riittävää selvitystä, katson, ettei ole syytä muuttaa maaoikeuden päätöstä toimituksen lopputuloksen osalta.</p>
        <p>Oikeusneuvos Mörä: Olen samaa mieltä kuin oikeusneuvos Ketola.</p>
      </div>
    </div>
  </finlex:content>
</finlex:document>
