<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900085</dcterms:identifier>
  <finlex:ecliIdentifier>ECLI:FI:KKO:1990:85</finlex:ecliIdentifier>
  <dcterms:title>KKO:1990:85</dcterms:title>
  <dcterms:description>
    <p>
      <strong>Kiinteistön kauppa</strong>
    </p>
    <p>
      <strong>Perintö</strong>
      <span>Kuolemanvaraislahja</span>
    </p>
  </dcterms:description>
  <finlex:registerNumber>S89/507</finlex:registerNumber>
  <dcterms:date pvm="19890718">1989-07-18</dcterms:date>
  <finlex:fileCopyNumber>1911</finlex:fileCopyNumber>
  <dcterms:issued pvm="19900627">1990-06-27</dcterms:issued>
  <dcterms:abstract>
    <p>Kiinteistöstä oli vuonna 1963 tehty kauppakirja, joka oli laadittu asianmukaisessa muodossa. Kaupan ehtojen ja jutussa esitetyn selvityksen perusteella oikeustointa pidettiin vastikkeettomana ja kuoleman varalta tehtynä.</p>
    <p>Katsottiin, että vuonna 1963 voimassa olleen oikeuden mukaan myös kiinteistöstä voitiin pätevästi määrätä kuolemanvaraislahjalla ja että 1.1.1966 voimaan tulleen perintökaaren 17 luvun 2 §:n säännös ei koskenut lahjanlupausta, joka oli annettu ennen sanottua ajankohtaa.</p>
  </dcterms:abstract>
  <p>PK 17 luku 2 §</p>
  <dcterms:tableOfContents>
    <a href="19900085aloa0">ASIAN KÄSITTELY ALEMMISSA OIKEUKSISSA</a>
    <a href="19900085mhaku0">MUUTOKSENHAKU KORKEIMMASSA OIKEUDESSA</a>
    <a href="19900085yloa0">KORKEIMMAN OIKEUDEN RATKAISU 27.6.1990</a>
  </dcterms:tableOfContents>
  <finlex:content id="s19900085.kko">
    <div>
      <h2 id="19900085aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Hartolan kihlakunnanoikeudessa</h3>
        <p>Tarja Laattala ja Marjatta Tapiola ovat Olavi Peltolalle 19.11.1985 ja Tapani Peltolalle 12.11.1985 tiedoksi annetun haasteen nojalla kertoneet, että liikkeenharjoittaja Rauha Lahti oli 19.3.1963 kauppakirjaksi otsikoidulla asiakirjalla myynyt tuolloin vielä alaikäisille veljensä lapsille Olavi ja Tapani Peltolalle puoliksi kummallekin omistamansa puolet Hartolan kunnan Putkijärven kylässä olleista tiloista Metsälä I RN:o 4:29 ja Metsälä II RN:o 4:23. Näistä tilaosuuksista oli sittemmin halkomalla muodostettu Metsälahden tila RN:o 4:42. Kauppahinnaksi oli merkitty 35.000 markkaa ja se oli kuitattu maksetuksi sitä vastaan, että myyjä pidätti itselleen elinikäisen hallinta- ja omistusoikeuden. Sen varalta, että hallintaoikeuden arvo alitti kauppahinnan, erotus oli sovittu maksettavaksi rahassa. Omistus- ja hallintaoikeus oli merkitty siirtyväksi ostajille vasta myyjän kuoleman jälkeen. Lahti oli kuollut 26.6.1985. Olavi ja Tapani Peltolalle oli 25.9.1985 myönnetty lainhuuto kummallekin Metsälahden tilan puoliskoon.</p>
        <p>Tilaosuudet myydessään Lahden tarkoituksena oli ollut miehensä ja ainoan lapsensa kuoleman jälkeen järjestellä varallisuusasiansa kuolemansa varalta. Kaupaksi otsikoitu oikeustoimi oli todellisuudessa vastikkeeton eli kuolemanvaraislahja, joka on perintökaaren 17 luvun 2 §:n mukaan oikeustoimena pätemätön, ellei lahjanlupausta ollut annettu testamentin muodossa.</p>
        <p>Lahti oli 22.4.1983 päivätyllä testamentilla määrännyt omaisuutensa, lukuun ottamatta erityisjälkisäädöksiä, annettavaksi kuolemansa jälkeen sisarensa lapsille Laattalalle ja Tapiolalle. Lahti oli tuolloin käsittänyt myös Metsälahden tilan kuuluvan heille tulevaan omaisuuteen. Testamentissa oli erityisesti todettu, että se syrjäytti Lahden aikaisemmin antamat määräykset omaisuutensa jakamisesta.</p>
        <p>Tämän vuoksi Laattala ja Tapiola ovat vaatineet, että 19.3.1963 tehty oikeustoimi vahvistetaan kuolemanvaraislahjana pätemättömäksi sekä että Metsälahden tilan vahvistetaan kuuluvan mainitun testamentin nojalla Laattalalle ja Tapiolalle puoleksi kummallekin. Viimeksi mainittua vaatimustaan Laattala ja Tapiola ovat perustelleet myös sillä, että mikäli 19.3.1963 tehtyä oikeustointa pidettäisiin testamenttina, se oli peruutettu 22.4.1983 tehdyllä testamentilla. Lisäksi Laattala ja Tapiola ovat vaatineet Olavi ja Tapani Peltolalle myönnetyn lainhuudon julistamista mitättömäksi ja korvausta oikeudenkäyntikuluistaan korkoineen.</p>
      </div>
      <div>
        <h3>Kihlakunnanoikeuden päätös 28.1.1986</h3>
        <p>Kihlakunnanoikeus, jossa Olavi ja Tapani Peltola ovat vastustaneet kannetta, on katsonut jääneen näyttämättä, että kanteessa kerrottu kiinteistön kauppa olisi käsittänyt sellaisen ehdon, joka olisi tehnyt luovutuksen kiinteistön kauppana pätemättömäksi. Sen vuoksi kihlakunnanoikeus on hylännyt kanteen. Asian laadun vuoksi asianosaiset saivat pitää heillä olleet kulut vahinkonaan.</p>
      </div>
      <div>
        <h3>Vaatimukset ja vastaus hovioikeudessa</h3>
        <p>Laattala ja Tapiola ovat valituksessaan toistaneet kanteensa ja perustelleet sitä lisäksi sillä, että jos 19.3.1963 tehtyä oikeustointa pidettiin silloin elossa olleen henkilön jäämistöstä tehtynä sopimuksena, se oli perintökaaren 17 luvun 1 §:n 1 momentin nojalla pätemätön. Lisäksi he ovat vaatineet oikeudenkäyntikulujensa korvaamista jutussa korkoineen.</p>
        <p>Olavi ja Tapani Peltola ovat vastanneet valitukseen.</p>
      </div>
      <div>
        <h3>Kouvolan hovioikeuden tuomio 8.2.1989</h3>
        <p>Hovioikeus on puheena olevalla tuomiollaan jättänyt asian kihlakunnanoikeuden päätöksen varaan. Laattala ja Tapiola on velvoitettu yhteisvastuullisesti korvaamaan Olavi ja Tapani Peltolan oikeudenkäyntikulut hovioikeuden osalta 800 markalla.</p>
      </div>
    </div>
    <div>
      <h2 id="19900085mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 16.5.1989.</p>
      <p>Laattala ja Tapiola ovat toistaneet hovioikeudessa esittämänsä vaatimukset ja vaatineet korvausta oikeudenkäyntikuluistaan korkoineen.</p>
      <p>Olavi ja Tapani Peltola ovat antaneet pyydetyn vastauksen, jossa he ovat vaatineet hovioikeuden tuomion pysyttämistä ja vastauskulujensa korvaamista. Olavi ja Tapani Peltola ovat lausuneet, että puheena oleva tilaosuuksien luovutus oli vastikkeellinen, koska heille aiheutui runsaasti kustannuksia Lahden laiminlyömistä metsänuudistustöistä. Oikeustoimi oli kiinteistön kauppa eikä kuolemanvaraislahja. Siinäkin tapauksessa, että sitä pidettäisiin kuolemanvaraislahjana, se oli vuonna 1963 tehtynä pätevä oikeustoimi.</p>
    </div>
    <div>
      <h2 id="19900085yloa0">KORKEIMMAN OIKEUDEN RATKAISU 27.6.1990</h2>
      <div>
        <h3>Perustelut</h3>
        <p>Leskeksi jäätyään ja ainoan lapsensa kuoleman jälkeen Rauha Lahti oli alkanut järjestellä omaisuuttaan lähimmille sukulaisilleen. Hän oli 19.3.1963 maakaaren 1 luvun 2 §:ssä säädetyssä muodossa laadituilla, kauppakirjoiksi otsikoiduilla asiakirjoilla luovuttanut nyt kysymyksessä olevat tilaosuudet veljensä pojille Olavi ja Tapani Peltolalle, erään tilan toisen veljensä kahdelle tyttärelle ja erään tilaosuuden ainoalle sisarelleen, Tarja Laattalan ja Marjatta Tapiolan äidille. Nämä kaikki oikeustoimet oli tehty samoilla ehdoilla eli siten, että Lahti oli pidättänyt itselleen elinikäisen omistus- ja hallintaoikeuden, että kussakin luovutuskirjassa mainitun kauppahinnan selitettiin tulleen tällä tavalla maksetuksi, että mikäli hallintaoikeuden arvo alitti kauppahinnan, erotus maksettiin rahana, että omistus- ja hallintaoikeus siirtyivät vasta Lahden kuollessa ja että Lahti vastasi hallinta-aikaansa kohdistuneista veroista ja maksuista. Oikeustoimia tehtäessä oli paikallinen verojohtaja toiminut asiantuntijana.</p>
        <p>Korkein oikeus katsoo, että kanteessa tarkoitettu oikeustoimi on osana laajempaa omaisuusjärjestelyä tehty Lahden kuoleman varalta ja verotukseen liittyvistä syistä kaupan muodossa. Se seikka, että Olavi ja Tapani Peltola ovat Lahden kuoleman jälkeen joutuneet vastuuseen Metsälahden tilalla sitä ennen suoritetuista hakkuista johtuneiden metsänuudistustöiden kustannuksista, ei tee oikeustointa vastikkeelliseksi eivätkä Olavi ja Tapani Peltola ole muullakaan tavalla maksaneet saannostaan vastiketta.</p>
        <p>Kysymyksessä on kuolemanvaraislahja eli sellainen vastikkeeton omaisuuden luovutus, jonka Lahti on tarkoittanut toteutuvaksi vasta kuolemansa jälkeen. Vuonna 1963 voimassa olleen oikeuden mukaan hän on pätevästi voinut määrätä myös kiinteästä omaisuudestaan kuolemanvaraislahjalla. Tämä määräys on edelleenkin sitova, kun 1.1.1966 voimaan tulleen perintökaaren 17 luvun 2 §:n säännös ei koske lahjanlupausta, joka on annettu ennen sanottua ajankohtaa. Lahti ei myöskään ole voinut 22.4.1983 tekemällään testamentilla peruuttaa Metsälahden tilaa koskevaa kuolemanvaraislahjaa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Laattala ja Tapiola velvoitetaan yhteisvastuullisesti suorittamaan Olavi ja Tapani Peltolalle yhteisesti heillä täällä olleista vastauskuluista 1.500 markkaa.</p>
        <div>
          <p>Ratkaisuun osallistuneet: oikeusneuvokset Salervo, Ailio, Takala, Riihelä ja Taipale</p>
        </div>
      </div>
    </div>
  </finlex:content>
</finlex:document>
