<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900030</dcterms:identifier>
  <finlex:ecliIdentifier>ECLI:FI:KKO:1990:30</finlex:ecliIdentifier>
  <dcterms:title>KKO:1990:30</dcterms:title>
  <dcterms:description>
    <p>
      <strong>Vahingonkorvaus</strong>
      <span>Vahingon aiheuttajan vastuu</span>
    </p>
    <p>
      <strong>Pankki</strong>
    </p>
  </dcterms:description>
  <finlex:registerNumber>S89/502</finlex:registerNumber>
  <dcterms:date pvm="19891128">1989-11-28</dcterms:date>
  <finlex:fileCopyNumber>602</finlex:fileCopyNumber>
  <dcterms:issued pvm="19900305">1990-03-05</dcterms:issued>
  <dcterms:abstract>
    <p>A kertoi maksaneensa pankille B 34.000 markkaa, jotta tämä toimittaisi ne pankkisiirtona C:lle A:n velan maksuna. B väitti vastaanottaneensa vain 3.400 markkaa, minkä vuoksi se, kieltäytyen suorittamasta sille annettua tehtävää, palautti tuon rahamäärän A:lle. A:lle aiheutui B:n menettelystä erinäisiä taloudellisia menetyksiä. Sittemmin todettiin lainvoimaisesti, että A oli antanut B:lle 34.000 markkaa. Ottaen huomioon, että C:n saatavan määrä A:n olosuhteisiin nähden oli huomattava, ei voitu vaatia, että A:n olisi toistamiseen pitänyt pystyä hankkimaan varat tämän velkansa suorittamiseen. Tämän vuoksi B, joka ei ollut täyttänyt sille pankkina annettua tehtävää, oli velvollinen korvaamaan A:lle kaikki sen laiminlyönnistä aiheutuneet vahingot.</p>
  </dcterms:abstract>
  <dcterms:tableOfContents>
    <a href="19900030aloa0">ASIAN KÄSITTELY ALEMMISSA OIKEUKSISSA</a>
    <a href="19900030mhaku0">MUUTOKSENHAKU KORKEIMMASSA OIKEUDESSA</a>
    <a href="19900030yloa0">KORKEIMMAN OIKEUDEN RATKAISU 5.3.1990</a>
  </dcterms:tableOfContents>
  <finlex:content id="s19900030.kko">
    <div>
      <h2 id="19900030aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Ylivieskan kihlakunnanoikeuden päätös 2.10.1986</h3>
        <p>Kihlakunnanoikeus on Unto Palsimaan kanteesta katsonut Vaasan hovioikeuden 28.6.1984 antamalla tuomiolla lainvoimaisesti selvitetyn, että Palsimaa oli 30.12.1980 asioinut Kansallis-Osake-Pankin Ylivieskan konttorissa ja saanut koneellisesti kuitatun pankkisiirtokuitin, jonka mukaan pankki oli vastaanottanut 34.001,50 markan maksusuorituksen välittääkseen siitä 34.000 markkaa Case Traktori Oy:n tilille Helsingin Osakepankin Kokkolan konttoriin ja käyttääkseen 1,50 markkaa pankkisiirtokuluihinsa. Kansallis-Osake-Pankin ja sen toimihenkilön Pirkko Aution sen väitteen osalta, että pankki olisi vastaanottanut ainoastaan 3.400 markkaa, oli lainvoimaisesti edelleen todettu, ettei ollut voitu näyttää toteen, että Palsimaa olisi antanut pankin haltuun vähemmän kuin kuittiin merkityt 34.001,50 markkaa. Aution oli katsottu menetelleen huolimattomasti ja aiheuttaneen laiminlyönnin, jota ei ollut pidettävä lievänä. Näin Palsimaalle oli aiheutunut vahinko, minkä Kansallis-Osake-Pankin toimeksiannon saajana ja Aution työnantajana oli tullut korvata Palsimaalle. Mainitun lainvoiman saaneen tuomion yhteydessä Palsimaalle oli varattu tilaisuus esittää mahdolliset lisävaatimuksensa myöhemmin.</p>
        <p>Kihlakunnanoikeus on myös todennut, että koska Case Traktori Oy ei ollut saanut loppuerää Palsimaalle myymästään traktorista, se oli nostanut kanteen ostajaa Palsimaata vastaan Nivalan kihlakunnanoikeudessa. Ennen kuin päätös tässä asiassa oli annettu, Autio ja Kansallis-Osake-Pankki oli velvoitettu edellä mainitulla Vaasan hovioikeuden tuomiolla suorittamaan Palsimaalle 30.600 markkaa 5 prosentin korkoineen 30.12.1980 lukien. Sen jälkeen kun Palsimaa oli mainitun summan saanut, hän oli maksanut loppukauppahinnan Case Traktori Oy:lle.</p>
        <p>Kihlakunnanoikeus on edelleen todennut, että asiaa oli Nivalan kihlakunnanoikeudessa suurimmaksi osaksi lykätty siksi, että oli odotettu Vaasan hovioikeuden alussa mainittua tuomiota Aution ja Kansallis-Osake-Pankin mahdollisesta maksuvelvollisuudesta. Nivalan kihlakunnanoikeus ja sittemmin Vaasan hovioikeus olivat, vaikka itse velka oli suoritettu ja kanteesta oli tältä osin luovuttu, velvoittaneet Palsimaan maksun viivästymisen ja oikeudenkäynnin vuoksi maksamaan Case Traktori Oy:lle 34.000 markan pääomalle 14 prosenttia korkoa ajalta 1.1.1981-9.7.1984 sekä osakeyhtiön perintä- ja oikeudenkäyntikulut kihlakunnanoikeudessa 25.000 markkaa ja oikeudenkäyntikulut hovioikeudessa 1.100 markkaa 16 prosentin korkoineen. Jotta Palsimaa olisi pystynyt maksamaan nämä summat Case Traktori Oy:lle ja hänen jouduttuaan saatavista ulosmittauksen kohteeksi, Palsimaa oli saanut 44.500 markan suuruisen lainan 10 prosentin korolla Nivalan Osuuspankista.</p>
        <p>Ylivieskan kihlakunnanoikeus on katsonut, että edellä mainitut korot, oikeudenkäyntikulut sekä ulosmittaus- ja pankkikulut olivat seurauksena Aution ja Kansallis-OsakePankin menettelystä. Case Traktori Oy:llä ei olisi ollut tarvetta oikeudenkäyntiin, jos pankki olisi välittänyt kuittiin merkityn summan Case Traktori Oy:lle. Aution huolimattoman menettelyn johdosta Palsimaalle oli aiheutunut vahinko sekä peruste Case Traktori Oy:n ja Palsimaan väliselle oikeudenkäynnille. Kihlakunnanoikeus on katsonut edelleen Palsimaan ja pankin välisen kirjeenvaihdon perusteella, että koska Palsimaa ei ollut saanut Case Traktori Oy:lle suoritettavia korko- ja oikeudenkäyntikulusummia Kansallis-Osake-Pankilta, hän oli joutunut ottamaan osuuspankista lainan, josta aiheutui sekä velkaa että kulumaksuja esitettyjen kuittien mukaisesti. Kihlakunnanoikeus on katsonut 3.400 markan osalta selvitetyksi, että Kansallis-Osake-Pankki oli palauttanut sen Palsimaalle kieltäytyen välittämästä sitä Case Traktori Oy:lle. Kihlakunnanoikeus on katsonut, että tämän summan maksamisesta Case Traktori Oy:lle vastasi Kansallis-Osake-Pankin palautuksen jälkeen Palsimaa ja ettei Autiolla eikä KansallisOsake-Pankilla ollut maksuvelvollisuutta sen suhteen.</p>
        <p>Kihlakunnanoikeus on myös katsonut, että Palsimaan varallisuusasemassa tapahtuneet muutokset olivat Aution ja Kansallis-Osake-Pankin aiheuttamia, ja että nämä olivat velvolliset saattamaan Palsimaan varallisuusaseman samaan tilaan, jossa se oli ollut ennen vahingon aiheutumista. Palsimaalla ei eläkeläisenä ollut ollut mahdollisuutta minimoida vahinkoa, vaan se olisi ollut Kansallis-OsakePankin velvollisuus. Kun Ylivieskan kihlakunnanoikeus oli tehnyt päätöksen Palsimaan Kansallis-Osake-Pankkia vastaan ajamassa jutussa, jossa Vaasan hovioikeus oli antanut alussa mainitun tuomionsa, pankilla olisi ollut mahdollisuus järjestää traktorin rahoitus. Pankilla olisi ollut oikeus saada saatava Palsimaalta, jos hovioikeus olisi antanut päinvastaisen ratkaisun kuin Ylivieskan kihlakunnanoikeus.</p>
        <p>Tämän vuoksi kihlakunnanoikeus on esitetyt vaatimukset enemmälti hyläten velvoittanut Kansallis-Osake-Pankin toimeksiannon saajana ja Aution työnantajana sekä Pirkko Aution yhteisvastuullisesti suorittamaan Palsimaalle esitettyjen kuittien ja muun selvityksen mukaisesti</p>
        <p>- 14 prosentin koron pääomalle 30.600 markkaa 1.1.1981-9.7.1984, 16 prosentin korkoineen 14.4.1986 lukien - Case Traktori Oy:n ja Unto Palsimaan välisiä oikeudenkäyntikuluja 25.000 markkaa (Nivalan kihlakunnanoikeus) ja 1.100 markkaa (Vaasan hovioikeus), jolle 1.100 markalle 16 prosentin korko ajalta 12.12.1985-14.4.1986, koko saatava kuudentoista (16) prosentin korkoineen 14.4.1986 lukien - valtiolle maksettua ulosottomaksua 300 markkaa 16 prosentin korkoineen 14.4.1986 lukien - Nivalan Osuuspankille maksettua pankkitakausprovisiota yhteensä 1.385,55 markkaa 16 prosentin korkoineen 136,05 markan erälle 8.11.1984, 209,30 markan erälle 17.1.1985, 209,30 markan erälle 18.4.1985, 203,30 markan erälle 23.7.1985, 209,30 markan erälle 11.10.1985, 209,30 markan erälle 23.1.1986 ja 209 markan erälle 11.4.1986 lukien - Nivalan Osuuspankille 44.500 markan lainasta maksettua toimitusmaksua 200 markkaa, luotonvarausprovisiota 333,75 markkaa ja leimaveroa 712 markkaa eli yhteensä 1.245,75 markkaa 16 prosentin korkoineen 14.4.1986 lukien - Nivalan Osuuspankille 44.500 markan lainasta suoritettua 10 prosentin korkoa 1.851,75 markkaa 16 prosentin korkoineen 23.9.1986 lukien.</p>
        <p>Pirkko Aution korvausvelvollisuus oli toissijainen. Mikäli korvausta ei saatu pankilta perityksi, Autio oli velvollinen suorittamaan Palsimaalle kihlakunnanoikeuden kohtuulliseksi katsomat 5.000 markkaa. Summaa harkitessaan kihlakunnanoikeus on ottanut huomioon vahingon suuruuden, Aution menettelyn laadun, hänen asemansa pankissa, vahingon kärsineen tarpeen, Kansallis-Osake-Pankin toimenpiteet ja muut olosuhteet.</p>
        <p>Valtion varoista on määrätty maksettavaksi maksuttoman oikeudenkäynnin saaneen Palsimaan avustajalle kulujen korvauksena ja palkkiona yhteensä 12.361,90 markkaa, mikä määrä pankin oli korvattava valtiolle.</p>
      </div>
      <div>
        <h3>Vaasan hovioikeuden tuomio 9.2.1989</h3>
        <p>Hovioikeus, jonka tutkittavaksi Kansallis-Osake-Pankki oli saattanut jutun vaatien sen Palsimaalle maksettavaksi tuomitun korvauksen alentamista 11.000 markkaan ja oikeudenkäyntikulujensa korvaamista, on jättänyt jutun kihlakunnanoikeuden päätöksen varaan. Valtion varoista on määrätty maksettavaksi Palsimaan avustajalle palkkioksi avustajantehtävästään hovioikeudessa 500 markkaa, mikä määrä Kansallis-Osake-Pankin oli korvattava valtiolle.</p>
      </div>
    </div>
    <div>
      <h2 id="19900030mhaku0">MUUTOKSENHAKU KORKEIMMASSA OIKEUDESSA</h2>
      <p>Kansallis-Osake-Pankille on myönnetty valituslupa 9.5.1989. Palsimaa on antanut pyydetyn vastauksen.</p>
      <p>Pankki on uudistanut hovioikeudessa esittämänsä vaatimukset.</p>
    </div>
    <div>
      <h2 id="19900030yloa0">KORKEIMMAN OIKEUDEN RATKAISU 5.3.1990</h2>
      <div>
        <h3>Perustelut</h3>
        <p>Suorittaakseen Palsimaan sille antaman pankkisiirtotehtävän Kansallis-Osake-Pankki on ottanut vastaan Palsimaan antamat rahat toimittaakseen ne Case Traktori Oy:lle Palsimaan velan maksuksi. Pankki ei kuitenkaan ole sanottua tehtävää suorittanut vaan on palauttanut Palsimaalle tämän antamasta 34.000 markasta 3.400 markkaa muun osan jäädessä pankin haltuun.</p>
        <p>Ottaen huomioon, että Case Traktori Oy:n saatavan määrä Palsimaan olosuhteisiin nähden oli huomattava, ei voida vaatia, että Palsimaan olisi toistamiseen pitänyt pystyä hankkimaan varat tämän velkansa suorittamiseen. Tämän johdosta pankki vastaa kaikista puheena olevasta laiminlyönnistä Palsimaalle aiheutuneista vahingoista.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Maksuttomasta oikeudenkäynnistä annetun lain nojalla maksetaan valtion varoista palkkioksi asianajaja Hannu Saraluodolle Palsimaan avustamisesta Korkeimmassa oikeudessa 700 markkaa, mikä määrä Kansallis-Osake-Pankin on korvattava valtiolle.</p>
        <div>
          <p>Ratkaisuun osallistuneet: presidentti Heinonen, oikeusneuvokset Ådahl, Portin, Riihelä ja Haarmann</p>
        </div>
      </div>
    </div>
  </finlex:content>
</finlex:document>
