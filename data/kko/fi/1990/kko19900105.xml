<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900105</dcterms:identifier>
  <finlex:ecliIdentifier>ECLI:FI:KKO:1990:105</finlex:ecliIdentifier>
  <dcterms:title>KKO:1990:105</dcterms:title>
  <dcterms:description>
    <p>
      <strong>Lapsen elatus</strong>
    </p>
    <p>
      <strong>Oikeudenkäyntimenettely</strong>
      <span>Tutkimatta jättäminen</span>
    </p>
  </dcterms:description>
  <finlex:registerNumber>S89/556</finlex:registerNumber>
  <dcterms:date pvm="19891004">1989-10-04</dcterms:date>
  <finlex:fileCopyNumber>2367</finlex:fileCopyNumber>
  <dcterms:issued pvm="19900912">1990-09-12</dcterms:issued>
  <dcterms:abstract>
    <p>Alaikäisen lapsen vanhemmat olivat sosiaalilautakunnan vahvistamalla sopimuksella sopineet, että lapsi oli heidän yhteisessä huollossaan ja asui isänsä luona. Äidin velvollisuutta suorittaa elatusapua lapselle ei ollut vahvistettu. Äidin nostamasta kanteesta lapsi oli sittemmin määrätty asumaan äitinsä luona. Isällä oli tämän jälkeenkin oikeus vaatia lapselle elatusapua ajalta, jona lapsi oli asunut hänen luonaan.</p>
  </dcterms:abstract>
  <dcterms:tableOfContents>
    <a href="19900105aloa0">ASIAN AIKAISEMPI KÄSITTELY</a>
    <a href="19900105mhaku0">MUUTOKSENHAKU KORKEIMMASSA OIKEUDESSA</a>
    <a href="19900105yloa0">KORKEIMMAN OIKEUDEN RATKAISU 12.9.1990</a>
  </dcterms:tableOfContents>
  <finlex:content id="s19900105.kko">
    <div>
      <h2 id="19900105aloa0">ASIAN AIKAISEMPI KÄSITTELY</h2>
      <div>
        <h3>Seppo Kalevi Rantasen kanne Piikkiön kihlakunnanoikeudessa</h3>
        <p>Seppo Kalevi Rantanen on Marita Päivikki Rantaselle 2.11.1987 toimitetun haasteen nojalla kihlakunnanoikeudessa lausunut, että Seppo Kalevi ja Marita Päivikki Rantanen olivat 16.2.1987 tehdyllä lapsen huoltoa ja tapaamisoikeutta koskevalla sopimuksella, jonka Raision kaupungin sosiaalilautakunta oli vahvistanut 3.3.1987, sopineet, että heidän alaikäisen lapsensa Mervi Marita Rantasen huolto uskottiin molemmille vanhemmille yhteisesti ja että Mervi Marita Rantanen asui Seppo Kalevi Rantasen luona. Marita Päivikki Rantanen ei ollut suostunut tekemään sopimusta Mervi Marita Rantaselle tulevasta elatusavusta eikä ollut muutoinkaan riittävästi osallistunut tämän elatukseen. Sen vuoksi Seppo Kalevi Rantanen on vaatinut, että Marita Päivikki Rantanen velvoitetaan suorittamaan Mervi Marita Rantaselle elatusapua 1.500 markkaa tai kohtuullinen määrä kuukaudessa 3.3.1987 lukien.</p>
      </div>
      <div>
        <h3>Marita Päivikki Rantasen kanne</h3>
        <p>Marita Päivikki Rantanen on puolestaan Seppo Kalevi Rantaselle 13.11.1987 tiedoksi toimitetun haasteen nojalla kihlakunnanoikeudessa vaatinut Mervi Marita Rantasen määräämistä asumaan hänen luonaan ja Seppo Kalevi Rantasen velvoittamista suorittamaan Mervi Marita Rantaselle elatusapua.</p>
      </div>
      <div>
        <h3>Kihlakunnanoikeuden päätös 31.5.1988</h3>
        <p>Kihlakunnanoikeus on todennut, että Seppo Kalevi ja Marita Päivikki Rantanen olivat 16.2.1987 tehneet sopimuksen Mervi Marita Rantasen asumisesta Seppo Kalevi Rantasen luona, jonka sopimuksen Raision sosiaalilautakunta oli vahvistanut 3.3.1987. Kihlakunnanoikeus on katsonut, että olosuhteet olivat sopimuksen vahvistamisen jälkeen muuttuneet vanhempien riitaisuuksien vuoksi niin, että lapsen tasapainoisen kehityksen ja hyvinvoinnin vuoksi oli aihetta muuttaa lapsen asuminen.</p>
        <p>Tämän vuoksi kihlakunnanoikeus on lapsen huollosta ja tapaamisoikeudesta annetun lain 9 §:n 1 momentin 2 kohdan ja 12 §:n nojalla määrännyt Mervi Marita Rantasen kihlakunnanoikeuden päätöspäivästä lukien asumaan Marita Päivikki Rantasen luona ja velvoittanut Seppo Kalevi Rantasen suorittamaan elatusavuksi mainitulle lapselleen 1.4.1988 lukien 700 markkaa kuukaudessa, erääntyneeltä ajalta heti ja muutoin päätöspäivästä lukien kuukausittain etukäteen, kunnes lapsi täytti 18 vuotta.</p>
        <p>Lisäksi päätöksessä on lausuttu Mervi Marita Rantasen oikeudesta tavata Seppo Kalevi Rantasta.</p>
      </div>
      <div>
        <h3>Turun hovioikeuden tuomio 24.2.1989</h3>
        <p>Seppo Kalevi Rantanen ja Marita Päivikki Rantanen ovat saattaneet jutun hovioikeuden tutkittavaksi ja vastanneet toistensa muutoksenhakemuksiin. Seppo Kalevi Rantanen on vaatinut Marita Päivikki Rantasen velvoittamista suorittamaan Mervi Marita Rantaselle elatusapua 800 markkaa kuukaudessa 3.3.1987 ja 31.3.1988 väliseltä ajalta sekä että hänet vapautetaan suorittamasta elatusapua kihlakunnanoikeuden päätöstä edeltävältä ajalta ja että hänen maksettavakseen määrätty elatusapu alennetaan 500 markaksi kuukaudessa. Marita Päivikki Rantanen on vastauksen antamiselle säädetyn määräajan jälkeen 11.8.1988 toimittanut hovioikeuteen kirjelmän ja Seppo Kalevi Rantasen palkkatodistuksen heinäkuulta 1988.</p>
        <p>Hovioikeus on katsonut, että kirjallisen selityksen vaatiminen Seppo Kalevi Rantaselta Marita Päivikki Rantasen viimeksi mainitun kirjelmän johdosta oli ilmeisesti tarpeetonta. Hovioikeus on ottanut kirjelmän huomioon, koska siihen oli erityistä syytä.</p>
        <p>Mervi Marita Rantanen oli kihlakunnanoikeuden päätöksellä määrätty asumaan äitinsä Marita Päivikki Rantasen luona. Seppo Kalevi Rantasella ei näin ollut oikeutta ajaa kannetta Mervi Marita Rantaselle 3.3.1987-31.3.1988 kuuluvasta elatusavusta, koska kysymys oli lapselle kuuluvasta edusta eikä Mervi Marita Rantanen enää asunut Seppo Kalevi Rantasen luona.</p>
        <p>Seppo Kalevi Rantasen bruttotulo heinäkuulta 1988 oli 5.140 markkaa 84 penniä. Lisäksi Seppo Kalevi Rantasella oli erään toisen henkilön kanssa yhteistä lainaa pankin antaman, 10.11.1987 päivätyn todistuksen mukaan 67.629 markkaa 25 penniä. Mervi Marita Rantaselle suoritettavan elatusavun riittävänä määränä oli näin pidettävä kihlakunnanoikeuden määräämää 700 markkaa kuukaudessa.</p>
        <p>Näillä ja kihlakunnanoikeuden muutoin mainitsemilla perusteilla hovioikeus on jättänyt tutkimatta Seppo Kalevi Rantasen vaatimuksen Marita Päivikki Rantasen velvoittamisesta suorittamaan elatusapua Mervi Marita Rantaselle sekä jättänyt asian muutoin kihlakunnanoikeuden päätöksen lopputuloksen varaan.</p>
      </div>
    </div>
    <div>
      <h2 id="19900105mhaku0">MUUTOKSENHAKU KORKEIMMASSA OIKEUDESSA</h2>
      <p>Seppo Kalevi Rantaselle on myönnetty valituslupa 18.5.1989. Marita Päivikki Rantanen on antanut häneltä pyydetyn vastauksen.</p>
      <p>Seppo Kalevi Rantanen on valituksessaan toistanut hovioikeudessa esittämänsä vaatimukset. Lisäksi hän on vaatinut, että Marita Päivikki Rantasen määräajan jälkeen hovioikeuteen toimittama kirjelmä jätetään huomioon ottamatta.</p>
    </div>
    <div>
      <h2 id="19900105yloa0">KORKEIMMAN OIKEUDEN RATKAISU 12.9.1990</h2>
      <div>
        <h3>Perustelut</h3>
        <p>Hovioikeus on lausumallaan perusteella saanut ottaa huomioon Marita Päivikki Rantasen 11.8.1988 hovioikeuteen toimittaman kirjelmän.</p>
        <p>Mervi Marita Rantasen huolto on sosiaalilautakunnan 3.3.1987 vahvistamassa sopimuksessa uskottu Seppo Kalevi ja Marita Päivikki Rantaselle yhteisesti. Lapsen elatuksesta annetun lain 4 §:n mukaan lapselle voidaan vahvistaa suoritettavaksi elatusapua, jos vanhempi ei muulla tavoin huolehdi lapsen elatuksesta taikka jos lapsi ei pysyvästi asu vanhempansa luona. Elatusapua koskevassa asiassa edustaa lasta sanotun lain 5 §:n 1 momentin mukaan muun muassa hänen huoltajansa ja elatusapua koskevaa kannetta lapsen puolesta on saman lain 13 §:n 1 momentin mukaan oikeus ajaa jokaisella, joka edustaa lasta. Koska Seppo Kalevi Rantanen on Mervi Marita Rantasen huoltaja, hovioikeus ei olisi saanut mainitsemillaan perusteilla jättää tutkimatta Seppo Kalevi Rantasen vaatimusta Marita Päivikki Rantasen velvoittamisesta suorittamaan elatusapua Mervi Marita Rantaselle.</p>
        <p>Viivytyksen välttämiseksi ja asian selvitettyyn tilaan nähden Korkein oikeus tutkii jutun myös edellä mainitulta osalta ja katsoo selvitetyksi, että Marita Päivikki Rantanen on vuonna 1987 maaliskuun 3 päivän jälkeen maksanut Mervi Marita Rantasen elatukseksi ennen Seppo Kalevi Rantasen kanteen 2.11.1987 tapahtunutta vireillepanoa yhteensä 4.200 markkaa ja sen jälkeen marras- ja joulukuussa yhteensä 1.400 markkaa sekä suorittanut sanotun vuoden kesällä eräitä Mervi Marita Rantasen päivähoidosta aiheutuneita maksuja ja pitänyt Mervi Marita Rantasta mainittuna vuonna aika ajoin luonaan. Tammi-, helmi- ja maaliskuussa 1988 Marita Päivikki Rantasen on näytetty pitäneen Mervi Marita Rantasta luonaan ja huolehtineen tänä aikana tämän elatuksesta siinä määrin, että Marita Päivikki Rantasen on katsottava tuolloin täyttäneen elatusvelvollisuutensa Mervi Marita Rantasta kohtaan. Korkein oikeus katsoo sen vuoksi, ettei ole erityisen painavia syitä velvoittaa Marita Päivikki Rantasta suorittamaan elatusapua Mervi Marita Rantaselle Seppo Kalevi Rantasen kanteen vireillepanoa edeltäneeltä ajalta eikä perustetta Marita Päivikki Rantasen velvoittamiseksi elatusavun suorittamiseen marras- ja joulukuulta 1987 eikä tammimaaliskuulta 1988. Mervi Marita Rantanen on asunut huhtikuun 1 päivästä 1988 yksinomaan Marita Päivikki Rantasen luona Seppo Kalevi Rantasen osallistumatta lapsensa elatukseen. Seppo Kalevi Rantanen on siten velvollinen suorittamaan Mervi Marita Rantaselle elatusapua viimeksi sanotusta päivästä lukien. Seppo Kalevi Rantasen tuloista ja varallisuusasemasta esitetyn selvityksen mukaan hän kykenee suorittamaan hovioikeuden tuomitseman elatusavun.</p>
      </div>
      <div>
        <h3>Tuomiolauselma</h3>
        <p>Seppo Kalevi Rantasen vaatimus Marita Päivikki Rantasen velvoittamiseksi suorittamaan Mervi Marita Rantaselle kuuluvaa elatusapua 3.3.1987 ja 31.3.1988 väliseltä ajalta hylätään.</p>
        <p>Muilta osin hovioikeuden tuomion lopputulos jää pysyväksi.</p>
        <p>Asian laadun vuoksi Marita Päivikki Rantanen saa pitää vahinkonaan hänelle vastauksen antamisesta aiheutuneet kulut.</p>
        <div>
          <p>Ratkaisuun osallistuneet: oikeusneuvokset Salervo, Ådahl, Mörä, Haarmann ja Huopaniemi</p>
        </div>
      </div>
    </div>
  </finlex:content>
</finlex:document>
