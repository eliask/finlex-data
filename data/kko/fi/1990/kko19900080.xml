<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900080</dcterms:identifier>
  <finlex:ecliIdentifier>ECLI:FI:KKO:1990:80</finlex:ecliIdentifier>
  <dcterms:title>KKO:1990:80</dcterms:title>
  <dcterms:description>
    <p>
      <strong>Maanvuokra</strong>
    </p>
  </dcterms:description>
  <finlex:registerNumber>S89/355</finlex:registerNumber>
  <dcterms:date pvm="19891220">1989-12-20</dcterms:date>
  <finlex:fileCopyNumber>1785</finlex:fileCopyNumber>
  <dcterms:issued pvm="19900618">1990-06-18</dcterms:issued>
  <dcterms:abstract>
    <p>Maanvuokralain 5 luvussa tarkoitettua alueen vuokraoikeutta ei voitu vuokranantajan suostumuksetta siirtää määräosissa edelleen.</p>
    <p>Ään.</p>
  </dcterms:abstract>
  <p>MaanvuokraL 5 luku</p>
  <dcterms:tableOfContents>
    <a href="19900080aloa0">ASIAN KÄSITTELY ALEMMISSA OIKEUKSISSA</a>
    <a href="19900080mhaku0">MUUTOKSENHAKU KORKEIMMASSA OIKEUDESSA</a>
    <a href="19900080yloa0">KORKEIMMAN OIKEUDEN RATKAISU 18.6.1990</a>
  </dcterms:tableOfContents>
  <finlex:content id="s19900080.kko">
    <div>
      <h2 id="19900080aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Euran kihlakunnanoikeudessa</h3>
        <p>Mikko Ilmari Kause (Mikko Kause) on kanteessaan nyt kysymyksessä olevalta osalta kertonut, että hän oli 19.7.1970 allekirjoitetulla vuokrasopimuksella vuokrannut Jaakko Olavi Kauselle (Jaakko Kause) omistamastaan Euran kunnan Turajärven kylässä sijaitsevasta Kalliorannan tilasta RN:o 2:34 noin 30 aarin suuruisen alueen 30 vuoden vuokraajaksi vuokramaksun ollessa 350 markkaa vuodessa. Jaakko Kausen luovutettua maanvuokralain ja vuokrasopimuksen vastaisesti alueen hallinnan toisille henkilöille Mikko Kause oli Jaakko Kauselle 19.9.1985 toimitetulla tiedoksiannolla irtisanonut maanvuokrasopimuksen maanvuokralain 21 §:n 1 momentin 1 kohdan nojalla päättymään heti sekä kehottanut Jaakko Kausea jättämään alueen Mikko Kausen vapaaseen hallintaan. Kun Jaakko Kause ei ollut irtisanomisesta huolimatta ryhtynyt toimiin vuokra-alueen luovuttamiseksi Mikko Kausen hallintaan, Mikko Kause on vaatinut, että hänen ja Jaakko Kausen välillä tehty vuokrasopimus todetaan purkautuneeksi ja että Jaakko Kause velvoitetaan luovuttamaan vuokra-alue Mikko Kausen vapaaseen hallintaan sekä siirtämään pois vuokra-alueelle rakentamansa rakennukset kolmen kuukauden kuluessa kihlakunnanoikeuden päätöksestä lukien. Lisäksi Mikko Kause on vaatinut Jaakko Kausen velvoittamista korvaamaan hänen oikeudenkäyntikulunsa korkoineen.</p>
      </div>
      <div>
        <h3>Kihlakunnanoikeuden päätös 6.11.1987</h3>
        <p>Kuultuaan Jaakko Kausea kanteesta kihlakunnanoikeus on todennut, että Jaakko Kause oli</p>
        <p>- 20.6.1984 luovuttanut hallintaoikeuden osaan Mikko Kauselta vuokraamastaan alueesta Tiina Lehdelle, nyttemmin sukunimeltään Saarinen, ja Kari Saariselle, myyden näille samalla tällä osa-alueella olevat saunarakennuksen ja hirsimökin, hallinta- ja omistusoikeuden siirtyessä samana päivänä vastaanottajille,</p>
        <p>- 30.8.1985 siirtänyt vuokraoikeuden sanottuun vuokraalueeseen, lukuunottamatta Tiina ja Kari Saarisen hallintaan luovutettua aluetta, Markku ja Taina Käänteelle, myyden samalla Käänteille näille siirretyn vuokraoikeusosan tarkoittamalla alueella olevan rakennuksen, hallinta- ja omistusoikeuden siirtyessä nytkin samana päivänä vastaanottajille.</p>
        <p>Mikko Kausen ei ollut osoitettu tienneen 20.6.1984 tapahtuneesta luovutuksesta ennen kuin jälkimmäinenkin luovutuksista oli 30.8.1985 tapahtunut. Näin ollen Mikko Kausen oli katsottava säädetyssä järjestyksessä sanoneen Jaakko Kausen kanssa tekemänsä vuokrasopimuksen irti, kun sitä koskeva todistusasiakirja oli 19.9.1985 haastemiehen toimesta annettu tiedoksi Jaakko Kauselle.</p>
        <p>Selvitystä ei ollut esitetty siitä, oliko Jaakko Kause sittemmin siirtänyt Tiina ja Kari Saariselle nimenomaisesti myös näiden hallintaan tulleen osa-alueen vuokraoikeuden.</p>
        <p>Maanvuokralaissa ei nimenomaisesti sanottu, voidaanko vuokra-alueen vuokraoikeus siirtää, mikäli siirto vuokrasuhteessa sinänsä on sallittu, myös siten, että siirto koskee vain osaa siirtäjälle vuokratusta alueesta. Kun maanvuokralaki kuitenkin sisältää säännöksiä, joissa nimenomaan säädetään "vuokraoikeuden" siirtämisestä, ei maanvuokralain siirtosäännösten voida katsoa tarkoittavan, että siirtäjä saisi siirtää muuta kuin koko itsellään olevan vuokraoikeuden, ellei vuokranantaja ole muunlaiseen siirtoon suostunut. Maanvuokralain 75 §, joka koskee tässä jutussa kysymyksessä olevan laatuisen vuokraoikeuden siirtämistä, on myös sanotuin tavoin tulkittava. Näin ollen Jaakko Kause ei olisi saanut siirtää vuokraoikeuttaan ilman Mikko Kausen suostumusta muulla tavoin kuin siirtämällä samalla kertaa koko vuokraoikeutensa yhdelle tai yhteisesti useammalle vastaanottajalle. Jaakko Kause oli siis tapahtuneiden vuokra-alueen osan hallinnan luovutuksen ja vuokraoikeuden osaa koskeneen siirron kautta menettänyt vuokraoikeutensa; ja Jaakko Kausen aikaansaama vuokraoikeuden järjestely pysyi luvattomana, vaikka Tiina ja Kari Saariselle tapahtunut osa-alueen hallinnan luovutus olisikin sittemmin muutettu tuota osa-aluetta vastaavan vuokraoikeuden siirroksi.</p>
        <p>Sen vuoksi kihlakunnanoikeus on todennut Mikko ja Jaakko Kausen välisen 19.7.1970 allekirjoitetun maanvuokrasopimuksen purkautuneeksi ja vuokrasuhteen päättyneeksi 19.9.1985, jolloin vuokrasopimus oli sanottu irti.</p>
        <p>Jaakko Kause on velvoitettu välittömästi luovuttamaan vuokra-alue Mikko Kausen vapaaseen hallintaan; ja tähän liittyen hänen oli kolmen kuukauden kuluessa kihlakunnanoikeuden päätöksen julistamisesta siirrettävä vuokraalueelta pois sille rakentamansa rakennukset, ellei asianosaisten kesken toisin sovittu.</p>
      </div>
      <div>
        <h3>Turun hovioikeuden tuomio 6.1.1989</h3>
        <p>Hovioikeus, jonne Jaakko Kause on valittanut, on lausunut, että</p>
        <p>kihlakunnanoikeuden päätöksessä mainitut 20.6.1984 ja 30.8.1985 päivätyt asiakirjat tarkoittivat vuokraoikeuden siirtoa. Maanvuokralain 75 §:n 1 momentin mukaan vuokramies on kysymyksessä olevan vuokrasopimuksen perusteella ollut oikeutettu siirtämään vuokraoikeutensa toiselle vuokranantajan suostumuksetta, jos vuokrasopimus on tehty kirjallisesti eikä siirtoa ole vuokrakirjassa kielletty. Mikko ja Jaakko Kausen välillä 19.7.1970 solmittu vuokrasopimus oli laadittu kirjallisesti eikä sopimuksessa ollut kielletty Jaakko Kausea siirtämästä vuokraoikeuttaan. Maanvuokralaissa ei kielletä vuokramiestä siirtämästä vuokraoikeuttaan murto- tai määräosissa. Jaakko Kause ei siten ollut maanvuokralain vastaisesti siirtänyt vuokraoikeuttaan eikä Mikko Kausella ollut ollut oikeutta irtisanoa asianosaisten välistä maanvuokrasopimusta.</p>
        <p>Tämän vuoksi hovioikeus on kumonnut kihlakunnanoikeuden päätöksen ja hylännyt Mikko Kausen kanteen. Mikko ja Jaakko Kausen välillä 19.7.1970 tehty vuokrasopimus on todettu olevan edelleen voimassa ja Jaakko Kause on vapautettu velvollisuudesta luovuttaa tuo vuokra-alue Mikko Kausen hallintaan.</p>
      </div>
    </div>
    <div>
      <h2 id="19900080mhaku0">MUUTOKSENHAKU KORKEIMMASSA OIKEUDESSA</h2>
      <p>Mikko Kauselle on myönnetty valituslupa 21.3.1989. Hän on vaatinut hovioikeuden tuomion kumoamista ja asian jättämistä kihlakunnanoikeuden päätöksen varaan.</p>
      <p>Jaakko Kause on antanut häneltä pyydetyn vastauksen.</p>
    </div>
    <div>
      <h2 id="19900080yloa0">KORKEIMMAN OIKEUDEN RATKAISU 18.6.1990</h2>
      <div>
        <h3>Perustelut</h3>
        <p>Kuten hovioikeus on todennut, kihlakunnanoikeuden päätöksessä mainituilla 20.6.1984 ja 30.8.1985 päivätyillä asiakirjoilla Jaakko Kause on siirtänyt vuokraoikeutensa osaksi Tiina ja Kari Saariselle ja osaksi Markku ja Taina Käänteelle.</p>
        <p>Mikko ja Jaakko Kausen välillä tehdyssä kirjallisessa vuokrasopimuksessa ei ole kielletty vuokraoikeuden siirtoa. Tämä ei kuitenkaan kihlakunnanoikeuden päätöksessä mainituilla perusteilla merkitse oikeutta vuokraoikeuden osittaiseen siirtämiseen, vaan vuokraoikeus voidaan siirtää vain sellaisenaan yhdelle tai useammalle siirronsaajalle. Näillä lisäyksillä kihlakunnanoikeuden päätöksen perustelut hyväksytään muilta osin.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja asia jätetään kihlakunnanoikeuden päätöksen varaan kuitenkin siten, että kolmen kuukauden aika, jonka kuluessa Jaakko Kausen on siirrettävä rakentamansa rakennukset vuokra-alueelta, on luettava Korkeimman oikeuden tuomion antamisesta.</p>
        <div>
          <p>Ratkaisuun osallistuneet: oikeusneuvokset Ailio, Takala (eri mieltä), Nikkarinen, Nybergh ja Paasikoski</p>
        </div>
      </div>
      <div>
        <h3>Esittelijän mietintö ja eri mieltä olevan jäsenen lausunto</h3>
        <p>Esittelijäneuvos Heikonen: Korkein oikeus katsonee, ettei hovioikeuden tuomiota muuteta. Mikko Kause velvoitettaneen suorittamaan Jaakko Kauselle korvaukseksi vastauksen antamisesta täällä olleista kuluista 1.200 markkaa 16 prosentin korkoineen Korkeimman oikeuden tuomion antopäivästä lukien.</p>
        <p>Oikeusneuvos Takala: Asiassa on ratkaisevaa toteuttavatko kihlakunnanoikeuden pöytäkirjaan jäljennöksinä otetut 20.6.1984 päivätty luovutussopimus ja 30.8.1985 päivätty kauppakirja maanvuokralain 6 §:ssä kielletyn vuokra-alueen tai sen osan luovuttamisen toisen hallintaan vai saman lain 75 §:ssä mainitun luvallisen vuokraoikeuden siirron ilman vuokranantajan suostumusta. Luovutussopimuksen sanamuodon perusteella voitaisiin päätellä kysymyksessä olleen 6 §:ssä kielletty alivuokrasopimus, johon ei sisältyisi osittaistakaan vuokraoikeuden siirtoa. Jutun käsittelyssä asianosaiset ovat kuitenkin olleet yksimieliset siitä, että tuolloin on tapahtunut myös osittainen vuokraoikeuden siirto Tiina Lehdelle ja Kari Saariselle. Kauppakirjan mukaan luovutuksen kohteena on 19.7.1970 allekirjoitetulla vuokrasopimuksella vuokratun alueen vuokraoikeus lukuun ottamatta 20.6.1984 päivätyllä luovutussopimuksella "Tiina Lehdelle ja Kari Saariselle siirrettyä osaa". Kummassakaan oikeustoimessa ei siten ole ollut kysymys alivuokrasopimuksista vaan vuokraoikeuden osittaisista siirtämisistä.</p>
        <p>Harkittaessa vuokranantajan irtisanomisoikeutta esillä olevassa jutussa on otettava huomioon edellä mainittujen oikeustointen yhteisvaikutus vuokrasuhteeseen. Tällöin on edellä kerrotun perusteella todettava, että Jaakko Olavi Kause on kaikilta osiltaan siirtänyt vuokraoikeutensa toisille. Sillä, että siirto on tapahtunut kahdessa osassa eri aikoina eri henkilöille, en katso olevan vuokrasopimuksen irtisanomisoikeutta luovaa merkitystä. Näin sen vuoksi, ettei siirtäjän ja siirronsaajien väliset sopimukset vuokra-alueen hallinnan ja vuokranmaksuvelvollisuuden jakamisesta vaikuta vuokranantajan oikeuksiin. Luovutussopimuksen ja kauppakirjan yhteisvaikutus vuokranantajaan nähden on siten sama kuin se olisi siinä tapauksessa, että vuokralainen olisi samanaikaisesti siirtänyt vuokraoikeutensa useammalle henkilölle yhteisesti, jollainen siirto ei myöskään olisi oikeuttanut vuokranantajaa irtisanomaan vuokrasopimusta.</p>
        <p>Näillä perusteilla jätän asian hovioikeuden tuomion lopputuloksen varaan. Asian laadun vuoksi määrään, että Jaakko Olavi Kausen on pidettävä vastauskulunsa Korkeimmassa oikeudessa vahinkonaan.</p>
      </div>
    </div>
  </finlex:content>
</finlex:document>
