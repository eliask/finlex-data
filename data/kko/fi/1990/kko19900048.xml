<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900048</dcterms:identifier>
  <finlex:ecliIdentifier>ECLI:FI:KKO:1990:48</finlex:ecliIdentifier>
  <dcterms:title>KKO:1990:48</dcterms:title>
  <dcterms:description>
    <p>
      <strong>Maanvuokra</strong>
      <span>Sovellettava laki</span>
    </p>
  </dcterms:description>
  <finlex:registerNumber>S88/1122</finlex:registerNumber>
  <dcterms:date pvm="19890613">1989-06-13</dcterms:date>
  <finlex:fileCopyNumber>1020</finlex:fileCopyNumber>
  <dcterms:issued pvm="19900412">1990-04-12</dcterms:issued>
  <dcterms:abstract>
    <p>Tila oli 1.1.1941 alkaen siirretty maalaiskunnasta kaupunkiin pysyen kuitenkin edelleen maarekisteriin merkittynä tilana. 1950-luvun alkupuolella oli osasta tilan aluetta syntynyt vuokrasopimus. Vuokrasuhteeseen ei ollut sovellettava 19.6.1902 annettua lakia maanvuokrasta maalla. Suullinen vuokrasopimus oli sitova. Kun vuokra-ajasta ei ollut näytetty sovitun, vuokrasuhde oli voimassa siksi, kunnes toinen vuokrasuhteen osapuolista vaati sen lakkaamista.</p>
  </dcterms:abstract>
  <dcterms:tableOfContents>
    <a href="19900048aloa0">ASIAN KÄSITTELY ALEMMISSA OIKEUKSISSA</a>
    <a href="19900048mhaku0">MUUTOKSENHAKU KORKEIMMASSA OIKEUDESSA</a>
    <a href="19900048yloa0">KORKEIMMAN OIKEUDEN RATKAISU 12.4.1990</a>
  </dcterms:tableOfContents>
  <finlex:content id="s19900048.kko">
    <div>
      <h2 id="19900048aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Jyväskylän raastuvanoikeudessa</h3>
        <p>Aarne Johannes Jousisalo ja Olga Johanna Poikolin ovat Eeli Fredrik ja Aino Aune Inkeri Heiniemelle 25.11.1985 tiedoksi annetun haasteen nojalla ja kannetta kehittäessään kertoneet omistavansa Jyväskylän kaupungin Jyväskylän kylässä sijaitsevan Kulmala -nimisen tilan RN:o 2:86, johon he olivat saaneet lainhuudon 22.11.1982. He olivat saaneet tilan perintönä 17.4.1979 kuolleelta Poikolinin sisarelta ja Jousisalon tädiltä Aina Lydia Kulmalalta.</p>
        <p>Eeli Fredrik ja Aino Aune Inkeri Heiniemi pitivät vastoin Jousisalon ja Poikolinin tahtoa ja ilman mitään oikeutta hallussaan osaa mainitusta Kulmalan tilasta siten, että he asuivat tilan luoteiskulmassa olevassa asuinrakennuksessa ja käyttivät siihen kuuluvaa talousrakennusta. Kehotuksesta huolimatta Heiniemet eivät olleet suostuneet tilalta vapaaehtoisesti muuttamaan.</p>
        <p>Sen vuoksi Jousisalo ja Poikolin ovat vaatineet, että Heiniemet velvoitetaan heti häädön uhalla muuttamaan tilalta ja jättämään hallitsemansa alue heidän vapaaseen hallintaansa ja käyttöönsä. Vielä he ovat vaatineet, että Heiniemet velvoitetaan asetettavaan määräpäivään mennessä poistamaan omistamansa edellä mainitut rakennukset Kulmalan tilalta uhalla, että Jousisalo ja Poikolin muuten oikeutetaan purkamaan ja poistamaan rakennukset Heiniemien kustannuksella.</p>
      </div>
      <div>
        <h3>Eeli ja Aune Heiniemen vastaus</h3>
        <p>Heiniemet ovat kanteesta kuultuina kertoneet, että Kulmalan tilan entinen omistaja Aina Lydia Kulmala oli vuokrannut puheena olevasta Kulmalan tilasta 50 vuodeksi 1.5.1949 lukien rajoiltaan määrätyn ja merkityn alueen asuinkäyttöön Elvi Sofia ja Oiva August Ahoselle sekä samalla myynyt näille vuokra-alueella sijaitsevat asuinrakennuksen sekä liiteri- ja ulkorakennuksen.</p>
        <p>Ahoset olivat 19.8.1953 allekirjoitetulla kauppakirjalla myyneet samat rakennukset Yrjö Antero ja Alina Toropaiselle ja samana päivänä siirtäneet heille alueen vuokraoikeuden. Ahosten ja Aina Lydia Kulmalan välillä laaditut alkuperäiset asiakirjat olivat kadonneet. Vuokrasopimuksen ehdot kävivät kuitenkin ilmi 19.8.1953 Ahosten ja Toropaisten välillä laaditusta vuokrasopimuksesta siirtomerkintöineen. Tämä vuokrasopimus oli laadittu jälkeenpäin vastaamaan alkuperäistä vuokrasopimusta ja sen ehtoja.</p>
        <p>Mahdollisesti Aina Lydia Kulmalan ja Ahosten välinen vuokrasopimus oli tehty vain suullisesti. Kun vuokrasuhteeseen ei kuitenkaan ollut sovellettava vuoden 1902 maanvuokralain säännöksiä, vaan kaupunkikiinteistöjä koskevia vuoden 1734 lain kauppakaaren 13 luvun ja maakaaren 16 ja 17 luvun säännöksiä, joiden mukaan suullinen vuokrasopimus oli sallittu, vuokrasopimusta oli tässäkin tapauksessa pidettävä pätevänä.</p>
        <p>Yrjö Antero ja Alina Toropaisen kuoltua, ensiksi mainitun 13.1.1975 ja viimeksi mainitun 27.10.1978, rintaperillisittä, Alina Toropaisen oikeudenomistajat olivat 7.7.1981 allekirjoitetulla kauppakirjalla luovuttaneet rakennusten omistusoikeuden ja siirtäneet kuolinpesän hallitseman vuokraoikeuden Heiniemille.</p>
        <p>Näillä perusteilla Heiniemet ovat katsoneet hallitsevansa laillisesti vuokra-aluetta ja kiistäneet kanteen vaatien oikeudenkäyntikulujensa korvaamista 12.748 markalla 10 pennillä.</p>
      </div>
      <div>
        <h3>Raastuvanoikeuden päätös 7.10.1986</h3>
        <p>Raastuvanoikeus on katsonut selvitetyksi, että Kulmalan tilalla olevalla kanteessa tarkoitetulla määräalalla, jolla oli asuinrakennus ja erillinen talousrakennus, oli asunut vuokralaisia yhtäjaksoisesti usean vuosikymmenen ajan eikä heidän hallintaansa alueeseen ollut tilanomistajien toimesta aikaisemmin riitautettu, vaikka tilanomistajat olivat myös itse asuneet tilalla.</p>
        <p>Huolimatta siitä, etteivät määräalan nykyiset vuokramiehet Heiniemet olleet voineet osoittaa katkeamattomalla vuokrasopimussaantoketjulla vuokraoikeuttaan kanteessa tarkoitettuun alueeseen, raastuvanoikeus on katsonut esitetyn asiakirja-aineiston perusteella ja ottaen huomioon vuokramiesten pitkäaikaisen riidattoman hallinnan määräalaan tilan omistaneiden Aina Lydia ja Daniel Kulmalan aikana tulleen vastaajien puolesta näytetyksi, että Kulmalat olivat antaneet vuokralle kanteessa tarkoitetun alueen, jolla olevat rakennukset kuuluivat vuokramiehelle, 1.5.1949 lukien 50 vuodeksi.</p>
        <p>Tämän vuoksi ja koska Heiniemien oli katsottava näin hallitsevan puheena olevaa aluetta voimassa olevan vuokrasopimuksen nojalla, raastuvanoikeus on hylännyt kanteen näyttämättömänä. Koska asia oli ollut niin sekava, että oikeudenkäyntiin oli ollut perusteltua aihetta, Heiniemet saivat pitää vahinkonaan kulunsa jutussa.</p>
      </div>
      <div>
        <h3>Vaatimukset hovioikeudessa</h3>
        <p>Aarne Johannes Jousisalo ja Poikolin ovat muutoksenhakemuksessaan vaatineet, että heidän kanteensa hyväksytään. Heiniemet ovat vaatineet raastuvanoikeuden päätöstä muutettavaksi siten, että Aarne Johannes Jousisalo ja Poikolin velvoitetaan korvaamaan heidän yhteiset oikeudenkäyntikulunsa raastuvanoikeudessa. Vielä Heiniemet ovat vaatineet oikeudenkäyntikulujensa korvaamista hovioikeudessa.</p>
      </div>
      <div>
        <h3>Vaasan hovioikeuden tuomio 18.8.1988</h3>
        <p>Perustelut Asiakirjoista saatavan selvityksen mukaan alunperin Jyväskylän maalaiskunnassa sijainnut Kulmalan tila RN:o 2:86 oli merkitty maarekisteriin 6.11.1925. Sittemmin tila oli siirretty 23.3.1939 annetulla valtioneuvoston päätöksellä 1.1.1941 lukien Jyväskylän maalaiskunnasta Jyväskylän kaupunkiin. Alueelle oli vahvistettu asemakaava 27.10.1950.</p>
        <p>Jutussa esitetyn selvityksen perusteella hovioikeus on katsonut, kuten raastuvanoikeuskin, että Yrjö Antero ja Alina Toropainen olivat tilan silloisen omistajan Aina Lydia Kulmalan suostumuksella hallinneet kysymyksessä olevaa määräalaa Kulmalan tilasta vuodesta 1953 aina Alina Toropaisen kuolemaan asti 27.10.1978. He olivat myös 19.8.1953 ostaneet alueella olevat rakennukset Elvi Sofia ja Oiva August Ahoselta. Aina Lydia Kulmala oli itse asunut tilalla 13.9.1970 asti. Ahoset olivat 19.8.1953 laaditulla asiakirjalla siirtäneet vuokraoikeuden Toropaisille.</p>
        <p>Tällaiseen maanvuokraan, joka koskee maarekisteriin merkittyä tilaa, sovelletaan tuolloin voimassa ollutta 19.6.1902 annettua lakia maanvuokrasta maalla. Tämän lain 1 §:n mukaan sopimus maalla olevan maan vuokrauksesta on tehtävä kirjallisesti ja todistajain läsnä ollessa sekä sopimuskirja on vuokranantajan, vuokramiehen ja todistajain allekirjoitettava.</p>
        <p>Jutussa on jäänyt näyttämättä, että Aina Lydia Kulmala olisi tilan omistajana allekirjoittanut lain mukaista kirjallista vuokrasopimusta Ahosten tai Toropaisten kanssa. Heiniemien raastuvanoikeudelle esittämää 19.8.1953 laadituksi ilmoitettua vuokrasopimusjäljennöstä ei voitu pitää mainitun maanvuokralain 1 §:n säännöksen mukaisena muodollisesti pätevänä vuokrasopimuksena.</p>
        <p>Kun Toropaiset kuitenkin olivat asuneet vuokra-alueella ja pitäneet sitä hallussaan useiden vuosien ajan Aina Lydia Kulmalan suostumuksella sekä maksaneet tälle myös asianmukaisen vuokran, voitiin pitää ilmeisenä Aina Lydia Kulmalan ja Toropaisten tarkoituksena olleen perustaa vuokrasuhde eikä suullista vuokrasopimusta ollut oikeuskäytäntö huomioon ottaen pidettävä näissä olosuhteissa vaikutuksettomana.</p>
        <p>Edelleen jutussa on selvitetty, että Toropaisten ja Aina Lydia Kulmalan kuoleman jälkeen kukaan ei ollut asunut tilalla muutamaan vuoteen. Vuonna 1978 lapsettomana kuolleen Alina Toropaisen perilliset olivat 7.7.1981 laaditulla kauppakirjalla luovuttaneet rakennusten omistusoikeuden ja siirtäneet vuokraoikeuden Heiniemille, jotka olivat sen jälkeen hallinneet vuokra-aluetta.</p>
        <p>Vuoden 1902 maanvuokralain 7 ja 8 §:n säännökset huomioon ottaen Alina Toropaisen oikeudenomistajilla ei ollut kuitenkaan ollut oikeutta luovuttaa vuokraoikeutta edelleen, sillä vuokraoikeus oli lain mukaan lakannut rintaperillisittä kuolleen Alina Toropaisen jälkeen 14.3.1979. Heiniemet eivät olleet näyttäneet muutakaan laillista perustetta alueen hallinnalle.</p>
        <p>Tuomiolauselma</p>
        <p>Raastuvanoikeuden päätös on kumottu.</p>
        <p>Heiniemet on velvoitettu heti häädön uhalla muuttamaan tilalta ja jättämään hallitsemansa alue Aarne Johannes Jousisalon ja Poikolinin vapaaseen hallintaan ja käyttöön. Heiniemet on velvoitettu 31.3.1989 mennessä poistamaan omistamansa mainitulla Kulmalan tilalla sijaitsevat rakennukset uhalla, että Jousisalo ja Poikolin saivat purkaa tai poistaa ne Heiniemien kustannuksella.</p>
        <p>Heiniemet ovat saaneet pitää kulunsa jutusta vahinkonaan.</p>
      </div>
    </div>
    <div>
      <h2 id="19900048mhaku0">MUUTOKSENHAKU KORKEIMMASSA OIKEUDESSA</h2>
      <p>Heiniemille on myönnetty valituslupa 3.11.1988. Samalla on määrätty, ettei hovioikeuden tuomiota saanut toistaiseksi panna täytäntöön tai, mikäli täytäntöönpano oli jo alkanut, ettei sitä ollut jatkettava.</p>
      <p>Heiniemet ovat vaatineet kanteen hylkäämistä ja kaikissa oikeusasteissa olleiden oikeudenkäyntikulujensa korvaamista.</p>
      <p>Aarne Johannes Jousisalon kuoltua hänen oikeudenomistajansa Irja Jousisalo, Pirkko Kaarina Raiskila ja Jaakko Jouko Juhani Jousisalo sekä Poikolin hänelle määrätyn uskotun miehen Aino Maria Jousisalon edustamana ovat antaneet vastauksen ja vaatineet korvausta vastauskuluistaan korkoineen.</p>
    </div>
    <div>
      <h2 id="19900048yloa0">KORKEIMMAN OIKEUDEN RATKAISU 12.4.1990</h2>
      <div>
        <h3>Perustelut</h3>
        <p>Jyväskylän maalaiskunnassa sijainnut Kulmalan tila on siirretty valtioneuvoston päätöksellä 1.1.1941 lukien Jyväskylän kaupunkiin siten, että se on edelleen pysynyt maarekisteriin merkittynä tilana. 1950-luvun alkupuolella on osasta tilan aluetta syntynyt vuokrasopimus Aina Lydia Kulmalan ja Toropaisen puolisoiden välillä. Näyttämättä on kuitenkin jäänyt, että sopimus olisi tehty kirjallisesti. Tällaiseen maanvuokraan ei ole sovellettava vuokrasopimuksen syntyessä voimassa ollutta 19.6.1902 annettua lakia maanvuokrasta maalla. Sopimus on sen vuoksi voitu tehdä suullisestikin.</p>
        <p>Näyttämättä on niin ikään jäänyt, että Kulmala ja Toropaiset olisivat sopineet tietystä vuokra-ajasta. Yleisten vuokraa koskevien oikeusperiaatteiden mukaisesti vuokrasuhde on tällöin voimassa siksi, kunnes toinen vuokrasuhteen osapuolista vaatii sen lakkaamista.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Heiniemet velvoitetaan kuuden kuukauden kuluessa Korkeimman oikeuden tuomion antopäivästä poistamaan omistamansa Kulmalan tilalla sijaitsevat rakennukset uhalla, että vastapuolet saavat poistaa ne Heiniemien kustannuksella. Korkeimman oikeuden täytäntöönpanon kieltämistä koskeva määräys raukeaa.</p>
        <p>Heiniemet velvoitetaan yhteisvastuullisesti suorittamaan vastapuolille korvaukseksi heillä täällä olleista vastauskuluista 1.300 markkaa 16 prosentin korkoineen tästä päivästä lukien.</p>
        <div>
          <p>Ratkaisuun osallistuneet: oikeusneuvokset Salervo, Mörä, Lehtonen, Haarmann ja Huopaniemi</p>
        </div>
      </div>
    </div>
  </finlex:content>
</finlex:document>
