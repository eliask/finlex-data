<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900014</dcterms:identifier>
  <finlex:ecliIdentifier>ECLI:FI:KKO:1990:14</finlex:ecliIdentifier>
  <dcterms:title>KKO:1990:14</dcterms:title>
  <dcterms:description>
    <p>
      <strong>Liikennerikos</strong>
    </p>
  </dcterms:description>
  <finlex:registerNumber>R89/319</finlex:registerNumber>
  <dcterms:date pvm="19891003">1989-10-03</dcterms:date>
  <finlex:fileCopyNumber>113</finlex:fileCopyNumber>
  <dcterms:issued pvm="19900124">1990-01-24</dcterms:issued>
  <dcterms:abstract>
    <p>Liikennemerkein etuajo-oikeutetuksi osoitettua katua ajanut A oli auton lähestyessä oikealta kärkikolmion takaa risteystä jarruttanut risteyksessä äkillisesti ja voimakkaasti, vaikkei siihen ollut ollut havaittavissa olevaa aihetta. Tällöin B:n A:n perässä kuljettama auto oli törmännyt A:n autoon.</p>
    <p>A:n menettely ei ollut B:n ennalta-arvattavissa. B:tä vastaan liikenteen vaarantamisesta ajettu syyte hylättiin.</p>
    <p>Ään.</p>
  </dcterms:abstract>
  <p>TLL 24 §</p>
  <dcterms:tableOfContents>
    <a href="19900014aloa0">ASIAN KÄSITTELY ALEMMISSA OIKEUKSISSA</a>
    <a href="19900014mhaku0">MUUTOKSENHAKU KORKEIMMASSA OIKEUDESSA</a>
    <a href="19900014yloa0">KORKEIMMAN OIKEUDEN RATKAISU 24.1.1990</a>
  </dcterms:tableOfContents>
  <finlex:content id="s19900014.kko">
    <div>
      <h2 id="19900014aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Syytteet Lahden raastuvanoikeudessa</h3>
        <p>Virallinen syyttäjä ja B ovat vaatineet A:n tuomitsemista rangaistukseen siitä, että tämä oli 19.7.1987 Lahdessa kuljettaessaan omistamaansa henkilöautoa HRX-643 Savon Valtatietä pohjoiseen Saimaankadun risteyksessä äkillisesti tarpeettomasti jarruttanut, jolloin hänen takanaan Tammelasta olevan autoilijan C:n omistamaa henkilöautoa HST-833 kuljettanut B oli A:n voimakkaan ja B:n ennalta arvaamattoman jarrutuksen johdosta törmännyt A:n auton perään seurauksin, että molemmat autot olivat vaurioituneet. A puolestaan on vaatinut B:n tuomitsemista rangaistukseen liikenteen vaarantamisesta sen johdosta, että tämä oli puheena olevassa tilanteessa laiminlyönyt sovittaa etäisyytensä edellään kulkeneeseen A:n kuljettamaan autoon sellaiseksi, ettei päälleajon vaaraa ollut, vaikka edellä ajava ajoneuvo pysäytettiin, ja lähestynyt risteystä olosuhteet huomioon ottaen liian suurella nopeudella, mistä menettelystä johtuen B:n kuljettama auto oli törmännyt A:n auton takaosaan.</p>
      </div>
      <div>
        <h3>Lahden raastuvanoikeuden päätös 18.1.1988</h3>
        <p>Kuultuaan C:tä asianomistajana sekä A:ta ja B:tä heihin kohdistetuista vaatimuksista raastuvanoikeus on lausunut A:n itse kertoneen, että hän oli jarruttanut voimakkaasti olettaessaan itsellään olleen väistämisvelvollisuuden oikealta tulevaan nähden, koska risteys oli ollut hänelle outo, ja oikealta Saimaankatua Savon Valtatietä kuljettamallaan autolla lähestyneen todistaja D:n kertoneen, että vasemmalta autollaan tullut A oli painanut jarrua voimakkaasti ja tullut "nahkoineen" ja että tämä jarrutus oli ollut yllättävä. Lisäksi D oli kertonut, että B:n kuljettaman auton etäisyys A:n autosta oli ennen jarrutusta ollut ehkä noin 30 metriä.</p>
        <p>Tämän vuoksi ja kun A oli puheena olevassa tilanteessa otaksunut, että oikealta Saimaankadulta tullut auto olisi ollut etuajo-oikeutettu risteyksessä, vaikka siinä Saimaankadun suuntaan oli väistämisvelvollisuutta osoittava kärkikolmioliikennemerkki ja Saimaankadun suunnasta tullut auto ei muutoinkaan liikennekäyttäytymisellään ollut osoittanut, etteikö se noudattaisi väistämisvelvollisuuttaan, raastuvanoikeus on katsonut selvitetyksi, että A oli menetellyt virallisen syyttäjän syytteessä kerrotuin tavoin.</p>
        <p>Sen sijaan raastuvanoikeus on katsonut jääneen näyttämättä, että B olisi jättänyt sovittamatta etäisyytensä edellä kulkeneeseen A:n kuljettamaan autoon sellaiseksi, ettei päälleajon vaaraa ollut, tai ajonopeutensa sellaiseksi kuin liikenneturvallisuus puheena olevassa tilanteessa oli edellyttänyt. B oli ollut oikeutettu kaupunkiliikenteen sujuvuuden vuoksi ja huomioon ottaen, että Savon Valtatie oli 2-3 kaistainen etuajo-oikeutettu pääväylä, olettamaan, että edellä suoraan eteenpäin risteyksessä ajava A jatkaa ajoaan suhteellisen tasaisella nopeudella, koska mitään liikenne-estettä ei ollut.</p>
        <p>Näillä perusteilla raastuvanoikeus on hylännyt A:n B:hen kohdistaman rangaistusvaatimuksen sekä tuomitessaan A:n liikenteen vaarantamisesta sakkoon velvoittanut hänet korvaamaan valtiolle sen varoista maksetut todistelukustannukset 268 markkaa. Lisäksi A on velvoitettu suorittamaan B:lle korvaukseksi oikeudenkäyntikuluista 3.070 markkaa 16 prosentin korkoineen 18.1.1988 lukien.</p>
      </div>
      <div>
        <h3>Kouvolan hovioikeuden päätös 2.3.1989</h3>
        <p>Hovioikeus, jonka tutkittavaksi A oli saattanut jutun, on lausunut, että B oli raastuvanoikeuden päätöksessä mainitussa tilanteessa laiminlyönyt risteystä lähestyessään noudattaa erityistä varovaisuutta. Tästä varomattomuudesta oli osaltaan seurannut, että A:n jarrutettua risteyksessä voimakkaasti B:n kuljettama auto on törmännyt A:n auton takaosaan.</p>
        <p>Koska liikenteen ohjausvalot risteyksessä olivat näyttäneet vilkkuvaa keltaista valoa, B:n olisi pitänyt tämänkin vuoksi lähestyessään risteystä noudattaa erityistä varovaisuutta. Hänen olisi tullut myös varoa sitä, että edessä ajanut auto saatettiin mainitunlaisilla valo-opasteilla pysäyttää risteysalueella. Tällä perusteella hovioikeus on, jättäessään raastuvanoikeuden päätöksen A:n osalta pysyväksi, tuominnut B:n tieliikenneasetuksen 23 §:n ja tieliikennelain 14 §:n 1 momentin ja 98 §:n nojalla liikenteen vaarantamisesta 8:aan 20 markan määräiseen päiväsakkoon eli maksamaan sakkoa 160 markkaa ja velvoittanut hänet yhteisvastuullisesti A:n kanssa korvaamaan valtiolle raastuvanoikeuden päätöksessä mainitut todistelukustannukset 268 markkaa sekä vapauttanut A:n raastuvanoikeuden määräämästä oikeudenkäyntikulujen korvaamisvelvollisuudesta B:lle.</p>
      </div>
    </div>
    <div>
      <h2 id="19900014mhaku0">MUUTOKSENHAKU KORKEIMMASSA OIKEUDESSA</h2>
      <p>B:lle on myönnetty valituslupa 25.5.1989. A on antanut häneltä pyydetyn vastauksen.</p>
      <p>B on vaatinut häntä vastaan ajetun syytteen hylkäämistä sekä oikeudenkäyntikulujen korvaamista kaikissa oikeusasteissa.</p>
    </div>
    <div>
      <h2 id="19900014yloa0">KORKEIMMAN OIKEUDEN RATKAISU 24.1.1990</h2>
      <div>
        <h3>Perustelut</h3>
        <p>A:n ja B:n käyttämä katu oli liikennemerkein osoitettu etuajo-oikeutetuksi sekä risteyksessä Saimaankadun suuntaan oli väistämisvelvollisuutta osoittava kärkikolmioliikennemerkki. Saimaankatua risteystä lähestynyt auto ei ollut liikennekäyttäytymisellään osoittanut, ettei se aikoisi noudattaa väistämisvelvollisuuttaan. A oli risteyksessä jarruttanut äkillisesti ja voimakkaasti, vaikkei siihen kysymyksessä olevassa tilanteessa ollut ollut muutakaan havaittavissa olevaa aihetta.</p>
        <p>Näissä olosuhteissa A:n jarrutus ei ole ollut B:n ennaltaarvattavissa. B:n kuljettama auto ei olisi törmännyt A:n autoon, ellei A:n kuljettama auto olisi äkillisesti pysähtynyt risteykseen. B:n ei ole näytetty laiminlyöneen kysymyksessä olevassa tilanteessa risteystä lähestyessään noudattaa erityistä varovaisuutta.</p>
        <p>Koska raastuvanoikeus ja hovioikeus ovat eri tavoin arvioineet B:hen kohdistettua syytettä, B ei oikeudenkäymiskaaren 21 luvun 4 §:n 1 momentin ensimmäisen virkkeen mukaan (13.3.1964/133) saa korvausta oikeudenkäyntikuluistaan alemmissa oikeuksissa. Koska A on hävinnyt jutun Korkeimmassa oikeudessa, hänen tulee korvata B:n kulut täällä.</p>
      </div>
      <div>
        <h3>Päätöslauselma</h3>
        <p>Hovioikeuden päätös kumotaan siltä osin kuin B on tuomittu rangaistukseen ja asia jätetään tältäkin osin raastuvanoikeuden päätöksen lopputuloksen varaan. B vapautetaan korvaamasta valtiolle todistelukustannuksia 268 markkaa, jotka jäävät yksin A:n korvattaviksi.</p>
        <p>A velvoitetaan korvaamaan B:n kulut Korkeimmassa oikeudessa 1.500 markalla.</p>
        <div>
          <p>Ratkaisuun osallistuneet: oikeusneuvokset Ailio, Takala (eri mieltä), Nikkarinen, Ketola ja Paasikoski (eri mieltä)</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Paasikoski: Toisaalta risteysajo sinänsä ja toisaalta vilkkuva keltainen valo liikenneopastimessa edellyttää kuljettajalta erityistä varovaisuutta. Tämä on otettava huomioon harkittaessa oliko A:n suorittama jarruttaminen ollut B:n ennalta varottavissa ja oliko viimeksi mainittu siten laiminlyönyt sovittaa etäisyyden A:n autoon riittäväksi.</p>
        <p>Risteystä A:n kulkusuuntaan katsottuna oikealta lähestyneen auton kuljettaja on todistajana kertonut ajaneensa normaalisti ja lyöneensä jarrut kiinni suojatien edessä kuultuaan jarrujen vinkumisen. Lisäksi hän on kertonut, ettei ollut havainnut A:n autoa ennen kuin sen jarrutus oli alkanut.</p>
        <p>Todistajan kertomuksen mukaisessa risteysajotilanteessa edellä todettu erityinen varovaisuusvelvollisuus on edellyttänyt B:ltä varautumista siihen mahdollisuuteen, että A, vaikka ajoikin etuajo-oikeutettua tietä, saattoi joutua äkkijarrutukseen. Kun lisäksi B:n kuljettaman auton törmääminen A:n auton perään on tapahtunut suurella voimalla, osoittaa se, ettei ensinmainittu ole sovittanut kuljettamansa auton etäisyyttä A:n autoon riittäväksi. B on siten varomattomuudellaan osaltaan aiheuttanut kysymyksessä olevan liikennevahingon.</p>
        <p>Mainituilla perusteilla jätän hovioikeuden päätöksen lopputuloksen hovioikeuden soveltamien lainkohtien ja tieliikennelain 10 §:n 1 momentin nojalla pysyväksi.</p>
        <p>Oikeusneuvos Takala: Olen samaa mieltä kuin oikeusneuvos Paasikoski.</p>
      </div>
    </div>
  </finlex:content>
</finlex:document>
