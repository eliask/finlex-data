<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900041</dcterms:identifier>
  <finlex:ecliIdentifier>ECLI:FI:KKO:1990:41</finlex:ecliIdentifier>
  <dcterms:title>KKO:1990:41</dcterms:title>
  <dcterms:description>
    <p>
      <strong>Toiminimi</strong>
    </p>
  </dcterms:description>
  <finlex:registerNumber>S89/1211</finlex:registerNumber>
  <dcterms:date pvm="19900108">1990-01-08</dcterms:date>
  <finlex:fileCopyNumber>882</finlex:fileCopyNumber>
  <dcterms:issued pvm="19900330">1990-03-30</dcterms:issued>
  <dcterms:abstract>
    <p>Toiminimi Leena Rein &amp; Pirjo Lahtela Oy ei ollut sekoitettavissa toiminimeen Papula Rein Lahtela Oy.</p>
    <p>Toiminimilaki_3_§ Toiminimilaki_19_§</p>
  </dcterms:abstract>
  <dcterms:tableOfContents>
    <a href="19900041aloa0">ASIAN KÄSITTELY ALEMMISSA OIKEUKSISSA</a>
    <a href="19900041mhaku0">MUUTOKSENHAKU KORKEIMMASSA OIKEUDESSA</a>
    <a href="19900041yloa0">KORKEIMMAN OIKEUDEN RATKAISU 30.3.1990</a>
  </dcterms:tableOfContents>
  <finlex:content id="s19900041.kko">
    <div>
      <h2 id="19900041aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Hakijoiden kanne Helsingin raastuvanoikeudessa</h3>
        <p>Leena Rein &amp; Pirjo Lahtela Oy, Leena Rein ja Pirjo Lahtela ovat lausuneet, että kaupparekisteriin oli 25.8.1978 merkitty Reinin, Lahtelan sekä Antti Papulan perustama Papula Rein Lahtela Oy, jonka toimialana oli lakiasioiden ja kaikkien teollisoikeuteen liittyvien asioiden hoito sekä osake- ja vastaavien asiakirjojen kauppa. Tilanne mainitussa yhtiössä oli toukokuussa 1987 kärjistynyt niin, että Rein ja Lahtela olivat lähteneet yhtiöstä sekä jatkaakseen toimintaansa tavaramerkkiasiamiehinä perustaneet Leena Rein &amp; Pirjo Lahtela Oy:n, joka oli merkitty kaupparekisteriin 23.9.1987. Toiminimi Papula Rein Lahtela Oy oli tullut harhaanjohtavaksi sen johdosta, että asiakkaat Papula Rein Lahtela Oy:n palveluksiin turvautuessaan edelleen luulivat asioidensa olevan Reinin ja Lahtelan hoidossa. Toiminimi oli tullut myös toiminimilain vastaiseksi, koska yhtiöltä puuttui Reinin ja Lahtelan suostumus heidän sukunimiensä käyttöön toiminimessään. Sen vuoksi Leena Rein &amp; Pirjo Lahtela Oy, Rein ja Lahtela ovat vaatineet, että toiminimen Papula Rein Lahtela Oy rekisteröinti kumotaan tai sanottua yhtiötä kielletään käyttämästä toiminimeä niin, että siinä esiintyvät nimet Rein ja Lahtela. Lisäksi kanteessa on vaadittu viimeksi mainitun yhtiön velvoittamista suorittamaan korvaukseksi Leena Rein &amp; Pirjo Lahtela Oy:n liiketoiminnalle aiheutetusta vahingosta 50.000 markkaa kuukaudessa 1.6.1987 lukien siihen saakka kunnes nimet Rein ja Lahtela oli poistettu toiminimestä Papula Rein Lahtela Oy ja nimien käyttö yhtiössä oli lopetettu sekä Reinille ja Lahtelalle korvauksena sukunimen käytöstä kummallekin 50.000 markkaa, kaikki sanotut korvaukset 16 prosentin korkoineen haastepäivästä 14.2.1988 lukien, sekä korvaamaan Leena Rein &amp; Pirjo Lahtela Oy:n, Reinin ja Lahtelan oikeudenkäyntikulut 16 prosentin korkoineen raastuvanoikeuden päätöksen julistamispäivästä lukien.</p>
      </div>
      <div>
        <h3>Papula Rein Lahtela Oy:n kanne</h3>
        <p>Yhtiö, joka on kiistänyt siihen kohdistetun kanteen, on puolestaan lausunut, että toiminimi Leena Rein &amp; Pirjo Lahtela Oy oli rekisteröity toiminimilain vastaisesti, koska se oli sekoitettavissa samalla alalla toimivan Papula Rein Lahtela Oy:n toiminimeen. Rein, Lahtela ja heidän yhtiönsä olivat yhtiöiden toiminimien sekoitettavuutta hyväksi käyttäen sekä houkuttelemalla Papula Rein Lahtela Oy:n asiakkaita sopimattomasta menettelystä elinkeinotoiminnassa annetun lain 1 §:n säännöksen vastaisesti aiheuttaneet vahinkoa viimeksi mainitulle yhtiölle. Näillä perusteilla yhtiö on vaatinut toiminimen Leena Rein &amp; Pirjo Lahtela Oy rekisteröinnin kumoamista sekä Leena Rein &amp; Pirjo Lahtela Oy:n, Reinin ja Lahtelan velvoittamista suorittamaan korvausta yhtiölle aiheuttamastaan vahingosta.</p>
      </div>
      <div>
        <h3>Raastuvanoikeuden päätös 29.11.1988</h3>
        <p>Leena Rein &amp; Pirjo Lahtela Oy:n, Reinin ja Lahtelan kiistettyä vastapuolensa kanteen raastuvanoikeus on todennut, että asianosaisyhtiöt harjoittivat samaa toimintaa, joten niiden toiminimien sekoitettavuuteen voitiin toiminimilain 5 §:n mukaan vedota. Raastuvanoikeus on katsonut selvitetyksi, että nimet olivat asiakkaiden keskuudessa aiheuttaneet sekaannusta.</p>
        <p>Rein, Lahtela ja Papula olivat Papula Rein Lahtela Oy:n perustaessaan osakassopimuksella 1.4.1978 sopineet, että jonkun osakkaista lähtiessä yhtiöstä se sai käyttää hänen nimeään kirjekaavakkeissa ja kirjekuorissa yhden vuoden ajan osakkeen yhtiöjärjestyksen tarkoittamasta siirtomerkinnästä lukien. Rein ei ollut edes kiistänyt väitettä, että hän edelleen oli yhtiön osakas. Lahtela taas oli yhtiön lunastaessa hänen osakkeensa 18.10.1983 tehdyllä sopimuksella oikeuttanut Papula Rein Lahtela Oy:n 15.200 markan korvausta vastaan käyttämään hänen nimeään yhtiön toiminimessä seuraavan 10 vuoden ajan.</p>
        <p>Raastuvanoikeus on lausunut, ettei toiminimessä Papula Rein Lahtela Oy näin ollen ollut Reinin ja Lahtelan nimiä ilman heidän asianmukaista suostumustaan. Koska Reinin ja Lahtelan nimien käyttäminen oli omiaan aiheuttaman sekaannusta toisen, aikaisemmin suojatun toiminimen Papula Rein Lahtela Oy kanssa, Reinillä ja Lahtelalla ei ollut ollut toiminimilain 4 §:n säännös huomioon ottaen oikeutta käyttää nimiään toiminimenään. Koska Papula Rein Lahtela Oy saattoi toiminimien sekoitettavuutta harkittaessa vedota aikaisempaan oikeusperusteeseen, raastuvanoikeus on katsonut, että toiminimen Leena Rein &amp; Pirjo Lahtela Oy rekisteröinti oli tapahtunut toiminimilain säännösten vastaisesti.</p>
        <p>Sen vuoksi raastuvanoikeus katsoen, ettei Reinin, Lahtelan ja Leena Rein &amp; Pirjo Lahtela Oy:n ollut näytetty toiminnallaan rikkoneen sopimattomasta menettelystä elinkeinotoiminnassa annetun lain säännöksiä, on hyläten Leena Rein &amp; Pirjo Lahtela Oy:n kanteen kokonaisuudessaan ja Papula Rein Lahtela Oy:n kanteen enemmälti, toiminimilain 19 §:n nojalla kumonnut toiminimen Leena Rein &amp; Pirjo Lahtela Oy rekisteröinnin sekä lain 23 §:n nojalla velvoittanut Reinin, Lahtelan ja Leena Rein &amp; Pirjo Lahtela Oy:n yhteisvastuullisesti suorittamaan Papula Rein Lahtela Oy:lle korvaukseksi aiheuttamastaan vahingosta 100.000 markkaa 16 prosentin korkoineen 26.2.1988 lukien sekä oikeudenkäyntikulujen korvaukseksi 15.000 markkaa.</p>
      </div>
      <div>
        <h3>Helsingin hovioikeuden tuomio 30.8.1989</h3>
        <p>Hovioikeus, jonka tutkittavaksi Leena Rein &amp; Pirjo Lahtela Oy, Rein ja Lahtela valittamalla olivat saattaneet jutun, on jättänyt asian raastuvanoikeuden päätöksen varaan ja velvoittanut sanotun yhtiön myötäpuolineen korvaamaan Papula Rein Lahtela Oy:n vastauskulut hovioikeudesssa 1.000 markalla.</p>
      </div>
    </div>
    <div>
      <h2 id="19900041mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 15.11.1989. Papula Rein Lahtela Oy on antanut pyydetyn vastauksen. Leena Rein &amp; Pirjo Lahtela Oy myötäpuolineen on vaatinut hovioikeuden tuomion kumoamista ja oman kanteensa hyväksymistä.</p>
      <p>Korkein oikeus on 17.11.1989 määrännyt, ettei hovioikeuden tuomiota ollut toistaiseksi pantava täytäntöön tai täytäntöönpanoa jatkettava.</p>
    </div>
    <div>
      <h2 id="19900041yloa0">KORKEIMMAN OIKEUDEN RATKAISU 30.3.1990</h2>
      <div>
        <h3>Perustelut</h3>
        <p>Jutussa ei ole väitetty, ettei Papula Rein Lahtela Oy:llä olisi ollut sen toiminimeä rekisteröitäessä Reinin ja Lahtelan suostumusta näiden sukunimien ottamiseen yhtiön toiminimeen. Myöskään ei ole väitetty tarkoitetun, että Reinin ja Lahtelan sukunimiä saataisiin käyttää yhtiön toiminimessä vain sinä aikana, jolloin Rein ja Lahtela toimivat yhtiössä. Korkein oikeus katsoo, ettei toiminimi Papula Rein Lahtela Oy ole tullut harhaanjohtavaksi sen johdosta, etteivät Rein ja Lahtela enää olleet yhtiön palveluksessa. Leena Rein &amp; Pirjo Lahtela Oy, Rein ja Lahtela eivät myöskään ole näyttäneet, että toiminimi Papula Rein Lahtela Oy olisi tullut toiminimilain vastaiseksi, tai perustetta, jolla Papula Rein Lahtela Oy olisi velvollinen poistamaan toiminimestään nimet Rein ja Lahtela.</p>
        <p>Jutussa ei ole näytetty, että asianosaisyhtiöiden asiakkaiden keskuudessa esiintynyt yrityksiä koskenut epätietoisuus olisi johtunut toiminimien sekoittumisesta.</p>
        <p>Asianosaisyhtiöiden toiminimet muodostuvat yhtiömuotoa osoittavaa kirjainyhdistelmää "Oy" sekä toisessa olevaa merkkiä "&amp;" lukuunottamatta henkilönimien yhdistelmistä. Papula Rein Lahtela Oy:n toiminimi muodostuu kolmesta sukunimestä. Toiminimessä Leena Rein &amp; Pirjo Lahtela Oy on kaksi näistä sukunimistä, mutta lisäksi kaksi etunimeä, kun taas kolmas sukunimi kokonaan puuttuu.</p>
        <p>Kysymys asianosaisyhtiöiden toiminimien sekoitettavuudesta on ratkaistava sen kokonaisvaikutelman perusteella, jonka toiminimet herättävät alalla toimivien elinkeinonharjoittajien palveluksia käyttävissä henkilöissä. Korkein oikeus katsoo, että toiminimet ulkonäkönsä, äänneasunsa ja sisältönsä puolesta eroavat toisistaan siinä määrin, etteivät ne ole sekoitettavissa ensi sijassa teollisoikeuksiin liittyviä asioita hoitavien asianosaisyhtiöiden asiakaspiirissä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota ja raastuvanoikeuden päätöstä muutetaan siten, että myös Papula Rein Lahtela Oy:n kanne hylätään ja Leena Rein &amp; Pirjo Lahtela Oy, Rein ja Lahtela vapautetaan korvaamasta Papula Rein Lahtela Oy:lle jutussa tuomittuja vahingonkorvausta ja oikeudenkäyntikulujen korvauksia.</p>
        <p>Koska jutussa on ollut vastakkaiset kanteet ja asianosaiset niiden osalta vuoroin voittavat ja vuoroin häviävät, myös Leena Rein &amp; Pirjo Lahtela Oy:n myötäpuolineen on itse vastattava oikeudenkäyntikuluistaan jutussa.</p>
        <div>
          <p>Ratkaisuun osallistuneet: oikeusneuvokset Salervo, Portin, Riihelä, Lehtonen ja Haarmann</p>
        </div>
      </div>
    </div>
  </finlex:content>
</finlex:document>
