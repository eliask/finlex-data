<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900134</dcterms:identifier>
  <finlex:ecliIdentifier>ECLI:FI:KKO:1990:134</finlex:ecliIdentifier>
  <dcterms:title>KKO:1990:134</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen lakkaaminen</span>
    </p>
  </dcterms:description>
  <finlex:registerNumber>S89/1371</finlex:registerNumber>
  <dcterms:date pvm="19900629">1990-06-29</dcterms:date>
  <finlex:fileCopyNumber>2920</finlex:fileCopyNumber>
  <dcterms:issued pvm="19901017">1990-10-17</dcterms:issued>
  <dcterms:abstract>
    <p>Työntekijä oli 17. tai 18.11.1987 ilmoittanut työnantajalleen, että hän oli 16.11.1987 loukannut olkavartensa ja käynyt sen vuoksi lääkärissä. Työnantaja, jolle oli ollut tärkeää tietää, kuinka kauan työntekijä tulisi olemaan työkyvyttömänä ja oliko kyseessä saman vamman uusiutuminen, jonka johdosta työntekijä oli keväällä 1987 ollut työkyvyttömänä, oli kehottanut työntekijää toimittamaan lääkärintodistuksen välittömästi uusien mainitun kehotuksen sen jälkeen vielä kahdesti. Kun työntekijä ei kehotuksista huolimatta ollut 2.12.1987 mennessä toimittanut työnantajalle häneltä vaadittua lääkärintodistusta, työnantajalla oli ollut työsopimuslain 43 §:n 1 momentissa tarkoitettu tärkeä syy purkaa työsopimus.</p>
    <p>Ään.</p>
  </dcterms:abstract>
  <p>TSL 43 § 1 mom</p>
  <dcterms:tableOfContents>
    <a href="19900134aloa0">ASIAN KÄSITTELY ALEMMISSA OIKEUKSISSA</a>
    <a href="19900134mhaku0">MUUTOKSENHAKU KORKEIMMASSA OIKEUDESSA</a>
    <a href="19900134yloa0">KORKEIMMAN OIKEUDEN RATKAISU 17.10.1990</a>
  </dcterms:tableOfContents>
  <finlex:content id="s19900134.kko">
    <div>
      <h2 id="19900134aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Parkanon kihlakunnanoikeudessa</h3>
        <p>Markku Johannes Rantala on Rakennustarvike Pekka Seppälä Ky:lle 2.11.1988 tiedoksi toimitetun haasteen nojalla lausunut, että hän oli ollut yhtiön palveluksessa rakennustarvikemyyjänä 1.6.1986 lukien. Hän oli 16.11.1987 loukkaantunut ja joutunut jäämään pois työstä, mistä hän oli ilmoittanut heti yhtiölle. Yhtiö oli irtisanonut Rantalan työsopimuksen 2.12.1987 päättymään heti. Irtisanomiselle ei ollut ollut laillista syytä. Yhtiö ei ollut maksanut Rantalalle sairausajan palkkaa, irtisanomisajan palkkaa eikä odotusajan palkkaa. Työsopimuksen lainvastaisesta irtisanomisesta Rantalalle oli lisäksi aiheutunut työsuhteen keskeytymisen vuoksi vahinkoa.</p>
        <p>Sen vuoksi Rantala on vaatinut, että yhtiö velvoitettaisiin suorittamaan hänelle</p>
        <p>1) sairausajan palkkaa neljältä viikolta 8.181,80 markkaa, 2) irtisanomisajan palkkaa 9.000 markkaa, 3) odotusajan palkkaa kuudelta vuorokaudelta 2.454,54 markkaa, 4) ylityökorvauksia 34.750.81 markkaa, 5) korvauksena lainvastaisesta irtisanomisesta 20 kuukauden palkkaa vastaavat 180.000 markkaa,</p>
        <p>kaikki määrät 16 prosentin korkoineen 1. kohdan osalta 15.12.1987 lukien, 2 kohdan osalta 2.1.1988 lukien, 3-4 kohtien osalta 2.12.1987 lukien ja 5 kohdan osalta 2.11.1988 lukien.</p>
      </div>
      <div>
        <h3>Yhtiön vastaus</h3>
        <p>Yhtiö on vastustanut kannetta vaatien korvausta oikeudenkäyntikuluistaan.</p>
      </div>
      <div>
        <h3>Kihlakunnanoikeuden päätös 2.3.1989</h3>
        <p>Kihlakunnanoikeus on lausunut selvitetyksi, että Rantalan työsopimus yhtiön palveluksessa rakennustarvikemyyjänä oli alkanut 1.6.1986. Yhtiö oli purkanut Rantalan työsopimuksen 2.12.1987 päättymään mainittuna päivänä. Rantalan kuukausipalkka oli ollut 9.000 markkaa.</p>
        <p>Työsopimuksen purkamisen johdosta vaadittu korvaus</p>
        <p>Purkaessaan Rantalan työsopimuksen yhtiö ei ollut antanut hänelle työsopimuksen irtisanomismenettelystä annetun lain 7 §:ssä tarkoitettuja menettelytapaohjeita. Vaikkei Rantala ollutkaan tehnyt yhtiölle sanotussa laissa tarkoitettua riitauttamisilmoitusta työsopimuksensa purkamisen johdosta, hän ei näin ollen ollut menettänyt kanneoikeuttaan. Rantalan kanne oli tullut vireille 2.11.1988 eli se oli tehty työsopimuksen irtisanomismenettelystä annetun lain 25 §:ssä tarkoitetussa määräajassa.</p>
        <p>Yhtiö oli ilmoittanut työsopimuksen purkamisen syyksi sen, että Rantala oli 16.11.1987 lähtien jäänyt työstään pois ilmoittaen loukanneensa työmatkalla kätensä esittämättä kuitenkaan 2.12.1987 mennessä yhtiön häneltä vaatimaa lääkärintodistusta.</p>
        <p>Rantala oli loukannut vasemman olkavartensa 16.11.1987, jolloin hän oli ilmoittanut kaatuneensa työmatkalla pyörällään. Hän oli käynyt vammansa johdosta lääkärin vastaanotolla 17. ja 18.11.1987. Viimeksi mainittuna päivänä allekirjoitetun lääkärintodistuksen mukaan Rantala oli ollut vammansa johdosta työkyvytön 16.-28.11.1987. Seuraavan kerran Rantala oli käynyt lääkärin vastaanotolla 1.12.1987, jolloin hänen työkyvyttömyysaikaansa oli lääkärintodistuksen mukaan jatkettu 5.12.1987 saakka. Samalla Rantalalle oli annettu lähete fysikaalista hoitoa varten, johon Rantala ei ollut kuitenkaan mennyt hakeutuen lääkärin vastaanotolle seuraavan kerran vasta 16.2.1988. Mainittuna päivänä kirjoitetun lääkärintodistuksen mukaan Rantala oli ollut työkyvytön 16.2.-6.3.1988. Rantala oli itse ilmoittanut lääkärille pitäneensä itseään työkyvyttömänä myös 5.12.1987-16.2.1988 välisen ajan.</p>
        <p>Rantalan viimeinen työssäolopäivä oli ollut perjantai 13.11.1987. Siitä, milloin Rantala oli ilmoittanut 16.11. sattuneesta loukkaantumisestaan yhtiölle, on esitetty ristiriitaista selvitystä. Rantala oli itse kertonut ilmoittaneensa tapaturmastaan ja lääkärissä käynnistään yhtiön vastuunalaiselle yhtiömiehelle Pekka Seppälälle 17.11. ja samoin oli kertonut todistajana kuulusteltu Rantalan vaimo Mirva Rantala. Pekka Seppälä oli puolestaan kertonut, että Rantala oli ilmoittanut hänelle loukkaantumisestaan vasta 18.11. ja samoin oli kertonut myös todistajana kuultu, yhtiön puhelinliikennettä hoitanut Seppälän vaimo Riikka Seppälä. Ratkaisevaa oli kuitenkin se, että sekä Pekka että Riikka Seppälän kertoman mukaan Rantalaa oli kehotettu ainakin 18.11.1987 toimittamaan yhtiölle sairaudestaan lääkärintodistus välittömästi ja että mainittu kehotus oli uudistettu sen jälkeen vielä kahdesti, jolloin Rantalalle oli myös ilmoitettu, että jollei sanottua todistusta toimiteta, hänen työsopimuksensa tultaisiin lakkauttamaan. Lääkärintodistusta Rantala ei ollut kuitenkaan 2.12.1987 mennessä toimittanut työnantajalleen lähettäen jäljennöksen siitä yhtiölle vasta 18.2.1988.</p>
        <p>Rantala oli kertonut, että hän ei ollut voinut toimittaa lääkärintodistusta yhtiölle sen vaatimassa ajassa sen johdosta, että lääkärintodistus oli viipynyt hänestä riippumattomista syistä. Hänen vasen olkaluunsa oli nimittäin murtunut 8.3.1987 ja hän oli ollut sanotun vamman johdosta työkyvyttömänä 31.5.1987 saakka. Mainitun vamman johdosta häntä oli hoidettu Tampereen yliopistollisessa keskussairaalassa, josta häntä nyt kysymyksessä olevan vamman takia hoitanut lääkäri oli 18.11.1987 pyytänyt sairaskertomusjäljennökset. Rantala oli vedonnut myös siihen, että 8.3.1987 sattuneen tapaturman johdosta hänen työnantajansa ei ollut vaatinut häneltä lääkärintodistusta välittömästi.</p>
        <p>Lääkärintodistukset allekirjoittanut terveyskeskuslääkäri Matti Rajamäki oli kuitenkin kertonut, että hän oli antanut 18.11. ja 1.12.1987 allekirjoittamansa lääkärintodistukset, joista Rantalan työkyvyttömyysaika oli ilmennyt, Rantalalle allekirjoituspäivinä. Näin ollen Rantalan väite siitä, että lääkärintodistusten esittämättä jättäminen työnantajalle oli johtunut hänestä riippumattomista syistä, ei pitänyt paikkaansa. Sillä seikalla, ettei Rantalan työnantaja ollut maaliskuussa 1987 sattuneen sairauden johdosta vaatinut Rantalalta lääkärintodistusta välittömästi, ei ollut tässä asiassa merkitystä. Kun kysymys oli ollut saman olkavarren loukkaantumisesta, joka oli 8.3.1987 sattuneessa tapaturmassa murtunut, oli työnantajalla päin vastoin ollut perusteltua syytä edellyttää, että Rantala esittää sairaudestaan lääkärintodistuksen välittömästi. Työnantajan kannalta oli ollut tärkeätä saada tietää, miten kauan Rantalan työkyvyttömyysaika tulisi uuden loukkaantumisen vuoksi jatkumaan ja oliko kyseessä saman vamman uusiutuminen, jonka johdosta Rantala oli jo keväällä 1987 ollut työkyvyttömänä. Samoin työnantajan oli ollut tärkeätä tietää, tulisiko Rantalan työkyky sairauden johdosta mahdollisesti olennaisesti ja pysyvästi heikkenemään, millä seikalla oli ollut merkitystä Rantalan työsopimuksen jatkumisen kannalta. Nämä seikat Rantalan oli myös itse täytynyt käsittää. Kun hän oli kuitenkin työnantajansa nimenomaisesta kehotuksesta ja siihen liittyneestä työsopimuksen lakkauttamisuhasta huolimatta jättänyt hallussaan olleet lääkärintodistukset esittämättä, ei yhtiöltä kohtuuden mukaan ollut voitu vaatia Rantalan työsopimuksen jatkamista, vaan sillä oli ollut työsopimuslain 43 §:n 1 momentissa tarkoitettu tärkeä syy heti purkaa sopimus.</p>
        <p>Edellä mainituilla perusteilla kihlakunnanoikeus on hylännyt Rantalan korvausvaatimuksen perusteettomana.</p>
        <p>Vaatimus irtisanomisajan palkasta</p>
        <p>Kun yhtiöllä oli ollut, kuten edellä oli todettu, hyväksyttävä syy purkaa Rantalan työsopimus päättymään välittömästi, ei Rantalalla ollut oikeutta vaatimaansa irtisanomisajan palkkaan.</p>
        <p>Vaatimus sairausajan palkasta</p>
        <p>Kun Rantalan työsuhde yhtiön palveluksessa oli jatkunut yhdenjaksoisesti enemmän kuin kolme kuukautta, ei kuitenkaan kolmea vuotta, hänellä oli alan työehtosopimuksen mukaan oikeus saada työnantajaltaan palkkansa enintään neljän viikon pituiselta ajanjaksolta. Työehtosopimuksen mukaan mainitusta sairausajan palkasta oli vähennettävä päiväraha, jonka työntekijä sai saman työkyvyttömyyden takia samalta ajanjaksolta muun muassa lain tai työnantajan kustantaman muun vakuutuksen perusteella. Työehtosopimuksen mukaan työntekijän oli vaadittaessa esitettävä työkyvyttömyydestään lääkärintodistus tai muu työnantajan hyväksymä selvitys.</p>
        <p>Kun Rantala ei, kuten edellä oli lausuttu, ollut työnantajansa pyynnöstä huolimatta esittänyt lääkärintodistusta ennen hänen 2.12.1987 tapahtunutta työsopimuksensa purkamista, ei Rantalalla työehtosopimuksen mukaan ollut oikeutta vaatimaansa sairausajan palkkaan. Kihlakunnanoikeus on todennut, että sairausajan palkasta olisi ollut joka tapauksessa vähennettävä vakuutusyhtiön tapaturmavakuutuslain nojalla Rantalalle ajalta 17.11.-5.12.1987 maksama päiväraha eli 3.064,36 markkaa.</p>
        <p>Edellä mainituilla perusteilla kihlakunnanoikeus on hylännyt mainitun vaatimuksen.</p>
        <p>Ylityökorvauksista esitetty vaatimus</p>
        <p>Rantala oli vaatinut yhtiön velvoittamista suorittamaan hänelle ylityökorvauksia kesäkuun 1986 ja marraskuun 1987 väliseltä ajalta.</p>
        <p>Kun Rantalan kanne oli tullut vireille 2.11.1988 yhtiölle tapahtuneella haasteen tiedoksiantamisella, oli Rantalan vaatimus, mikäli se kohdistui vuoden 1986 aikana tehtyihin ylitöihin, työaikalain 19 §:n nojalla vanhentunut.</p>
        <p>Rantalalle oli esitetyn selvityksen mukaan maksettu korvausta hänen tekemistään ylitöistä vain hänen työsuhteensa alussa eli kesä-, heinä- ja elokuulta 1986. Yhtiön esittämän selvityksen mukaan ylityöt oli elokuun 1986 jälkeen kielletty työnantajan päätöksellä kaikilta yhtiön myyjiltä. Jutussa oli puolin ja toisin esitetty ristiriitaista selvitystä siitä, oliko Rantala tästä huolimatta tehnyt ylitöitä yhtiön palveluksessa. Kihlakunnanoikeus on todennut, ettei Rantalan kuulustuttamien todistajien Salomäen, Hillmannin, Selinin, Mäkisen, Mirva Rantalan, Ala-Hautalan, Laitilan tai Helmisen kertomuksilla ollut pystytty selvittämään Rantalan tehneen kanteessa väitettyjä ylitöitä vuoden 1987 puolella. Rantalan esittämä, hänen itsensä laatima vihko tekemistään ylitöistä ei myöskään riittänyt todisteeksi asiasta, koska sanotunlainen yhteenveto oli voitu tehdä vasta Rantalan työsopimuksen tultua puretuksi. Se seikka, ettei Rantala ollut aikaisemmin vaatinut korvausta väittämistään ylitöistä yhtiöltä, osoitti myös, ettei Rantala ollut todellisuudessa sanottuja ylitöitä yhtiön palveluksessa suorittanut. Ilmeistä oli, että Rantalalla oli ollut oikeus tehdä sanottuja ylitöitä korvausta vastaan ainoastaan työnantajansa erityisestä vaatimuksesta, niin kuin todistaja Välimäen ja todistaja Anttilan kertomuksista voitiin päätellä. Todistaja Anttila oli kertonut, että Rantala oli ollut yhdessä Pekka Seppälän kanssa noutamassa rakennustarvikkeita yhtiölle Töysästä kaksi kertaa vuoden 1987 alkupuolella varsinaisen työaikansa jälkeen. Näistä ylitöistä yhtiö oli velvollinen suorittamaan Rantalalle korvausta. Muun selvityksen puuttuessa kihlakunnanoikeus on arvioinut Rantalan ylityökorvauksen suuruuden mainittujen kahden matkan osalta 1.000 markaksi.</p>
        <p>Tämän vuoksi kihlakunnanoikeus on velvoittanut yhtiön suorittamaan Rantalalle mainittuja ylityökorvauksia 1.000 markkaa 16 prosentin korkoineen 2.12.1987 lukien. Muilta osin kihlakunnanoikeus on hylännyt vaatimuksen.</p>
        <p>Vaatimus odotusajan palkasta</p>
        <p>Koska Rantalan oikeus edellä mainittuun ylityökorvaukseen ei ollut hänen työsopimuksensa päättyessä ollut selvä ja riidaton, eikä Rantala ollut huomauttanut työnantajalleen mainitun saatavansa viivästymisestä kuukauden kuluessa työsuhteensa päättymisestä, ei Rantalalla työsopimuslain 22 §:n 5 momentin nojalla ollut oikeutta vaatimaansa odotusajan palkkaan.</p>
        <p>Sen vuoksi kihlakunnanoikeus on hylännyt mainitun vaatimuksen.</p>
      </div>
      <div>
        <h3>Turun hovioikeuden tuomio 29.9.1989</h3>
        <p>Hovioikeus, jonka tutkittavaksi Rantala ja yhtiö olivat saattaneet jutun, on todennut todistaja Mirva Anitta Rantalan kertomuksen perusteella tulleen selvitetyksi, että Markku Johannes Rantala oli 17.11.1987 ilmoittanut yhtiön vastuunalaiselle yhtiömiehelle Pekka Seppälälle kaatuneensa pyörällä ja loukanneensa kätensä. Samalla Rantala oli kertonut käyneensä lääkärissä, muttei ollut osannut sanoa, kuinka kauan hän joutuisi olemaan sairaslomalla.</p>
        <p>Todistajana kuultu Riikka Anita Seppälä oli puolestaan kertonut, että hän oli kuullut Pekka Seppälän puhelimessa 18.11.1987 vaativan Rantalaa toimittamaan lääkärintodistuksen sairaslomastaan.</p>
        <p>Rantala oli esittänyt lääkärintodistuksen yhtiölle helmikuussa 1988. Lääkärintodistusten mukaan Rantala oli ollut työkyvytön 16.11.-28.11.1987 ja 29.11.-5.12.1987 sekä edelleen 16.2.-6.3.1988.</p>
        <p>Esitetyn selvityksen nojalla oli näytetty, että Rantala oli viivytyksettä ilmoittanut yhtiölle tapaturmasta johtuneesta työkyvyttömyydestään. Yhtiön oli tosin näytetty vaatineen Rantalalta lääkärintodistusta, mutta selvittämättä oli jäänyt, että hänelle olisi asetettu määräaikaa lääkärintodistuksen toimittamiseen. Yhtiöllä ei siten ollut ollut työsopimuslain 44 §:n 2 momentin mukaista oikeutta käsitellä työsopimusta purkautuneena eikä myöskään sanotun lain 37 §:n 2 momentissa tarkoitettua erityisen painavaa syytä työsopimuksen irtisanomiseen.</p>
        <p>Kun Rantalan työsuhde yhtiöön oli jatkunut yhtäjaksoisesti enemmän kuin kolme kuukautta, mutta vähemmän kuin kolme vuotta, hänellä oli alan työehtosopimuksen mukaan oikeus saada sairausajan palkkaa työnantajalta enintään neljältä viikolta. Yhtiö oli siten velvollinen suorittamaan Rantalalle sairausajan palkkaa 16.11.1987 alkaen työsuhteen purkamispäivään 2.12.1987 saakka 6.120 markkaa. Kun sairausajan palkan maksamatta jääminen työsuhteen päättyessä oli johtunut siitä, ettei Rantala ollut toimittanut todistusta sairaudestaan, ei saatava ollut työsuhteen päättyessä ollut selvä ja riidaton. Sen vuoksi ja kun Rantala ei ollut osoittanut vaatineensa saatavaa kuukauden kuluessa työsuhteen päättymisestä ei hänellä ollut tältä osin oikeutta saada odotusajan palkkaa.</p>
        <p>Muilta osin hovioikeus on hyväksynyt kihlakunnanoikeuden päätöksessä mainitut perustelut.</p>
        <p>Tämän vuoksi hovioikeus on siten muuttanut kihlakunnanoikeuden päätöstä, että yhtiö velvoitettiin suorittamaan Rantalalle irtisanomisajan palkkaa 9.000 markkaa, sairausajan palkkaa 16.11.-2.12.1987 väliseltä ajalta 6.120 markkaa, josta määrästä yhtiöllä oli oikeus vähentää Rantalalle tapaturmavakuutuslain ja sairausvakuutuslain nojalla samalta ajalta suoritettu 4.991,04 markkaa eli suoritettavaksi jäi 1.128,98 markkaa, korvaukseksi työsuhteen laittomasta irtisanomisesta neljän kuukauden palkkaa vastaavat 36.000 markkaa 16 prosentin korkoineen ensin mainitulle määrälle 2.1.1988 lukien ja jälkimmäisille määrille haasteen tiedoksiantopäivästä 2.11.1988 lukien. Asian näin päättyessä hovioikeus on hylännyt yhtiön vaatimuksen saada korvausta oikeudenkäyntikuluistaan hovioikeudessa.</p>
      </div>
    </div>
    <div>
      <h2 id="19900134mhaku0">MUUTOKSENHAKU KORKEIMMASSA OIKEUDESSA</h2>
      <p>Rantalalle ja yhtiölle on myönnetty valituslupa 21.2.1990. Rantala on toistanut edellä ilmenevät vaatimuksensa. Yhtiö on vaatinut hovioikeuden tuomion kumoamista ja jutun jättämistä kihlakunnanoikeuden päätöksen varaan sekä korvausta sille jutussa aiheutuneista oikeudenkäyntikuluista.</p>
      <p>Yhtiö ja Rantala ovat vastanneet toistensa hakemuksiin.</p>
      <p>Rantala on lisäksi antanut yhtiön vastinetta koskevan kirjelmän.</p>
    </div>
    <div>
      <h2 id="19900134yloa0">KORKEIMMAN OIKEUDEN RATKAISU 17.10.1990</h2>
      <div>
        <h3>Käsittelyratkaisu</h3>
        <p>Koska Rantalalta ei ole pyydetty lausuntoa yhtiön vastineen johdosta, Rantalan sanottu kirjelmä jätetään huomiotta.</p>
      </div>
      <div>
        <h3>Perustelut</h3>
        <p>Yhtiöllä on ollut kihlakunnanoikeuden päätöksestä ilmenevin perustein tärkeä syy työsuhteen purkamiseen. Sen vuoksi Rantalalla ei ole oikeutta vaatimaansa korvaukseen työsopimuksen laittomasta irtisanomisesta ja irtisanomisajan palkkaan. Rantalan oikeus saada korvausta vuoden 1986 aikana tekemistään ylitöistä on kihlakunnanoikeuden mainitsemin tavoin vanhentunut eikä hänen ole näytetty tehneen vuoden 1987 aikana muuta ylityötä kuin sen, josta kihlakunnanoikeus on tuominnut korvauksen. Rantalalla on ollut alan työehtosopimuksen nojalla oikeus saada sairausajan palkkaa hovioikeuden lausumin tavoin työsuhteen purkamispäivään saakka. Sairausajan palkkaa koskeva saatava ei ole ollut työsuhteen päättyessä selvä ja riidaton eikä Rantala ole osoittanut vaatineensa saatavaa kuukauden kuluessa työsuhteen päättymisestä. Sen vuoksi hänellä ei ole oikeutta maksamatta olleen sairausajan palkan osalta saada odotusajan palkkaa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan työsopimuksen irtisanomisen johdosta vaadittua korvausta ja irtisanomisajan palkkaa koskevilta osin. Asia jätetään tältä osin kihlakunnanoikeuden päätöksen varaan. Yhtiön maksettavaksi Rantalalle jää siten kihlakunnanoikeuden tuomitsema ylityökorvaus 1.000 markkaa 16 prosentin korkoineen 2.12.1987 lukien ja hovioikeuden sairausajan palkasta suoritettavaksi tuomitsemat 1.128,98 markkaa 16 prosentin korkoineen 2.11.1988 lukien.</p>
        <p>Rantala velvoitetaan korvaamaan Rakennustarvike Pekka Seppälä Ky:n oikeudenkäyntikulut Korkeimmassa oikeudessa 2.100 markalla.</p>
        <div>
          <p>Ratkaisuun osallistuneet: oikeusneuvokset Ailio, Ådahl, Portin, Paasikoski (eri mieltä) ja Taipale</p>
        </div>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Paasikoski:</p>
        <p>Käsittelyratkaisu</p>
        <p>Olen tältä osin samaa mieltä kuin Korkeimman oikeuden enemmistö.</p>
        <p>Asiaratkaisu</p>
        <p>Rantalan ilmoitettua viivytyksettä yhtiölle tapaturmasta johtuneesta työkyvyttömyydestään, hänen on, kuten kihlakunnanoikeus on todennut, täytynyt käsittää, että työnantajalle oli tärkeää lisäksi tietää kauanko työkyvyttömyysaika tuli jatkumaan, oliko kysymyksessä aikaisemman vamman uusiutuminen ja tuliko Rantalan työkyky sairauden johdosta mahdollisesti olennaisesti ja pysyvästi heikkenemään. Rantala on kuitenkin tiennyt, ettei hänellä olleista lääkärintodistuksista, joista jälkimmäinen oli annettu vain päivää ennen Rantalan työsopimuksen purkamista, saanut vastausta mainittuihin kysymyksiin. Niistä ilmeni ainoastaan hänen jo ilmoittamansa syy työkyvyttömyyteen ja työkyvyttömyyden vähimmäisaika.</p>
        <p>Mainituissa olosuhteissa, kun yhtiö ei ollut ilmoittanut lääkärintodistusten esittämiselle selvää määräaikaa ja siihen liittyvänä työsopimuksen päättämistä koskevaa uhkaa, katson, ettei yhtiöllä ole 2.12.1987 ollut työsopimuslain 43 §:n 1 momentissa tarkoitettua tärkeää syytä heti purkaa työsopimusta tai edes saman lain 37 §:n 2 momentissa tarkoitettua erityisen painavaa syytä työsopimuksen irtisanomiseen. Näillä ja hovioikeuden mainitsemilla perusteilla katson, ettei ole syytä muuttaa hovioikeuden tuomion lopputulosta. Jutun näin päättyessä yhtiön on pidettävä sillä Korkeimmassa oikeudessa olleet kulut vahinkonaan.</p>
      </div>
    </div>
  </finlex:content>
</finlex:document>
