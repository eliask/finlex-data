<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900165</dcterms:identifier>
  <finlex:ecliIdentifier>ECLI:FI:KKO:1990:165</finlex:ecliIdentifier>
  <dcterms:title>KKO:1990:165</dcterms:title>
  <dcterms:description>
    <p>
      <strong>Ylimääräinen muutoksenhaku</strong>
      <span>Kantelu</span>
    </p>
    <p>
      <strong>Oikeudenkäyntimenettely</strong>
    </p>
  </dcterms:description>
  <finlex:registerNumber>H90/112</finlex:registerNumber>
  <dcterms:date pvm="19900620">1990-06-20</dcterms:date>
  <finlex:fileCopyNumber>3504</finlex:fileCopyNumber>
  <dcterms:issued pvm="19901205">1990-12-05</dcterms:issued>
  <dcterms:abstract>
    <p>Hovioikeus oli lainvoimaisesti tuominnut kiinteistönvälitystä harjoittaneen yhtiön A:n suorittamaan vahingonkorvausta B:lle asunto-osakkeiden ostotoimeksiantoon liittyneen laiminlyönnin johdosta. Koska vahingonkorvausta ei ollut saatu kokonaan perityksi, B oli myöhemmin nostanut saamatta jäänyttä osaa koskevan kanteen yhtiön vastuunalaista hoitajaa C:tä vastaan. Alioikeus oli päätöksellä, joka oli saanut lainvoiman, tuominnut C:n korvausvastuuseen lausuen perusteluissaan, että vahinko ja sen peruste oli jo ratkaistu hovioikeuden tuomiolla.</p>
    <p>C haki korkeimmalta oikeudelta alioikeuden päätöksen poistamista katsoen, että siinä oli väärin ratkaistu kysymys hovioikeuden tuomion oikeusvoiman ulottuvuudesta. Koska esitetty peruste ei koskenut itse alioikeuden ratkaisua vaan oikeudenkäyntimenettelyä, korkein oikeus siirsi hakemuksen asianomaiseen hovioikeuteen siellä kanteluna käsiteltäväksi.</p>
  </dcterms:abstract>
  <dcterms:tableOfContents>
    <a href="19900165muukas0">HAKEMUS</a>
    <a href="19900165yloa0">KORKEIMMAN OIKEUDEN RATKAISU 5.12.1990</a>
  </dcterms:tableOfContents>
  <finlex:content id="s19900165.kko">
    <div>
      <h2 id="19900165muukas0">HAKEMUS</h2>
      <p>Varatuomari Aarno Nisula on Korkeimpaan oikeuteen 3.4.1990 saapuneessa hakemuksessaan kertonut, että Helsingin hovioikeus oli 16.3.1988 antamallaan lainvoiman saaneella tuomiolla nro 1313/87 velvoittanut Oy Kruunu kiinteistöjen konkurssipesän suorittamaan Rakennusliike Jovecon Oy:lle erään asunto-osakeyhtiön koko osakekannan kauppaan perustuvana vahingonkorvauksena 500.000 markkaa 16 prosentin korkoineen 7.8.1985 lukien. Hovioikeuden päätös oli perustunut siihen, että Oy Kruunu kiinteistöt oli kiinteistönvälittäjänä ostotoimeksiantoa hoitaessaan laiminlyönyt ennen kaupan päättämistä selvittää, oliko mahdollista rakentaa ullakko asuinkäyttöön, mikä oli ollut kaupan syntymisen olennainen edellytys, ja ilmoittaa ostajalle, ettei sellaista mahdollisuutta ollut.</p>
      <p>Oy Kruunu kiinteistöjen vastuuvakuutuksen perusteella Keskinäinen yhtiö Yrittäjäinvakuutus-Fennia oli 16.8.1988 suorittanut Rakennusliike Jovecon Oy:lle hovioikeuden tuomitsemasta korvausmäärästä 249.000 markkaa.</p>
      <p>Koska Oy Kruunu kiinteistöjen konkurssipesästä ei ollut kertynyt Rakennusliike Jovecon Oy:lle jako-osuutta eikä vastuuvakuutuksen perusteella ollut voitu saada suurempaa korvausta, Rakennusliike Jovecon Oy oli Helsingin raastuvanoikeudessa 10.1.1989 tiedoksi annetulla haasteella Nisulaa vastaan nostamassaan kanteessaan vaatinut, että Nisula, joka oli toiminut Oy Kruunu kiinteistöjen vastaavana hoitajana, velvoitettaisiin suorittamaan vahingonkorvauksena 251.000 markkaa sekä korvaamaan rakennusliikkeen oikeudenkäyntikulut, molemmat laillisine korkoineen.</p>
      <p>Raastuvanoikeus, jossa Nisula oli vastustanut kannetta ja vaatinut toissijaisesti vahingonkorvauksen sovittelemista, oli lainvoiman saaneessa päätöksessään 26.10.1989 nro 1140 katsonut, että Rakennusliike Jovecon Oy:n osakekaupassa kärsimä vahinko ja sen peruste oli lainvoimaisesti ratkaistu sanotulla Helsingin hovioikeuden tuomiolla. Kiinteistönvälitysyhtiön ohella sen vastaava hoitaja oli henkilökohtaisesti vastuussa kiinteistönvälitystoiminnassa aiheutetusta vahingosta. Tämän vuoksi ja koska Nisula ei ollut osoittanut hyväksyttävää perustetta vahingonkorvauksen sovittelulle, raastuvanoikeus oli velvoittanut Nisulan maksamaan Rakennusliike Jovecon Oy:lle vaaditut 251.000 markkaa 16 prosentin korkoineen haastepäivästä 10.1.1989 lukien sekä korvaamaan yhtiön oikeudenkäyntikulut 10.000 markalla 16 prosentin korkoineen 26.10.1989 lukien.</p>
      <p>Nisula on katsonut, että raastuvanoikeuden päätös perustui väärään tulkintaan hovioikeuden tuomion oikeusvoimasta. Hovioikeuden tuomion ja sen perustelujen oikeusvoima ei ulottunut Nisulaan. Sen vuoksi raastuvanoikeuden ei olisi pitänyt perusteluissaan vahingon syntymisen ja määrän osalta vedota yksinomaan hovioikeuden tuomioon, vaan sen olisi tullut ottaa huomioon myös muu jutussa esitetty todistelu. Näillä perusteilla Nisula on vaatinut raastuvanoikeuden päätöksen poistamista ja oikeudenkäyntikulujensa korvaamista.</p>
    </div>
    <div>
      <h2 id="19900165yloa0">KORKEIMMAN OIKEUDEN RATKAISU 5.12.1990</h2>
      <p>Nisula on perustanut hakemuksensa seikkaan, joka ei koske itse raastuvanoikeuden ratkaisua vaan oikeudenkäyntimenettelyä. Sen vuoksi Korkein oikeus on siirtänyt asian Helsingin hovioikeuteen siellä kanteluna käsiteltäväksi.</p>
      <div>
        <p>Ratkaisuun osallistuneet: oikeusneuvokset Salervo, Jalanko, Nikkrinen, Paasikoski ja Krook</p>
      </div>
    </div>
  </finlex:content>
</finlex:document>
