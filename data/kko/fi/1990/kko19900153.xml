<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900153</dcterms:identifier>
  <finlex:ecliIdentifier>ECLI:FI:KKO:1990:153</finlex:ecliIdentifier>
  <dcterms:title>KKO:1990:153</dcterms:title>
  <dcterms:description>
    <p>
      <strong>Yksityistie</strong>
      <span>Tieoikeus</span>
    </p>
  </dcterms:description>
  <finlex:registerNumber>M89/12</finlex:registerNumber>
  <dcterms:date pvm="19900829">1990-08-29</dcterms:date>
  <finlex:fileCopyNumber>3346</finlex:fileCopyNumber>
  <dcterms:issued pvm="19901126">1990-11-26</dcterms:issued>
  <dcterms:abstract>
    <p>Yhteisen vesijätön osakastilan hyväksi voitiin perustaa yksityisistä teistä annetussa laissa tarkoitettu pysyvä tieoikeus toisen kiinteistön alueen kautta kulkuyhteyden järjestämiseksi vesijättöalueelle muun muassa vesijättöön rajoittuvalla vesialueella tapahtuvaa uimista ja kalastuksen harjoittamista sekä veneen ranta-alueella pitämistä varten.</p>
  </dcterms:abstract>
  <p>L yksityisistä teistä 8 §</p>
  <dcterms:tableOfContents>
    <a href="19900153aloa0">ASIAN KÄSITTELY TOIMITUKSESSA JA MAAOIKEUDESSA</a>
    <a href="19900153mhaku0">MUUTOKSENHAKU KORKEIMMASSA OIKEUDESSA</a>
    <a href="19900153yloa0">KORKEIMMAN OIKEUDEN RATKAISU 26.11.1990</a>
  </dcterms:tableOfContents>
  <finlex:content id="s19900153.kko">
    <div>
      <h2 id="19900153aloa0">ASIAN KÄSITTELY TOIMITUKSESSA JA MAAOIKEUDESSA</h2>
      <div>
        <h3>Toimituksen perusteena oleva hakemus</h3>
        <p>Lapualta olevat Arto Hakola ja hänen myötäpuolensa ovat Lapuan maanmittauspiirin maanmittaustoimistolle osoittamassaan hakemuksessa ilmoittaneet olevansa Kauhajärven kylässä olleen Luomalan talon N:o 6 edustalla olevan yhteisen vesijätön eri osakastilojen omistajia ja pyytäneet määräystä yksityistietoimituksen suorittamiseen ja toimituksessa perustettavaksi kulkuyhteyden yleiseltä maantieltä vesijättöalueelle pääsemistä varten. Hakemuksen johdosta on annettu valituksenalaista toimitusta koskeva toimitusmääräys ja toimitus on tiedotettu suoritettavaksi Kauhajärven kylässä kulkuyhteyden perustamiseksi yleiseltä maantieltä Kauhajärven yhteiselle vesijättömaalle muun muassa samassa kylässä olevan maanviljelijä Jorma Esaias Luomalan omistaman Riihipellon tilan RN:o 6:119 alueen kautta.</p>
      </div>
      <div>
        <h3>Toimitusmiesten ratkaisu</h3>
        <p>Toimitusmiehet ovat todenneet, ettei Arto Hakolan ja hänen myötäpuoliensa omistamilla kiinteistöillä ollut pysyvää oikeutta siihen Riihipellon tilalla kulkeneeseen tiehen, jota aikaisemmin oli käytetty mainituilta kiinteistöiltä kysymyksessä olevalle vesijättömaalle kuljettaessa ja jonka alueella nyt sijaitsivat Riihipellon tilan asuin- ja talousrakennukset.</p>
        <p>Toimitusmiehet ovat katsoneet, että tieoikeuden myöntäminen Riihipellon tilan talouskeskuksen alueen kautta aiheuttaisi tilalle huomattavaa haittaa ja että kulku Kauhajärvelle Arto Hakolan ja hänen myötäpuoltensa kiinteistöiltä voi tapahtua jo olemassa olevia teitä pitkin.</p>
        <p>Näillä perusteilla toimitusmiehet ovat jättäneet toimituksen sikseen.</p>
        <p>Tyytymättöminä toimitusmiesten päätökseen Arto Hakola ja hänen myötäpuolensa ovat saattaneet asian maaoikeuden tutkittavaksi ja yhteisessä valituksessaan vaatineet päätöksen kumoamista ja asian palauttamista toimitusmiehille haetun kulkuyhteyden järjestämiseksi Kauhajärven yhteiselle vesijättömaalle pääsyä varten.</p>
      </div>
      <div>
        <h3>Käsittely maaoikeudessa</h3>
        <p>Arto Hakola ja hänen myötäpuolensa, paitsi Mauri Luomala, joka oli jäänyt maaoikeuden istuntoon laillista estettä ilmoittamatta saapumatta, ovat maaoikeudessa uudistaneet edellä mainitun asian palauttamista toimitusmiehille toimituksen suorittamista varten koskevan vaatimuksensa.</p>
        <p>Maaoikeus on kuullut, paitsi muita, Jorma Esaias Luomalaa ja toimitusinsinööriä sekä toimittanut katselmuksen paikalla.</p>
      </div>
      <div>
        <h3>Vaasan maaoikeuden päätös 18.10.1988</h3>
        <p>Maaoikeus on lausunut, ettei paikalla, mistä kyläläiset ovat kulkeneet uimarantana käytetylle vesijättöalueelle, ole tieoikeutta. Tieoikeuden perustaminen Riihipellon tilan alueelle ei ole yksityisistä teistä annetun lain mukaan mahdollista, koskei ole osoitettu, että tietä tarvittaisiin jonkin tai joidenkin kiinteistöjen tarvetta varten.</p>
        <p>Näillä perusteilla maaoikeus on yksityisistä teistä annetun lain 8 §:n nojalla jättänyt asian toimitusmiesten päätöksen lopputuloksen varaan.</p>
      </div>
    </div>
    <div>
      <h2 id="19900153mhaku0">MUUTOKSENHAKU KORKEIMMASSA OIKEUDESSA</h2>
      <p>Arto Hakolalle myötäpuolineen on myönnetty valituslupa 9.3.1989.</p>
      <p>Arto Hakola ja hänen myötäpuolensa ovat vaatineet maaoikeuden ja toimitusmiesten päätösten kumoamista ja asian palauttamista toimitusmiehille uudelleen käsiteltäväksi toimitusta koskevan hakemuksen mukaisesti kulkuyhteyden perustamiseksi yhteiselle vesijätölle pääsemistä varten.</p>
      <p>Jorma Esaias Luomala on pyydetyssä selityksessään vaatinut valituksen hylkäämistä ja korvausta selityksen antamisesta aiheutuneista kuluistaan korkoineen.</p>
      <p>Maanmittaushallitus on antanut siltä pyydetyn lausunnon. Lausunnon johdosta ovat Arto Hakola, Martti Hautakangas, Toivo Luomala, Vesa Puronvarsi, Veikko Vesala, Jaakko Takala, Lasse Länsimaa ja Mauri Luomala yhteisesti sekä Jorma Esaias Luomala erikseen antaneet pyydetyt selitykset.</p>
    </div>
    <div>
      <h2 id="19900153yloa0">KORKEIMMAN OIKEUDEN RATKAISU 26.11.1990</h2>
      <div>
        <h3>Käsittelyratkaisu</h3>
        <p>Mauri Luomala ei ole maaoikeudessa omalta osaltaan jatkanut hänen ja Arto Hakolan myötäpuolineen yhteisesti tekemää valitusta ja hän on siten tyytynyt toimitusmiesten päätökseen. Sen vuoksi Korkein oikeus jättää valituksen täällä Mauri Luomalan osalta tutkimatta. Muiden osalta Korkein oikeus on tutkinut valituksen.</p>
      </div>
      <div>
        <h3>Ratkaisu pääasiaan</h3>
        <p>Perustelut</p>
        <p>Kiinteistöjen yhteisen vesijätön osakaskiinteistölle saattaa olla tärkeätä saada pysyvä kulkuyhteys vesijättöön rajoittuvan ja muunkin kiinteistön alueen kautta yhteiselle vesijätölle pääsemiseksi muun muassa vesijättöön rajoittuvalla vesialueella tapahtuvaa uimista ja kalastuksen harjoittamista varten sekä veneen pitämiseksi rantaalueella. Oikeus tällaiseen toisen kiinteistön alueen käyttämiseen voidaan, mikäli yksityisistä teistä annetussa laissa säädetyt edellytykset muutoin ovat olemassa, perustaa yksityisistä teistä annetun lain 8 §:ssä tarkoitettuna tieoikeutena. Tieoikeus voidaan myös myöntää yksityisistä teistä annetun lain 9 §:n 1 momentissa säädetyin edellytyksin ennestään olevaan tiehen ja tien käyttämisestä aiheutuvan huomattavan haitan välttämiseksi tieoikeus voidaan antaa lain 11 §:ssä tarkoitetuin tavoin rajoitettuna oikeutena tiehen.</p>
        <p>Korkein oikeus katsoo, ettei tieoikeutta Kauhajärven yhteiselle vesijätölle pääsemistä varten voida perustaa Riihipellon tilan RN:o 6:119 tiluksille tilalla olevien rakennusten läheisyyteen eikä muutoinkaan tilan talouskeskuksen ja maaoikeuden katselmuksessa todetun tilalla olevan peltoalueen kautta, koska tieoikeudesta aiheutuu sanotulle tilalle yksityisistä teistä annetun lain 8 §:ssä tarkoitettua huomattavaa haittaa. Sanotunlaisen haitan syntyminen ei myöskään ole vältettävissä rajoittamalla tien käyttöä lain 11 §:ssä tarkoitetuin tavoin. Tieoikeuden perustamiselta Riihipellon tilan talouskeskuksen kautta ja peltoalueelle puuttuvat siten lailliset edellytykset.</p>
        <p>Korkein oikeus hyväksyy maaoikeuden päätöksen mikäli on kysymys siitä, ettei haettua kulkuyhteyttä vesijätölle pääsyä varten voida perustaa edellä tarkoitettuun paikkaan Riihipellon tilan alueella.</p>
        <p>Sensijaan Korkein oikeus toteaa toimituksessa jääneen selvittämättä, onko tieoikeutta pyytäneiden Kauhajärven vesijätön osakastilojen hyväksi ennestään olemassa pysyvä kulkuoikeus vesijätölle pääsemiseksi muuta kautta. Toimitusmiesten ja maaoikeuden ei olisi pitänyt mainitsemillaan perusteilla jättää toimitusta sikseen, vaan toimituksessa olisi pitänyt selvittää, miten tieoikeus yhteiselle vesijätölle pääsemiseksi tien suunnan suhteen tarkoituksenmukaisesti ja millekään tilalle tarpeetonta haittaa tuottamatta voidaan yksityisistä teistä annetun lain säännösten nojalla perustaa.</p>
        <p>Korkein oikeus on havainnut asiakirjoista puuttuvan selvityksen siitä, että tieoikeutta hakeneilla Arto Hakolan ja hänen myötäpuoltensa tiloilla on osuudet kysymyksessä olevaan yhteiseen vesijättöön.</p>
        <p>Tuomiolauselma</p>
        <p>Maaoikeuden päätös mikäli on kysymys siitä, ettei tieoikeutta laillisten edellytysten puuttumisen vuoksi voida perustaa Riihipellon tilan talouskeskuksen ja peltoalueen kautta, pysytetään.</p>
        <p>Sen sijaan maaoikeuden ja toimitusmiesten päätökset toimituksen sikseen jättämisestä kumotaan ja poistetaan. Yhteiselle vesijätölle pääsyä varten vaadittua tieoikeutta koskevalta osalta asia palautetaan toimitusmiehille uudelleen käsiteltäväksi ja on toimitusmiesten tutkittava, paitsi se seikka, että tieoikeutta pyytäneillä tiloilla on osuus Kauhajärven yhteiseen vesijättöön, myös se seikka, onko tieoikeutta pyytäneillä yhteisen vesijätön osakastiloilla ennestään pysyvä kulkuoikeus vesijätölle pääsyä varten muuta kuin Riihipellon tilan alueen kautta. Mikäli tällaista vanhaa rasiteoikeutta ei ole, on toimitusmiesten tutkittava, miten kulkuyhteys yhteiselle vesijätölle pääsyä varten tien suunnan suhteen tarkoituksenmukaisesti ja millekään tilalle tarpeetonta haittaa tuottamatta voidaan yksityisistä teistä annetun lain säännösten mukaan perustaa.</p>
        <p>Muilta osin eli toimituskustannusten suorittamista ja maaoikeuden istunnon kuulutuskustannusten korvaamista koskevalta osalta maaoikeuden päätös jää pysyväksi. Asian laadun vuoksi Jorma Esaias Luomala saa pitää vahinkonaan hänelle selityksen antamisesta täällä aiheutuneet kulut.</p>
        <div>
          <p>Ratkaisuun osallistuneet: oikeusneuvokset Ailio, Ådahl, Portin, Riihelä ja Taipale</p>
        </div>
      </div>
    </div>
  </finlex:content>
</finlex:document>
