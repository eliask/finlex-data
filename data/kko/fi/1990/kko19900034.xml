<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900034</dcterms:identifier>
  <finlex:ecliIdentifier>ECLI:FI:KKO:1990:34</finlex:ecliIdentifier>
  <dcterms:title>KKO:1990:34</dcterms:title>
  <dcterms:description>
    <p>
      <strong>Ulosottolaki</strong>
      <span>Ulosmittaus</span>
    </p>
    <p>
      <strong>Konkurssi</strong>
    </p>
  </dcterms:description>
  <finlex:registerNumber>S88/1368</finlex:registerNumber>
  <dcterms:date pvm="19900307">1990-03-07</dcterms:date>
  <finlex:fileCopyNumber>764</finlex:fileCopyNumber>
  <dcterms:issued pvm="19900320">1990-03-20</dcterms:issued>
  <dcterms:abstract>
    <p>Velallinen oli yli 60 päivää ennen konkurssinsa alkamista jättänyt ulosottomiehelle ulosmittauksen torjumiseksi pankin määräaikaistalletusta koskevan todistuksen ulosottolain 3 luvun 7 §:n 1 momentin mukaiseksi velkojan saatavan vakuudeksi. Konkurssisäännön 10 §:n 2 momentin mukaan tuota vakuutta ei voitu ulosmitata velallisen konkurssin alkamisen jälkeen.</p>
    <p>Kysymys myös siitä, minkä etuoikeuden tällainen vakuus tuottaa konkurssissa.</p>
  </dcterms:abstract>
  <p>UL 3 luku 7 § 1 mom</p>
  <p>KS 10 § 2 mom</p>
  <dcterms:tableOfContents>
    <a href="19900034aloa0">ASIAN AIKAISEMPI KÄSITTELY</a>
    <a href="19900034mhaku0">MUUTOKSENHAKU KORKEIMMASSA OIKEUDESSA</a>
    <a href="19900034yloa0">KORKEIMMAN OIKEUDEN RATKAISU 20.3.1990</a>
  </dcterms:tableOfContents>
  <finlex:content id="s19900034.kko">
    <div>
      <h2 id="19900034aloa0">ASIAN AIKAISEMPI KÄSITTELY</h2>
      <div>
        <h3>Kajaanin maistraatin päätös 17.6.1988</h3>
        <p>Kainuun Autokeskus Ky:n konkurssipesä on maistraattiin toimittamassaan valituskirjelmässä esittänyt, että Kajaanin kaupunginvouti oli 9.2.1988 ulosmitannut konkurssipesän omistamat Postipankin 12 kuukauden talletustilillä nro 191 152-31-7 olleet varat 18.210,50 markkaa korkoineen. Kainuun Autokeskus Ky, aikaisemmin Kainuun Autokeskus autoliike A Ky, oli 26.1.1988 asetettu konkurssiin Kajaanin raastuvanoikeudessa. Konkurssi oli alkanut 17.12.1987.</p>
        <p>Konkurssisäännön 10 §:n 2 momentti kielsi ulosmittaamasta velallisen omaisuutta konkurssiin asettamisen jälkeen. Tämän vuoksi konkurssipesä on pyytänyt, että ulosmittaus kumottaisiin.</p>
        <p>Maistraatin pyynnöstä ulosmittausvelkoja Honkamajat Ky on antanut vastauksen ja kaupunginvouti lausuntonsa ja kumpikin pyytänyt valituksen hylkäämistä.</p>
        <p>Konkurssipesä on antanut vastaselityksen.</p>
        <p>Maistraatti on todennut, että Oulun raastuvanoikeus oli 18.9.1986 julistamallaan päätöksellä velvoittanut silloisen Kainuun Autokeskus autoliike A Ky:n ja A:n yhteisvastuullisesti suorittamaan Honkamajat Ky:lle 10.000 markkaa 16 prosentin vuotuisine korkoineen 20.11.1985 lukien sekä korvaukseksi oikeudenkäyntikuluista 6.209,65 markkaa 16 prosentin vuotuisine korkoineen päätöspäivästä lukien. Kainuun Autokeskus autoliike A Ky ja A olivat valittaneet raastuvanoikeuden päätöksestä Rovaniemen hovioikeuteen. Kainuun Autokeskus autoliike A Ky oli 4.11.1986 antanut kaupunginvoudille pantiksi ulosmittauksen kohteena olevaa määräaikaistalletusta koskevan todistuksen. Hovioikeus oli 25.11.1987 antamallaan tuomiolla pysyttänyt raastuvanoikeuden päätöksen sekä velvoittanut Kainuun Autokeskus autoliike A Ky:n ja A:n yhteisvastuullisesti korvaamaan Honkamajat Ky:n oikeudenkäyntikulut hovioikeudessa 700 markalla 16 prosentin vuotuisine korkoineen hovioikeuden tuomion antopäivästä lukien.</p>
        <p>Maistraatti on edelleen lausunut, että kysymyksessä oleva määräaikaistalletus oli yli 60 päivää ennen konkurssin alkamista annettu kaupunginvoudille panttina vakuudeksi Honkamajat Ky:n saatavasta. Honkamajat Ky:llä oli konkurssista huolimatta oikeus saada saatavalleen suoritus pantin arvosta, mikäli konkurssipesä ei lunastanut panttia. Pantin realisointi edellytti ulosmittausta. Ulosmittaus oli tällaisessa tapauksessa, kun pesä ei ollut panttia lunastanut, mahdollista. Tämän vuoksi maistraatti on ulosottolain 3 luvun 7 ja 20 a §:n, konkurssisäännön 46 §:n e kohdan ja 76 §:n sekä etuoikeusasetuksen 3 §:n säännösten nojalla hylännyt valituksen. Asian näin päättyessä Kainuun Autokeskus Ky:n konkurssipesä on velvoitettu korvaamaan Honkamajat Ky:lle vastauksen antamisesta aiheutuneet kulut 600 markalla.</p>
      </div>
      <div>
        <h3>Itä-Suomen hovioikeuden päätös 18.11.1988</h3>
        <p>Hovioikeus, jonka tutkittavaksi konkurssipesä oli saattanut asian, on jättänyt sen maistraatin päätöksen varaan. Konkurssipesä on velvoitettu suorittamaan Honkamajat Ky:lle korvaukseksi oikeudenkäyntikuluista hovioikeudessa 600 markkaa 16 prosentin korkoineen hovioikeuden päätöksen antopäivästä.</p>
      </div>
    </div>
    <div>
      <h2 id="19900034mhaku0">MUUTOKSENHAKU KORKEIMMASSA OIKEUDESSA</h2>
      <p>Kainuun Autokeskus Ky:n konkurssipesälle on myönnetty valituslupa 26.1.1989. Samalla Korkein oikeus on oikeudenkäymiskaaren 30 luvun 23 §:n nojalla määrännyt, ettei hovioikeuden päätöksessä tarkoitettua täytäntöönpanoa ollut jatkettava. Konkurssipesä on muutoksenhakemuksessaan pyytänyt hovioikeuden päätöksen ja ulosmittauksen kumoamista sekä korvausta oikeudenkäyntikuluistaan Korkeimmassa oikeudessa korkoineen. Konkurssipesä on katsonut, että konkurssin alkamisen jälkeen tapahtunut ulosmittaus on ristiriidassa konkurssisäännön 10 ja 76 §:n, ulosottolain 3 luvun 7 ja 20 a §:n ja 4 luvun 30 §:n sekä etuoikeusasetuksen 3 ja 8 §:n kanssa.</p>
      <p>Honkamajat Ky on antanut pyydetyn vastauksen ja vaatinut siinä korvausta kuluistaan.</p>
    </div>
    <div>
      <h2 id="19900034yloa0">KORKEIMMAN OIKEUDEN RATKAISU 20.3.1990</h2>
      <div>
        <h3>Perustelut</h3>
        <p>Kainuun Autokeskus Ky on maistraatin päätöksessä kerrotuin tavoin luovuttanut kysymyksessä olevan talletustodistuksen ulosottomiehelle lainvoimaa vailla olevan päätöksen nojalla pyydetyn ulosmittauksen torjumiseksi. Korkein oikeus katsoo, että velkoja on saanut ulosottolain 3 luvun 7 §:ssä tarkoitettuun vakuuteen saman ulosmittauspanttioikeuden kuin se olisi saanut velalliselta muutoin ulosmitattuun omaisuuteen, mikäli vakuutta ei olisi annettu. Ulosmittauspanttioikeus ei tuota velkojalle oikeutta erikseen konkurssista riippumatta realisoida ulosmittauksen kohdetta. Velallisen konkurssin alkamisen jälkeen velkojan oikeus saada maksu ulosmittauspanttina olleesta omaisuudesta määräytyy konkurssisäännön ja etuoikeusasetuksen 8 §:n perusteella.</p>
        <p>Ulosottomies ei olisi konkurssisäännön 10 §:n kiellon vastaisesti saanut Kainuun Autokeskus Ky:n konkurssin alkamisen jälkeen ulosmitata yhtiön varallisuuteen konkurssin alkaessa kuuluneita puheena olevan talletustodistuksen osoittamia varoja.</p>
      </div>
      <div>
        <h3>Päätöslauselma</h3>
        <p>Hovioikeuden ja maistraatin päätökset sekä ulosmittaus kumotaan ja Kainuun Autokeskus Ky:n konkurssipesä vapautetaan sille asiassa määrätystä kulujen korvaamisvelvollisuudesta. Asian laadun vuoksi konkurssipesä saa pitää sille täällä aiheutuneet kulut vahinkonaan.</p>
        <div>
          <p>Ratkaisuun osallistuneet: oikeusneuvokset Salervo, Jalanko, Riihlä, Roos ja Taipale</p>
        </div>
      </div>
    </div>
  </finlex:content>
</finlex:document>
