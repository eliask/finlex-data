<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900172</dcterms:identifier>
  <finlex:ecliIdentifier>ECLI:FI:KKO:1990:172</finlex:ecliIdentifier>
  <dcterms:title>KKO:1990:172</dcterms:title>
  <dcterms:description>
    <p>
      <strong>Konkurssi</strong>
      <span>Konkurssivalvonta</span>
    </p>
    <p>
      <strong>Etuoikeus</strong>
      <span>Työpalkkasaatavan etuoikeus</span>
    </p>
  </dcterms:description>
  <finlex:registerNumber>S90/170</finlex:registerNumber>
  <dcterms:date pvm="19900925">1990-09-25</dcterms:date>
  <finlex:fileCopyNumber>3624</finlex:fileCopyNumber>
  <dcterms:issued pvm="19901219">1990-12-19</dcterms:issued>
  <dcterms:abstract>
    <p>Osakeyhtiön konkurssissa oli valvottu yhtiön toimitusjohtajan ja hallituksen jäsenen A:n palkkasaatava. Sille ei tällöin ollut vaadittu etuoikeutta. Palkkasaatavalle oli esiinhuudossa vaadittu etuoikeusasetuksen 4 §:n 1 momentin mukaista etuoikeutta. Kun valvontakirjelmässä ei ollut ilmoitettu seikkoja, joiden perusteella olisi voitu katsoa ilmeisesti tarkoitetun vaatia saatavalle etuoikeutta, ja kun näin ollen esiinhuudossa ei ollut kysymys valvonnassa tapahtuneen erehdyksen oikaisemisesta, vaan etuoikeuden vaatimisesta vasta tuossa vaiheessa, etuoikeusvaatimus jätettiin myöhään tehtynä tutkimatta.</p>
    <p>Ks. <a href="http://www.finlex.fi/fi/oikeus/kko/kko/1984/19840211">KKO:1984-II-211</a></p>
  </dcterms:abstract>
  <p>EtuoikeusA 4 § 1 mom</p>
  <p>KS 24 § 1 mom</p>
  <dcterms:tableOfContents>
    <a href="19900172aloa0">ASIAN KÄSITTELY ALEMMISSA OIKEUKSISSA</a>
    <a href="19900172mhaku0">MUUTOKSENHAKU KORKEIMMASSA OIKEUDESSA</a>
    <a href="19900172yloa0">KORKEIMMAN OIKEUDEN RATKAISU 19.12.1990</a>
  </dcterms:tableOfContents>
  <finlex:content id="s19900172.kko">
    <div>
      <h2 id="19900172aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Valvonta Emmedi Oy:n konkurssissa Helsingin raastuvanoikeudessa</h3>
        <p>Lea Orvokki Kaunisalon konkurssipesä on Emmedi Oy:n 30.3.1989 alkaneessa konkurssissa määrättynä paikalletulopäivänä 29.6.1989 valvonut muun ohella palkkasaatavan 139.500 markkaa korkoineen.</p>
      </div>
      <div>
        <h3>Esiinhuuto</h3>
        <p>Lea Orvokki Kaunisalon konkurssipesä on 10.8.1989 Emmedi Oy:n konkurssissa toimitetussa toisessa esiinhuudossa lausunut, että sen tarkoituksena oli ollut valvoa palkkasaatava etuoikeuksin ja että muiden konkurssivelkojien oli täytynyt tämä käsittää. Lea Orvokki Kaunisalon konkurssipesä on vaatinut, että saatava tuomitaan maksettavaksi etuoikeusasetuksen 4 §:n 1 momentin mukaisella etuoikeudella.</p>
      </div>
      <div>
        <h3>Raastuvanoikeuden konkurssituomio 5.10.1989</h3>
        <p>Raastuvanoikeus on lausunut, että Lea Orvokki Kaunisalon konkurssipesä oli valvonut Kaunisalon palkkasaatavan 139.500 markkaa ajalta 1.12.1987-28.3.1989 ja vaatinut saatavalle etuoikeusasetuksen 4 §:n 1 momentin mukaista työpalkkasaatavan etuoikeutta vasta toisessa esiinhuudossa. Koska Kaunisalo oli ollut 15.5.1987 lukien Emmedi Oy:n konkurssiin asti yhtiön hallituksen varsinainen jäsen ja toimitusjohtaja, Emmedi Oy:n konkurssipesän muiden velkojien ei ollut täytynyt käsittää, että valvonnassa oli ilmeisesti tarkoitettu vaatia Kaunisalon palkkasaatavalle etuoikeutta. Tämän vuoksi raastuvanoikeus on jättänyt etuoikeusvaatimuksen myöhään tehtynä tutkimatta.</p>
      </div>
      <div>
        <h3>Helsingin hovioikeuden tuomio 19.1.1990</h3>
        <p>Hovioikeus, jonka tutkittavaksi Lea Orvokki Kaunisalon konkurssipesä oli saattanut asian, on pysyttänyt raastuvanoikeuden konkurssituomion.</p>
      </div>
    </div>
    <div>
      <h2 id="19900172mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 26.4.1990. Lea Orvokki Kaunisalon konkurssipesä on vaatinut, että raastuvanoikeuden ja hovioikeuden ratkaisut kumotaan ja asia palautetaan raastuvanoikeuden käsiteltäväksi velvoituksin ottaa etuoikeusvaatimus tutkittavaksi, tai että Emmedi Oy:n konkurssipesän varoista määrätään maksettavaksi Lea Orvokki Kaunisalon konkurssipesän valvoma palkkasaatava etuoikeusasetuksen 4 §:n 1 momentissa mainituin etuoikeuksin. Lisäksi Lea Orvokki Kaunisalon konkurssipesä on vaatinut, että Emmedi Oy:n konkurssipesä velvoitetaan korvaamaan hakijan oikeudenkäyntikulut Korkeimmassa oikeudessa 2.000 markalla 16 prosentin korkoineen. Emmedi Oy:n konkurssipesä on antanut siltä vaaditun vastauksen.</p>
    </div>
    <div>
      <h2 id="19900172yloa0">KORKEIMMAN OIKEUDEN RATKAISU 19.12.1990</h2>
      <div>
        <h3>Perustelut</h3>
        <p>Lea Orvokki Kaunisalon konkurssipesä on Emmedi Oy:n konkurssissa määrättynä paikalletulopäivänä valvonut Kaunisalon palkkasaatavan 139.500 markkaa vaatimatta saatavalle etuoikeutta. Konkurssissa toimitetussa toisessa esiinhuudossa on valvotulle palkkasaatavalle vaadittu etuoikeusasetuksen 4 §:n 1 momentin mukaista etuoikeutta.</p>
        <p>Konkurssisäännön 24 §:n 1 momentin mukaan velkojan on paikalletulopäivänä ilmoitettava saatavansa ja se oikeus, jota hän itsellensä vaatii. Valvonnan yhteydessä on näin ollen vaadittava myös saatavalle tuleva etuoikeus. Esiinhuudossa on mahdollista ainoastaan oikaista valvonnassa tapahtuneita erehdyksiä.</p>
        <p>Lea Orvokki Kaunisalon konkurssipesän valvontakirjelmässä ei ole ilmoitettu seikkoja, joiden perusteella voitaisiin katsoa konkurssipesän ilmeisesti tarkoittaneen vaatia palkkasaatavalle etuoikeutta. Vaadittaessa palkkasaatavalle vasta esiinhuudossa etuoikeutta kysymys ei ole ollut valvonnassa tapahtuneen erehdyksen oikaisemisesta, vaan etuoikeuden vaatimisesta vasta tuossa vaiheessa.</p>
        <p>Näillä perusteilla Korkein oikeus katsoo, että Lea Orvokki Kaunisalon konkurssipesän vasta esiinhuudossa tekemä etuoikeusvaatimus on tehty myöhään.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <div>
          <p>Ratkaisuun osallistuneet: oikeusneuvokset Ailio, Portin, Lindholm, Taipale ja Suhonen</p>
        </div>
      </div>
    </div>
  </finlex:content>
</finlex:document>
