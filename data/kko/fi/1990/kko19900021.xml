<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900021</dcterms:identifier>
  <finlex:ecliIdentifier>ECLI:FI:KKO:1990:21</finlex:ecliIdentifier>
  <dcterms:title>KKO:1990:21</dcterms:title>
  <dcterms:description>
    <p>
      <strong>Työsopimus</strong>
      <span>Luottamusmies</span>
    </p>
  </dcterms:description>
  <finlex:registerNumber>S88/1385</finlex:registerNumber>
  <dcterms:date pvm="19891102">1989-11-02</dcterms:date>
  <finlex:fileCopyNumber>274</finlex:fileCopyNumber>
  <dcterms:issued pvm="19900207">1990-02-07</dcterms:issued>
  <dcterms:abstract>
    <p>Yrityksen palveluksessa olleiden rakennusmestarien yhdysmiehenä toiminutta työntekijää pidettiin työsopimuslain tarkoittamana luottamusmiehenä, jonka työsopimus voitiin irtisanoa vain työsopimuslain 53 §:n 2 momentissa mainituilla edellytyksillä.</p>
  </dcterms:abstract>
  <p>TSL 53 § 2 mom</p>
  <dcterms:tableOfContents>
    <a href="19900021aloa0">ASIAN KÄSITTELY ALEMMISSA OIKEUKSISSA</a>
    <a href="19900021mhaku0">MUUTOKSENHAKU KORKEIMMASSA OIKEUDESSA</a>
    <a href="19900021yloa0">KORKEIMMAN OIKEUDEN RATKAISU 7.2.1990</a>
  </dcterms:tableOfContents>
  <finlex:content id="s19900021.kko">
    <div>
      <h2 id="19900021aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Jari Nykäsen kanne Helsingin raastuvanoikeudessa</h3>
        <p>Nykänen on Oy Renlund Ab:lle 13.5.1987 tiedoksi toimitetun haasteen nojalla ja kannetta kehittäessään kertonut työskennelleensä 15.11.1983 lukien toistaiseksi voimassa olleessa työsuhteessa yhtiön palveluksessa, ensin työnjohtajana ja sitten piiripäällikkönä. Yhtiö oli 9.12.1986 suullisesti ilmoittanut, että hänen työsopimuksensa puretaan heti. Työsopimuksen purkamisen syyksi oli ilmoitettu yrityksen antamien ohjeiden laiminlyönti: Nykänen oli 23.5.-19.11.1986 välisenä aikana suorittanut toimituksia luotolla Rakennusliike Eero Keränen Oy:lle, vaikka rakennusliike oli ollut yhtiön sisäisesti asettamassa luottokiellossa. Mainittu rakennusliike oli vuoden 1985 lopulla rakentanut Joroisten Osuuspankin rakennusta. Joulukuussa 1985 Nykänen oli tiedustellut Oy Renlund Ab:n markkinointipäälliköltä, voisiko hän tehdä tarjouksen sanotun rakennuskohteen lattianpäällystystöistä. Saatuaan myöntävän vastauksen Nykänen oli käynnistänyt työt osuuspankin työmaalla joulukuussa 1985. Työmaa oli valmistunut 30.4.1986. Tämän jälkeen Nykäsen toimesta oli toukokuussa 1986 aloitettu työt rakennusliikkeen Savilahden keskuksen työmaalla Mikkelissä. Keväällä ja kesällä 1986 rakennusliikkeellä oli alkanut esiintyä maksuvaikeuksia, mistä oli neuvoteltu yhtiön luotto-osaston toimihenkilöiden kanssa. Töitä oli tehty osittain katkonaisesti maksusuoritusten mukaisesti. Rakennusliike oli asettanut kesällä ja syksyllä 1986 erilaisia vakuuksia töiden jatkumisen turvaamiseksi. Yhtiö oli koko ajan ollut tietoinen paitsi luotollisista toimituksista rakennusliikkeelle myös rakennusliikkeen maksuvaikeuksista. Nykänen oli useita kertoja ollut yhteydessä luotto-osastoon, mutta koskaan ei ollut mainittu, että rakennusliikkeen kanssa ei voitaisi harjoittaa luotollista toimintaa.</p>
        <p>Nykänen ei ollut näin ollen Savilahden keskuksen työmaan osalta menetellyt annettujen ohjeiden vastaisesti, vaan yhtiön johdon tietämällä ja hyväksymällä tavalla. Nykänen oli 15.12.1986 päivätyllä kirjeellä ilmoittanut yhtiölle, että työsopimuksen purkaminen oli ollut aiheetonta ja väärin. Lisäksi työsopimuslain 43 §:n 2 momentin 6 kohdan mukainen purkuperuste edellytti, että työntekijä varoituksesta huolimatta jatkoi laiminlyöntiään. Nykänen ei ollut saanut minkäänlaista varoitusta tai edes huomautusta väitetystä laiminlyönnistä. Näin ollen hänen työsuhteensa oli purettu lainvastaisesti.</p>
        <p>Edelleen Nykänen on katsonut, että yhtiön menettelyä oli pidettävä poikkeuksellisen paheksuttavana ottaen huomioon, että yhtiö oli suuri yhtiö, että häntä ei ollut työsopimuksen irtisanomismenettelystä annetun lain 4 §:n mukaisesti kuultu ennen työsuhteen purkamista eikä yhtiö ollut antanut hänelle sanotun lain 7 §:ssä tarkoitettuja menettelyohjeita, ja että Nykänen oli lisäksi ollut luottamusmiesasemassa.</p>
        <p>Edellä mainituilla perusteilla Nykänen on vaatinut, että yhtiö velvoitettaisiin suorittamaan hänelle korvauksena työsopimuksen laittomasta purkamisesta 12 kuukauden palkkaa vastaavat 104.400 markkaa ja laillisen irtisanomisajan mukaista palkkaa vastaava määrä vähennettynä yhtiön hänelle maksamalla yhden kuukauden irtisanomisajan palkalla eli 8.700 markkaa kumpikin määrä 16 prosentin korkoineen haasteen tiedoksiantopäivästä lukien sekä korvaamaan hänen oikeudenkäyntikulunsa 16 prosentin korkoineen päätöksen julistamispäivästä lukien.</p>
      </div>
      <div>
        <h3>Oy Renlund Ab:n vastakanne</h3>
        <p>Yhtiö puolestaan on Nykäselle 28.5.1987 tiedoksi toimitetun haasteen nojalla kertonut, että Nykänen oli vastoin nimenomaisia toimintaohjeita ja kieltoja myynyt 23.5.19.11.1986 välisenä aikana velaksi urakointipalveluja luottokiellossa olleelle Rakennusliike Eero Keränen Oy:lle. Rakennusliike oli 10.11.1986 asetettu konkurssiin, missä konkurssissa yhtiö oli tiliotteen perusteella valvonut 306.428,25 markan etuoikeudettoman saatavan. Konkurssipesän toimitsijamiehiltä saadun ilmoituksen mukaan yhtiö ei saanut jako-osuutta valvotulle saatavalle. Tästä oli aiheutunut yhtiölle edellä mainitun suuruinen vahinko. Tämän vuoksi yhtiö on vaatinut, että Nykänen velvoitettaisiin työsopimuslain 51 §:n 3 momentin nojalla korvaamaan yhtiölle aiheutunut vahinko 306.428,25 markkaa 16 prosentin korkoineen 31.10.1986 lukien sekä korvaamaan yhtiön oikeudenkäyntikulut 16 prosentin korkoineen päätöksen julistamispäivästä lukien.</p>
      </div>
      <div>
        <h3>Yhtiön ja Nykäsen vastaukset</h3>
        <p>Yhtiö ja Nykänen ovat vastustaneet toistensa kanteita. Nykänen on selittänyt, että hän oli saanut joka tapauksessa yhtiön markkinointipäällikön välityksellä luvan luotollisiin toimituksiin rakennusliikkeelle. Siten hänellä oli ollut täysi peruste uskoa, että hänellä oli ollut lupa niihin.</p>
      </div>
      <div>
        <h3>Raastuvanoikeuden päätös 25.1.1988</h3>
        <p>Raastuvanoikeus on todennut, että asiassa todistajina kuullut Oy Renlund Ab:n luottopäällikkö Antero Teittinen ja luottotarkastaja Irma Sillanpää olivat kumpikin kertoneet, että Rakennusliike Eero Keränen Oy oli vuodesta 1984 lukien ollut luottokiellossa ja että Nykäseen oli ensimmäisen kerran oltu puhelinyhteydessä keväällä 1986 rakennusliikkeelle tapahtuneen urakoinnin vuoksi. Tällöin Nykäselle oli huomautettu, että hän oli toiminut vastoin toimiohjeita kysymyksessä olevassa asiassa. Toisen kerran Nykäseen oli oltu yhteydessä kesällä 1986 koskien samaa asiaa. Nykästä oli muutenkin muistutettu voimassa olleesta luottokiellosta. Kumpikin todistaja oli henkilökohtaisesti ollut yhteydessä Nykäseen, lisäksi Sillanpää oli kuullut Teittisen ja Nykäsen välillä käytyjä keskusteluja, jolloin Teittinen oli kieltänyt luotolla myynnin muutoin paitsi reaalivakuuksia vastaan. Todistaja Voitto Lindholm, joka oli ollut yhtiön markkinointipäällikkönä, oli kertonut, että hän oli Nykäsen pyynnöstä kysynyt Teittiseltä Nykäselle lupaa Joroisten pankkitaloa koskevan urakan suorittamiseen. Tällöin Teittinen oli antanut luvan mainitulle rakennuskohteelle. Teittinen on puolestaan kiistänyt antaneensa luvan tuolle työlle ilmoittaen nimenomaan kieltäneensä sen.</p>
        <p>Sekä Voitto Lindholm että yhtiön palveluksessa ollut todistajana kuultu Markku Lindholm olivat kumpikin kertoneet, että oli tavallista, että luottokiellossa olevien asiakkaiden osalta oli otettu yhteyttä luotto-osastoon ja sen päällikköön Teittiseen ja kysytty lupaa tehdä työsuorituksia ja myydä luotolla luottokiellossa oleville asiakkaille ja että tällaisia lupia oli myönnetty. Teittinen on puolestaan kiistänyt tällaisten lupien antamisen huomauttaen, että asiakas joko oli luottokiellossa tai sitten ei ollut.</p>
        <p>Raastuvanoikeus on lausunut selvitetyksi, että Rakennusliike Eero Keränen Oy oli ollut yhtiön luottokiellossa 14.11.1984 lähtien. Nykäsellä oli ryhtyessään hoitamaan Joroisten työmaan rakennustöitä, mistä työmaasta tässä jutussa ei ollut kysymys, ollut perusteltu syy uskoa, että hänellä oli ollut yhtiön lupa kyseisen työmaan töiden suorittamiseen ottaen huomioon todistaja Voitto Lindholmin lausuma. Kun kuitenkin tuon työmaan töiden kestäessä Nykäseen oli otettu yhteyttä ja kielletty vastaisuudessa töiden suoritus luotolla rakennusliikkeelle ja Nykänen oli siitä huolimatta tehnyt sille töitä luotolla sekä aloittanut uuden työmaan, Nykänen oli rikkonut työvelvoitteensa yhtiötä kohtaan. Toistamiseen Nykäselle oli huomautettu asiasta loppukesästä 1986. Yhtiölle oli tullut viimeksi mainittua työmaata koskeva viimeinen lasku rakennusliikkeeltä 3.12.1986. Koska Nykänen oli varoituksista huolimatta huolimattomuudesta jatkanut työvelvoitteen rikkomista, raastuvanoikeus on katsonut, että yhtiöllä oli työsopimuslain 43 §:n 2 momentin 6 kohdan nojalla ollut oikeus purkaa hänen työsopimuksensa.</p>
        <p>Mitä yhtiön kanteeseen tuli, niin koska Nykänen oli edellä kerrotulla huolimattomalla menettelyllään aiheuttanut yhtiölle 306.428,25 markan suuruisen luottotappion, hän oli työsopimuslain 51 §:n 3 momentin nojalla vahingonkorvauslain 4 luvun 1 §:ssä säädettyjen perusteiden mukaan velvollinen korvaamaan vahingon. Raastuvanoikeus on kuitenkin vahingonkorvauslain 2 luvun 1 §:n nojalla sovitellut vahingonkorvausta alentaen sen 50.000 markkaan, kun korvausvelvollisuus muutoin koituisi Nykäselle kohtuuttoman raskaaksi ottaen huomioon vahingonaiheuttajan ja vahingonkärsineen varallisuusolot ja muut seikat.</p>
        <p>Tämän vuoksi raastuvanoikeus on hylännyt Nykäsen kanteen kokonaan ja yhtiön kanteen enemmälti sekä velvoittanut Nykäsen suorittamaan yhtiölle vahingonkorvaukseksi 50.000 markkaa 16 prosentin korkoineen 3.12.1986 lukien sekä korvaamaan yhtiön oikeudenkäyntikulut 5.000 markalla 16 prosentin korkoineen 25.1.1988 lukien.</p>
      </div>
      <div>
        <h3>Helsingin hovioikeuden tuomio 19.10.1988</h3>
        <p>Hovioikeus, jonka tutkittavaksi Nykänen oli saattanut jutun, on lausunut, että yhtiö oli esittänyt sillä rakennusliikkeeltä olevia saatavia koskevan tiliotteen ajalta 23.5.-31.12.1986. Muutoksenhakemukseen oli liitetty tiliote 8.3.1986 lukien. Näistä ilmeni, että yhtiöllä oli ollut erääntyneitä saatavia ainakin 24.3.1986 lukien sekä että velkasaldo oli ylittänyt 50.000 markan tason seuranneen heinäkuun alussa ja 175.000 markan tason seuranneen syyskuun alussa. Luottotarkastaja Sillanpää oli todistajana kertonut, että luotto-osasto sai erääntyneet, maksamattomat laskut tietoonsa ja saattoi reagoida niihin yhden-kahden viikon kuluttua eräpäivästä. Tästä selvityksestä oli pääteltävissä, että rakennusliikkeelle muodollisesti annettu luottokielto oli jäänyt tehottomaksi, koska sitä ei ollut noudatettu. Maksamattomien laskujen oli täytynyt tulla myös luotto-osaston tietoon, eikä uuden luoton myöntämistä ollut vielä syyskuussakaan 1986 estetty.</p>
        <p>Edelleen asiassa oli esitetty 18.7.1986 päivätty valtakirjaksi otsikoitu asiakirja, jolla Rakennusliike Eero Keränen Oy oli valtuuttanut erään asunto-osakeyhtiön suorittamaan rakennusurakkasopimukseen kuuluvan 190.000 markan suuruisen maksuerän Oy Renlund Ab:lle. Nykänen oli hankkinut sanotun valtakirjan tarkoittaen sen rakennusliikkeen velkojen reaalivakuudeksi ja toimittanut sen yhtiön luotto-osastolle. Todistajana kuultu luottopäällikkö Teittinen oli kertonut ilmoittaneensa Nykäselle jo puhelinkeskustelussa, ettei valtakirjalla ollut vakuusarvoa, mutta pyytäneensä Nykäsen lähettämään sen luotto-osastolle. Nykänen ei ollut myöntänyt saaneensa Teittiseltä tämän kertomaa ilmoitusta. Asiassa ei ollut selvitetty, mistä syystä sanottu järjestely, joka ei ollut rakennusalalla epätavallinen, olisi ollut arvoton tai käynyt arvottomaksi. Kun luotto-osasto ei vielä syyskuussakaan 1986 ollut estänyt luotonantoa rakennusliikkeelle, oli pääteltävissä, että Nykäsellä oli tuolloin ollut perusteltu syy otaksua, että valtakirjalla tavoiteltu järjestely oli onnistunut.</p>
        <p>Rakennusliikkeen velkasaldo oli sittemmin syksyllä 1986 Nykäsen toimenpiteiden johdosta noussut yli 300.000 markan eli huomattavasti yli sanotun Nykäsen vakuudeksi tarkoittaman valtakirjan osoittaman määrän. Nykänen oli näin menetellyt erityistä huolellisuutta vaatineessa tilanteessa varomattomasti ja hänen menettelyään oli pidettävä työsopimuslain 37 §:n 2 momentissa tarkoitettuna erityisen painavana syynä, jonka johdosta Oy Renlund Ab:llä olisi ollut oikeus irtisanoa työsopimus. Tämä peruste ei kuitenkaan olisi oikeuttanut yhtiötä purkamaan Nykäsen työsopimusta. Näin ollen Nykäsellä oli työsopimuslain 45 §:n nojalla oikeus saada vaatimansa irtisanomisajan palkka.</p>
        <p>Nykäsen varomattomuus oli osaltaan, mutta ei yksin, aiheuttanut yhtiölle 306.428,25 markan vahingon. Nykäsen viaksi jäi kuitenkin vain lievä tuottamus. Tämän vuoksi Nykästä ei tullut velvoittaa suorittamaan vahingonkorvausta yhtiölle.</p>
        <p>Sen vuoksi hovioikeus on, muuttaen raastuvanoikeuden päätöstä, hylännyt yhtiön kanteen kokonaan ja Nykäsen kanteen enemmälti sekä velvoittanut yhtiön suorittamaan Nykäselle irtisanomisajan palkkana vielä maksamatta olevat 8.700 markkaa 16 prosentin korkoineen 13.5.1987 lukien. Nykäsen vaatimus oikeudenkäyntikulujen korvaamisesta on hylätty.</p>
      </div>
    </div>
    <div>
      <h2 id="19900021mhaku0">MUUTOKSENHAKU KORKEIMMASSA OIKEUDESSA</h2>
      <p>Nykäselle ja yhtiölle on myönnetty valituslupa 31.5.1989. Nykänen ja yhtiö ovat antaneet pyydetyt vastaukset.</p>
      <p>Nykänen on vaatinut kanteensa hyväksymistä kokonaisuudessaan ja yhtiön velvoittamista korvaamaan hänen oikeudenkäyntikulunsa jutussa 16 prosentin korkoineen.</p>
      <p>Yhtiö puolestaan on vaatinut hovioikeuden tuomion kumoamista ja jutun jättämistä raastuvanoikeuden päätöksen varaan. Lisäksi yhtiö on vaatinut Nykäsen velvoittamista korvaamaan sen oikeudenkäyntikulut jutussa.</p>
    </div>
    <div>
      <h2 id="19900021yloa0">KORKEIMMAN OIKEUDEN RATKAISU 7.2.1990</h2>
      <div>
        <h3>Perustelut</h3>
        <p>Hovioikeuden mainitsemilla perusteilla Korkein oikeus katsoo, että Nykäsen menettelyn johdosta yhtiöllä ei ole ollut oikeutta purkaa hänen työsopimustaan, mutta yhtiöllä olisi ollut erityisen painava syy irtisanoa työsopimus. Kuten hovioikeus on katsonut Nykäsen viaksi on kuitenkin jäänyt vain lievä tuottamus.</p>
        <p>Nykänen on kannetta kehittäessään ilmoittanut, että hän oli toiminut yhtiön rakennusmestareiden yhdysmiehenä eli työsopimuslain tarkoittamana luottamusmiehenä. Tämä on riidatonta. Siten Nykäsen työsopimus on työsopimuslain 53 §:n 2 momentin nojalla voitu irtisanoa vain, jos niiden työntekijöiden enemmistö, joiden luottamusmiehenä hän on ollut, on antanut siihen suostumuksen taikka kun työ on kokonaan päättynyt eikä hänelle olisi voitu järjestää muuta hänen ammattitaitoaan vastaavaa työtä. Jutussa ei ole väitettykään, että sanotussa lainkohdassa olevat edellytykset olisivat täyttyneet Nykäsen kohdalla. Näin ollen yhtiö on velvollinen korvaamaan Nykäselle työsopimuksen laittomasta purkamisesta aiheutuneen vahingon.</p>
        <p>Lainvastaisen purkamisen johdosta Nykäsellä on oikeus työsopimuksen irtisanomismenettelystä annetun lain 19 ja 20 §:ssä säädettyyn korvaukseen. Korvauksen suuruutta harkitessaan Korkein oikeus ottaa huomioon Nykäsen työsuhteen kestoajan, hänen itsensä antaman aiheen työsuhteen katkaisemiseen ja hänen mahdollisuutensa saada koulutustaan vastaavaa työtä. Näillä perusteilla korvauksena on suoritettava kuuden kuukauden palkkaa vastaava määrä.</p>
        <p>Yhtiö häviää jutun Korkeimmassa oikeudessa. Yhtiön on sen vuoksi korvattava Nykäsen oikeudenkäyntikulut täällä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan siten, että yhtiö velvoitetaan suorittamaan Nykäselle korvauksena työsopimuksen laittomasta purkamisesta 52.200 markkaa 16 prosentin korkoineen 13.5.1987 lukien. Muilta osin hovioikeuden tuomio jää pysyväksi. Yhtiö velvoitetaan suorittamaan Nykäselle korvaukseksi hänellä Korkeimmassa oikeudessa olleista oikeudenkäyntikuluista 2.300 markkaa 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Takala, Portin, Nybergh, Ketola ja Paasikoski</p>
        </div>
      </div>
    </div>
  </finlex:content>
</finlex:document>
