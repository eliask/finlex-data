<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900169</dcterms:identifier>
  <finlex:ecliIdentifier>ECLI:FI:KKO:1990:169</finlex:ecliIdentifier>
  <dcterms:title>KKO:1990:169</dcterms:title>
  <dcterms:description>
    <p>
      <strong>Vahingonkorvaus</strong>
      <span>Eduntasoitus</span>
    </p>
  </dcterms:description>
  <finlex:registerNumber>S89/473</finlex:registerNumber>
  <dcterms:date pvm="19900129">1990-01-29</dcterms:date>
  <finlex:fileCopyNumber>3539</finlex:fileCopyNumber>
  <dcterms:issued pvm="19901210">1990-12-10</dcterms:issued>
  <dcterms:abstract>
    <p>Määrättäessä työntekijälle aiheutetun ammattitaudin johdosta vahingonkorvauslain nojalla korvausta viasta ja muusta pysyvästä haitasta oli otettava huomioon tapaturmavakuutuslain mukainen haittaraha. Koskei työntekijälle tulevasta haittarahakorvauksesta tai sen pääoma-arvosta ollut vielä selvitystä, vaatimus vian ja pysyvän haitan korvaamisesta hylättiin ennenaikaisena.</p>
  </dcterms:abstract>
  <p>TapVakL 61 § 1 mom</p>
  <dcterms:tableOfContents>
    <a href="19900169aloa0">ASIAN KÄSITTELY ALEMMISSA OIKEUKSISSA</a>
    <a href="19900169mhaku0">MUUTOKSENHAKU KORKEIMMASSA OIKEUDESSA</a>
    <a href="19900169yloa0">KORKEIMMAN OIKEUDEN RATKAISU 10.12.1990</a>
  </dcterms:tableOfContents>
  <finlex:content id="s19900169.kko">
    <div>
      <h2 id="19900169aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Jyväskylän kihlakunnanoikeuden päätös 31.3.1988</h3>
        <p>Kihlakunnanoikeus on Jarmo Juhani Suurosen kanteesta, jota Suomen Osuuskauppojen Keskuskunta, Jorma Suutari, Ossi Rinkinen ja Heikki Laurikainen ovat vastustaneet, lausunut, että Suurosen ollessa työssä huonekalupuuseppänä osuuskunnan kalustetehtaalla Jyväskylän maalaiskunnan Vaajakoskella hänet oli määrätty lokakuussa 1981 tehtaalle hankitun monikaraporakoneen hoitajaksi. Suuronen oli työskennellyt koneella helmikuuhun 1984 saakka, jolloin hänet oli terveydellisten haittojen vuoksi siirretty tehtaan kokoonpano-osastolle.</p>
        <p>Työskentely kanteessa tarkoitetulla porakoneella oli ainakin Suurosen työskentelyaikana, kun koneella oli työstetty pääasiallisesti lastulevyä, nostanut ilmaan lastulevypölyä. Tämä pöly oli sisältänyt noin 10 prosenttia pääasiallisesti formaldehydityyppisiä liima-aineita, joista terveydelle vaarallisena aineena pidettävä formaldehydi oli vapautunut pölyn jouduttua työntekijän limakalvolle. Esitetty selvitys osoitti, että mainitun pölyn määrä tuolloin Suurosen työskentelypaikassa oli ilmeisesti ylittänyt työsuojeluhallituksen määrittelemän haitalliseksi tunnetun pitoisuuden. Haitalliset vaikutukset olivat moninkertaistuneet pölyn sisältämien terveydelle vaarallisten aineiden vuoksi. Suuronen oli koneella työskentelynsä vuoksi altistunut lastulevypölyn sisältämälle formaldehydille ja tämän vuoksi syksyllä 1984 saanut ammattitautina astman, jonka etiologisena tekijänä oli formaldehydi. Edelleen Suurosella oli todettu allerginen nuha, todennäköinen limakalvoallergia sekä poskionteloiden krooninen tulehdus. Suuronen oli näin tullut pysyvästi työkyvyttömäksi tähän työhön.</p>
        <p>Porakoneelle ei Suurosen työskentelyaikana ollut järjestetty pääasiallisesti mitään pölynpoistoa. Suurosen oli selvitetty itse yrittäneen suojautua pölyltä osittain henkilökohtaisin suojaimin ja osittain pyrkimällä omin toimin poistamaan pölyä työskentelypaikaltaan.</p>
        <p>Huolimatta siitä, että työssä oli jouduttu edellä kerrotuin tavoin käsittelemään terveydelle vaarallisia aineita, ja vaikka tehtaan koneellisen pölynpoiston riittämättömyyden sekä mainitun porakoneen aiheuttamien pölyhaittojen oli selvitetty olleen esillä eri yhteyksissä tehtaassa, kiistattomia selvityksiä koneen turvallisuudesta ei Suurosen työnantajan toimesta ollut teetetty. Suuronen oli viimeistään kesäkuussa 1983 saanut nuhaoireita, joiden oli pitänyt tulla hänen työnantajansa tietoon. Vaikka tehtaan eräs työntekijä, joka oli työskennellyt samanlaisella koneella, oli jo aikaisemmin sairastunut ammattitaudiksi luokiteltuun keuhkoastmaan, Suuronen oli sallimalla hänen jatkuvasti työskennellä mainitulla avoimella koneella saatettu alttiiksi lastulevypölylle ja siten terveydellisille haitoille. Näin ollen Suutari tehtaan tuotantopäällikkönä ja linjaorganisaation ylimpänä vastuuhenkilönä tehtävänään teollisen tuotannon päällikkyys, Rinkinen käyttöpäällikkönä ja teollisuuslaitoksen prosessikäytöstä vastaavana sekä Laurikainen työnjohtajana ja tuotantolinjalla Suurosen lähimpänä esimiehenä olivat laiminlyöneet ottaa varteen mitä Suurosen työolosuhteisiin ja hänen henkilökohtaisiin ominaisuuksiinsa nähden kohtuudella olisi ollut tarpeen Suurosen suojelemiseksi saamasta työn johdosta haittaa terveydelleen ja siten aiheuttaneet Suuroselle mainitun ammattitaudin.</p>
        <p>Koska osuuskunta oli asettanut Suutarin, Rinkisen ja Laurikaisen sijaansa työturvallisuusvastuullisina henkilöinä johtamaan ja valvomaan työtä, osuuskunta oli vastuussa näiden Suuroselle aiheuttamien vahinkojen korvaamisesta. Sen vuoksi kihlakunnanoikeus on vahingonkorvauslain 3 luvun 1 §:n, 4 luvun 1 §:n 1 momentin ja 6 luvun 2 §:n, työturvallisuuslain 9 §:n 1 momentin ja työsopimuslain 32 §:n nojalla velvoittanut osuuskunnan suorittamaan Suuroselle korvaukseksi työansion menetyksestä 28.7.1975, oikeastaan 28.7.1985, ja 31.3.1988 väliseltä ajalta 34.704 markkaa sekä pysyvästä viasta ja haitasta 138.000 markkaa, molemmat määrät 16 prosentin korkoineen 26.6.1986 lukien sekä korvaukseksi kivusta ja särystä 30.000 markkaa 16 prosentin korkoineen 28.12.1987 lukien.</p>
        <p>Suutarin, Rinkisen ja Laurikaisen oli siinä tapauksessa, ettei korvausta saatu perityksi osuuskunnalta, suoritettava mainituista korvauksista, huomioon ottaen vahingon suuruus, teon laatu, heidän asemansa ja muut olosuhteet, kohtuullisena osana 101.352 markkaa 16 prosentin korkoineen 86.352 markan määrälle, Rinkisen 9.6.1986 lukien sekä Suutarin ja Laurikaisen 26.7.1986 lukien, sekä 15.000 markalle Rinkisen, Suutarin ja Laurikaisen 31.12.1987 lukien.</p>
        <p>Lisäksi osuuskunnan, Suutarin, Rinkisen ja Laurikaisen oli yhteisvastuullisesti korvattava Suurosen oikeudenkäyntikulut 58.113,05 markalla 16 prosentin korkoineen 31.3.1988 lukien.</p>
      </div>
      <div>
        <h3>Vaasan hovioikeuden tuomio 2.2.1989</h3>
        <p>Hovioikeus, jonka tutkittavaksi osuuskunta, Suutari, Rinkinen ja Laurikainen valittamalla olivat saattaneet jutun, on lausumillaan perusteilla hylännyt Suurosen korvausvaatimuksen työansion menetyksestä ajalta 28.7.1985-31.3.1986 sekä alentanut osuuskunnan Suuroselle työansion menetyksestä ajalta 1.4.1986-31.3.1988 maksettavaksi tuomitun korvauksen 23.897 markkaan 16 prosentin korkoineen 31.3.1988 lukien sekä pysyvästä viasta ja haitasta tuomitun korvauksen 120.000 markkaan kihlakunnanoikeuden määräämine korkoineen.</p>
        <p>Sen varalta, ettei tuomittuja korvauksia saatu perityksi osuuskunnalta, Suutari, Rinkinen ja Laurikainen on velvoitettu yhteisvastuullisesti suorittamaan Suuroselle mainituista vahingonkorvauksista 86.948 markkaa 16 prosentin korkoineen, 60.000 markan määrälle Rinkinen 26.6.1986 lukien sekä Suutari ja Laurikainen 26.7.1986 lukien, 15.000 markan määrälle Suutari, Rinkinen ja Laurikainen 31.12.1987 lukien sekä 11.948 markan määrälle niin ikään Suutari, Rinkinen ja Laurikainen 31.3.1988 lukien. Muutoksen vähäisyys huomioon ottaen osuuskunta ja sen myötäpuolet eivät saaneet korvausta valituskuluistaan.</p>
      </div>
    </div>
    <div>
      <h2 id="19900169mhaku0">MUUTOKSENHAKU KORKEIMMASSA OIKEUDESSA</h2>
      <p>Osuuskunta, Suutari, Rinkinen ja Laurikainen ovat pyytäneet valituslupaa ja muutoksenhakemuksessaan vaatineet kanteen hylkäämistä tai ainakin korvausten määrien alentamista sekä oikeudenkäyntikulujensa korvaamista jutussa korkoineen. Osuuskunta myötäpuolineen on muun ohessa lausunut, että työansion menetyksestä tuomittu korvaus tuli joka tapauksessa hylätä, koskei Suuroselle ammattitaudin perusteella maksetun tapaturmaeläkkeen ja hänelle maksetun kansaneläkkeen johdosta ollut aiheutunut korvattavaa työansion menetystä. Pysyvästä viasta ja haitasta maksettavaksi tuomitusta korvauksesta oli joka tapauksessa vähennettävä tapaturmavakuutuslain mukainen haittaraha. Suuroselle oli maksettu haittarahan ennakkokorvausta, mutta lopullista haittaluokkaa ei ollut vielä määrätty.</p>
      <p>Suuronen on vastauksessaan pyytänyt, että Korkein oikeus osuuskunnan, Suutarin, Rinkisen ja Laurikaisen esittämästä syystä poistaa kokonaan näille asetetun työansion menettämistä koskevan korvausvelvollisuuden. Muilta osin Suuronen on vaatinut hovioikeuden tuomion pysyttämistä sekä vastauskulujensa korvaamista Korkeimmassa oikeudessa.</p>
      <p>Valituslupa on 28.9.1989 myönnetty maksettavaksi tuomittujen korvausten määrien osalta. Kysymys valitusluvan myöntämisestä muilta osin on siirretty ratkaistavaksi korvausmääriä koskevan valituksen käsittelyn yhteydessä.</p>
    </div>
    <div>
      <h2 id="19900169yloa0">KORKEIMMAN OIKEUDEN RATKAISU 10.12.1990</h2>
      <div>
        <h3>Käsittelyratkaisu</h3>
        <p>Valituslupa myönnetään nyt myös muilta kuin korvausten määriä koskevilta osilta.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Alempien oikeuksien lausumilla perusteilla osuuskunta Suutarin, Rinkisen ja Laurikaisen työnantajana sekä Suutari, Rinkinen ja Laurikainen vahingonkorvauslain 6 luvun 2 §:n nojalla tuon lain 4 luvun 1 §:ssä säädettyjen perusteiden mukaan ovat korvausvastuussa Suuroselle ammattitaudista aiheutuneesta vahingosta.</p>
        <p>Osuuskunnan sekä Suutarin, Rinkisen ja Laurikaisen edellä lausutulla perusteella Suuroselle viasta ja pysyvästä haitasta suoritettavaa korvausta määrättäessä on otettava huomioon myös hänelle tapaturmavakuutuslain mukaan tuleva haittaraha. Tapaturmavakuutuslain 61 §:n 1 momentin mukaan nyt kysymyksessä olevalla perusteella Suuroselle ei voida määrätä maksettavaksi enempää kuin minkä verran täysi korvaus on tapaturmavakuutuslain mukaan myönnettyä korvausta suurempi. Koskei Suuroselle sanotun lain mukaan tulevasta haittarahakorvauksesta tai sen pääoma-arvosta ole vielä selvitystä, hänen jutussa vian ja pysyvän haitan korvaamisesta esittämänsä vaatimus on ennenaikainen.</p>
        <p>Suuronen on luopunut vaatimasta korvausta työansion menetyksestä.</p>
        <p>Tuomiolauselma</p>
        <p>Hovioikeuden tuomiota muutetaan siten, että Suurosen korvausvaatimus työansion menetyksestä hylätään ja osuuskunta, Suutari, Rinkinen ja Laurikainen vapautetaan tältä osin määrätystä maksuvelvollisuudesta, sekä että Suurosen vaatimus vian ja pysyvän haitan korvaamisesta hylätään ennenaikaisena. Kivusta ja särystä sekä oikeudenkäyntikuluista Suuroselle tuomittujen korvausten osalta hovioikeuden tuomio jää pysyväksi, kuitenkin siten, että Suutarin, Rinkisen ja Laurikaisen on siinä tapauksessa, ettei kivusta ja särystä tuomittua korvausta saada perityksi osuuskunnalta, yhteisvastuullisesti suoritettava siitä 15.000 markkaa 16 prosentin korkoineen 31.12.1987 lukien. Asian laadun vuoksi osuuskunnan myötäpuolineen on itse vastattava muutoksenhakukuluistaan myös Korkeimmassa oikeudessa.</p>
        <div>
          <p>Ratkaisuun osallistuneet: oikeusneuvokset Salervo, Ådahl, Riihelä, Lehtonen ja Krook</p>
        </div>
      </div>
    </div>
  </finlex:content>
</finlex:document>
