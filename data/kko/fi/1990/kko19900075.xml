<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900075</dcterms:identifier>
  <finlex:ecliIdentifier>ECLI:FI:KKO:1990:75</finlex:ecliIdentifier>
  <dcterms:title>KKO:1990:75</dcterms:title>
  <dcterms:description>
    <p>
      <strong>Avioliitto</strong>
      <span>Avioehtosopimus</span>
      <span>Omaisuuden ositus</span>
    </p>
  </dcterms:description>
  <finlex:registerNumber>S89/401</finlex:registerNumber>
  <dcterms:date pvm="19890821">1989-08-21</dcterms:date>
  <finlex:fileCopyNumber>1682</finlex:fileCopyNumber>
  <dcterms:issued pvm="19900611">1990-06-11</dcterms:issued>
  <dcterms:abstract>
    <p>Osituksessa (vuonna 1987) voitiin avioehtosopimusta varallisuusoikeudellisista oikeustoimista annetun lain 36 §:n nojalla sovitella. Kun tasinkoa luovuttavalla puolisolla ei ollut tasingoksi riittävää määrää muuta avio-oikeuden alaista omaisuutta kuin kiinteistö eikä hän ollut tarjonnut sen asemesta välitöntä rahasuoritusta, voitiin kiinteistöön tasingon suorittamiseksi perustaa yhteisomistussuhde.</p>
  </dcterms:abstract>
  <p>Ks. <a href="http://www.finlex.fi/fi/oikeus/kko/kko/1997/19970157">KKO:1997:157</a></p>
  <dcterms:tableOfContents>
    <a href="19900075aloa0">ASIAN KÄSITTELY ALEMMISSA OIKEUKSISSA</a>
    <a href="19900075mhaku0">MUUTOKSENHAKU KORKEIMMASSA OIKEUDESSA</a>
    <a href="19900075yloa0">KORKEIMMAN OIKEUDEN RATKAISU 11.6.1990</a>
  </dcterms:tableOfContents>
  <finlex:content id="s19900075.kko">
    <div>
      <h2 id="19900075aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Sakari Leo Paalasen kanne Jyväskylän raastuvanoikeudessa</h3>
        <p>Sakari Leo Paalanen on Thea Paalaselle 14.7.1987 tiedoksi toimitetun haasteen nojalla ja kannetta kehittäessään kertonut seuraavaa:</p>
        <p>Pesänjakaja oli 26.1.1987 toimittanut hänen ja hänen entisen puolisonsa Thea Paalasen välillä osituksen. Pesänjakaja oli todennut, että asianosaisten avioliitto oli kestänyt yli kymmenen vuotta, että heillä oli avioliitosta kolme lasta ja että Sakari Leo Paalasen omistama omakotikiinteistö XIX-22-6 Jyväskylän kaupungissa oli hankittu avioliiton aikana ja sitä oli käytetty perheen yhteisenä asuntona. Tämän vuoksi ja ottaen huomioon Thea Paalasen toiminnan lasten ja kodin hoitajana sekä hänen osa-aikaisen työskentelynsä miehensä apuna tämän ansiotoiminnassa pesänjakaja oli katsonut, että asianosaisten 18.9.1975 tekemän avioehtosopimuksen sanamuodon mukainen soveltaminen olisi johtanut kohtuuttomuuteen, ja sovitellut sitä varallisuusoikeudellisista oikeustoimista annetun lain 36 §:n nojalla siten, että hän oli katsonut mainitun omakotikiinteistön (300.000 markkaa) ja Sakari Leo Paalasen niinikään omistaman erikseen määritetyn irtaimiston (yhteensä 12.000 markkaa) sellaiseksi omaisuudeksi, johon Thea Paalasella oli avio-oikeus. Otettuaan huomioon Sakari Leo Paalasen avio-oikeuden alaiseen omaisuuteen kohdistuvat velat, pesänjakaja oli katsonut hänen avio-oikeuden alaisen omaisuutensa säästöksi 234.950 markkaa. Kun Thea Paalasen avio-oikeuden alaisen omaisuuden säästö oli 6.304 markkaa, pesänjakaja oli määrännyt Thea Paalasen saamaan Sakari Leo Paalaselta tasinkona 35/100 mainitusta omakotikiinteistöstä (105.323 markkaa) sekä erikseen määritetyn osan mainitusta irtaimesta omaisuudesta (yhteensä 9.000 markkaa).</p>
        <p>Sakari Leo Paalanen on edelleen kertonut, että omakotitalo oli yksin hänen omistamansa, osittain hänen itsensä rakentama ja lopulta osin maksama. Thea Paalanen ei ollut ottanut osaa edes rakennustyöhön eikä ollut maksanut mitään puolisoiden aravalainoista. Sakari Leo Paalanen on myös kiistänyt, että Thea Paalanen olisi työskennellyt hänen liikkeessään, koska hän ei omistanut mitään liikettä.</p>
        <p>Pesänjakajan ei olisi tullut sovitella avioehtosopimusta, koska sellaiseen ei tässä tapauksessa ollut aihetta. Sovittelun määrä ei jakokirjassa ainakaan ollut oikea. Lisäksi oikeuskäytännön mukaan omakotikiinteistöön ei voitu perustaa yhteisomistussuhdetta vastoin osapuolten suostumusta. Mikäli Sakari Leo Paalanen katsottiin velvolliseksi suorittamaan tasinkoa Thea Paalaselle, tuli se sen vuoksi määrätä suoritettavaksi rahana ja huomattavasti pienemmällä määrällä kuin osituskirjassa oli määrätty.</p>
        <p>Edellä sanotun vuoksi Sakari Leo Paalanen on vaatinut, että pesänjakajan suorittama avioehtosopimuksen sovittelu ja hänen velvollisuutensa suorittaa tasinkoa Thea Paalaselle kumotaan ja poistetaan tai että jako palautetaan pesänjakajalle osituksen oikaisemiseksi. Vielä Sakari Leo Paalanen on vaatinut korvausta oikeudenkäyntikuluistaan.</p>
        <p>Kanteesta kuultuna Thea Paalanen on lausunut, että asianosaiset olivat allekirjoittaneet avioehtosopimuksen kihloissa ollessaan 18.9.1975. Avioliiton he olivat solmineet 23.10.1975 ja heille oli syntynyt kolme lasta vuosina 1977, 1978 ja 1981. Kesällä 1977 he olivat ryhtyneet rakentamaan omakotitaloa. Taloa puolisot olivat rakentaneet yhdessä. Kaikki asuntolainat olivat molempien nimissä. Thea Paalanen oli myös osallistunut Sakari Leo Paalasen kanssa hänen liikkeenharjoittamiseensa. Vuodesta 1977 lähtien hän oli ollut liikkeessä työssä puolipäivätoimisesti. Työskentelystään hän ei ollut koskaan saanut palkkaa. Sakari Leo Paalasen ollessa suorittamassa vankeusrangaistusta vuonna 1984 kolmen kuukauden ajan ja huhtikuusta 1985 huhtikuuhun 1986 vuoden ajan Thea Paalanen oli yksin huolehtinut perheestä.</p>
        <p>Sakari Leo Paalanen oli tallettanut avioehtosopimuksen oikeuteen 30.4.1984.</p>
        <p>Thea Paalanen on katsonut, että pesänjakajan suorittama avioehtosopimuksen sovittelu oli ollut perusteltua sekä sen vuoksi vastustanut kannetta ja vaatinut, että Sakari Leo Paalanen velvoitetaan korvaamaan hänen oikeudenkäyntikulunsa.</p>
      </div>
      <div>
        <h3>Raastuvanoikeuden päätös 10.8.1987</h3>
        <p>Raastuvanoikeus on katsonut selvitetyksi, että Paalasen puolisoiden avioliitto oli kestänyt yli kymmenen vuotta ja että Sakari Leo Paalasen omistama kanteessa mainittu omakotikiinteistö oli hankittu avioliiton aikana perheen yhteistä asumista varten. Thea Paalanen oli hoitanut mainitussa kodissa lapsia sekä muutenkin hoitanut kotia ja avustanut miestään Sakari Leo Paalasta tämän ammatin harjoittamisessa. Sen vuoksi raastuvanoikeus on hylännyt kanteen ja velvoittanut Sakari Leo Paalasen korvaamaan Thea Paalasen oikeudenkäyntikulut 2.200 markalla.</p>
      </div>
      <div>
        <h3>Vaasan hovioikeuden tuomio 19.1.1989</h3>
        <p>Hovioikeus, jonka tutkittavaksi Sakari Leo Paalanen oli saattanut jutun, on todennut, että asianosaisten 18.9.1975 tekemän avioehtosopimuksen mukaan Thea Paalasella ei ollut avio-oikeutta siihen omaisuuteen, joka Sakari Leo Paalasella silloin oli taikka minkä hän myöhemmin millä tavalla tahansa sai omistukseensa.</p>
        <p>Pesänjakaja oli sovitellut avioehtosopimusta siten, että hän oli katsonut puolisoiden yhteisenä kotina käytetyn omakotikiinteistön ja osituskirjassa mainitun irtaimiston sellaiseksi omaisuudeksi, johon Thea Paalasella oli aviooikeus.</p>
        <p>Avioehtosopimus oli tehty ennen avioliiton solmimista. Tuolloin Thea Paalanen ei vielä ollut Suomen kansalainen eikä asunut Suomessa. Sakari Leo Paalanen oli rekisteröinyt avioehdon oikeudessa vasta 30.4.1984.</p>
        <p>Omaisuus, jonka pesänjakaja oli määrännyt avio-oikeuden alaiseksi omaisuudeksi, oli hankittu avioliiton aikana. Kysymyksessä olevaa omakotitaloa puolisot olivat rakentaneet yhdessä. Talon rakentamista varten otetut asuntolainat olivat olleet molempien nimissä. Thea Paalanen oli osallistunut perheen omaisuuden kartuttamiseen myös avustamalla Sakari Leo Paalasta tämän työssä sekä hoitamalla puolisoiden yhteisiä lapsia ja kotia. Lisäksi Thea Paalanen oli hankkinut tuloja hoitamalla myös muita lapsia. Sakari Leo Paalasen ollessa suorittamassa vankeusrangaistusta vuonna 1984 kolmen kuukauden ajan ja huhtikuusta 1985 huhtikuuhun 1986 Thea Paalanen oli yksin huolehtinut perheestä.</p>
        <p>Ottaen huomioon avioehtosopimuksen tekemiseen liittyneet olosuhteet ja sen, että molemmat puolisot olivat osallistuneet Sakari Leo Paalasen nimissä olevan omaisuuden kartuttamiseen, avioehdon soveltaminen sellaisenaan toimitetussa osituksessa olisi johtanut kohtuuttomuuteen. Pesänjakajan oli sen vuoksi tullut menettelemällään tavalla sovitella sitä.</p>
        <p>Koska pesässä ei ollut ollut muuta Sakari Leo Paalasen omistamaa avio-oikeuden alaista omaisuutta kuin edellä mainittu kiinteistö ja vähäinen irtaimisto, ei pesänjakaja ollut voinut määrätä tasinkoa suoritettavaksi muulla tavalla kuin siten, että se oli käsittänyt mainitun irtaimiston lisäksi osan mainitusta kiinteistöstä. Sakari Leo Paalasella oli ollut oikeus suorittaa tasinko myös rahana tasinkona annettavalle omaisuudelle osituksessa määrätyn arvon mukaan, mitä oikeutta hän oli kanteessaan vaihtoehtoisesti vaatinut. Pesänjakajan menettely tasingon määräämisessä ei siten ollut ollut virheellinen.</p>
        <p>Hovioikeus on jättänyt asian raastuvanoikeuden päätöksen lopputuloksen varaan. Sakari Leo Paalanen on velvoitettu korvaamaan Thea Paalasen vastauskulut hovioikeudessa 900 markalla.</p>
      </div>
    </div>
    <div>
      <h2 id="19900075mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 24.5.1989. Valituksessaan Sakari Leo Paalanen on vaatinut hovioikeuden tuomion kumoamista ja kanteensa hyväksymistä. Thea Paalanen on antanut pyydetyn vastauksen ja samalla vaatinut Sakari Leo Paalasen velvoittamista korvaamaan hänen vastauskulunsa 3.000 markalla.</p>
    </div>
    <div>
      <h2 id="19900075yloa0">KORKEIMMAN OIKEUDEN RATKAISU 11.6.1990</h2>
      <p>Hovioikeuden tuomiota ei muuteta. Sakari Leo Paalanen velvoitetaan suorittamaan Thea Paalaselle korvaukseksi vastauksen antamisesta täällä olleista kuluista 1.500 markkaa.</p>
      <div>
        <p>Ratkaisuun osallistuneet: oikeusneuvokset Ådahl, Nikkarinen, Nbergh, Ketola ja Paasikoski</p>
      </div>
    </div>
  </finlex:content>
</finlex:document>
