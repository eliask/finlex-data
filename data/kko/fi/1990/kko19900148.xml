<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900148</dcterms:identifier>
  <finlex:ecliIdentifier>ECLI:FI:KKO:1990:148</finlex:ecliIdentifier>
  <dcterms:title>KKO:1990:148</dcterms:title>
  <dcterms:description>
    <p>
      <strong>Oikeudenkäyntimenettely</strong>
      <span>Riita-asia</span>
    </p>
    <p>
      <strong>Oikeustoimi</strong>
      <span>Oikeustoimen kohtuullistaminen</span>
    </p>
  </dcterms:description>
  <finlex:registerNumber>S90/425</finlex:registerNumber>
  <dcterms:date pvm="19900802">1990-08-02</dcterms:date>
  <finlex:fileCopyNumber>3258</finlex:fileCopyNumber>
  <dcterms:issued pvm="19901115">1990-11-15</dcterms:issued>
  <dcterms:abstract>
    <p>Takaajat eivät olleet velkojan kanteen kiistäessään nimenomaisesti vaatineet takaussitoumuksensa kohtuullistamista varallisuusoikeudellisista oikeustoimista annetun lain 36 §:n nojalla, mutta olivat kuitenkin esittäneet takaussitoumuksen kohtuuttomuutta koskevia näkökohtia. Kohtuullistamisvaatimuksen katsottiin ilmenneen takaajien oikeudenkäynnissä esittämistä vaatimuksista, joten tuomioistuin saattoi antaa asiassa lausunnon takaajien vastuun kohtuullistamisesta.</p>
    <p>Jutussa ei kuitenkaan takaajien lukumäärän ja heidän vastattavakseen jääneen velan määrän johdosta ollut edellytyksiä takaussitoumuksen kohtuullistamiseen.</p>
    <p>Ään.</p>
  </dcterms:abstract>
  <p>OikeustoimiL 36 §</p>
  <dcterms:tableOfContents>
    <a href="19900148aloa0">ASIAN KÄSITTELY ALEMMISSA OIKEUKSISSA</a>
    <a href="19900148mhaku0">MUUTOKSENHAKU KORKEIMMASSA OIKEUDESSA</a>
    <a href="19900148yloa0">KORKEIMMAN OIKEUDEN RATKAISU 15.11.1990</a>
  </dcterms:tableOfContents>
  <finlex:content id="s19900148.kko">
    <div>
      <h2 id="19900148aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Seinäjoen kihlakunnanoikeuden päätös 24.8.1988</h3>
        <p>Kihlakunnanoikeus on Pohjanmaa Oy:n kanteesta katsonut selvitetyksi, että Markku Tapani ja Sirpa Kaarina Kellokoski olivat ajalla 1.5.1982-5.10.1985 yhtiön kanssa 16.3.1982 tekemiensä vuokra- ja markkinointisopimusten nojalla harjoittaneet vähittäiskauppaliikettä Perhon kunnassa toiminimellä Markun Valinta.</p>
        <p>Kauko Aarne Ensio, Erkki Jalmari, Alpo ja Mikko Kellokoski sekä Toivo Poikola ja Risto Humalajoki olivat 27.3.1982 allekirjoitetulla sitoumuksella sitoutuneet yhteisvastuulliseen omavelkaiseen takaukseen kaikkien niiden tavaraja rahaluottojen sopimuksen mukaisesta maksamisesta, jotka yhtiö oli myöntänyt tai vastaisuudessa myöntäisi Markku Tapani ja Sirpa Kaarina Kellokoskelle samoin kuin kaikista muistakin maksuvelvollisuuksista, joihin Markku Tapani ja Sirpa Kaarina Kellokoski joutuivat yhtiölle antamiensa sitoumusten vuoksi tai joihin yhtiö joutui Markku Tapani ja Sirpa Kaarina Kellokosken puolesta antamiensa sitoumusten vuoksi.</p>
        <p>Markku Tapani ja Sirpa Kaarina Kellokoski vastasivat 5.10.1985, oikeastaan 7.10.1985, laaditun lopettamissopimuksen mukaan edelleen kaikista veloistaan ja muista sitoumuksistaan siltä osin kuin tavaravaraston, kaluston ja myymäläsaatavien arvo ei riittänyt kuittaamaan yhtiön saatavia Markun Valinnalta.</p>
        <p>Yhtiön tiliotteiden ja laskelmien mukaan, joita ei ollut näytetty vääriksi sen enempää perusteiltaan kuin määriltäänkään, yhtiön saatava Markku Tapani ja Sirpa Kaarina Kellokoskelta oli vielä vaaditut 115.439 markkaa 23 penniä.</p>
        <p>Mitä erityisesti tuli vielä perimättä olleisiin myymäläsaataviin, mainitun lopettamissopimuksen mukaan ne kuuluivat Markku Tapani ja Sirpa Kaarina Kellokoskelle eikä yhtiötä vastoin suostumustaan voitu velvoittaa niiden määrällä hyvittämään Kellokosken puolisoita. Se seikka, että yhtiö oli perinyt niistä enemmän kuin alunperin oli sovittu, ei luonut tällaista velvollisuutta.</p>
        <p>Mitä sitten tuli takaajiin, kihlakunnanoikeus sen perusteella, että yhtiön saatava suhteellisen lyhyessä ajassa oli noussut olennaisesti suuremmaksi kuin sitoumusta annettaessa oli voitu kohtuudella odottaa, ja että takaajien taholta jo oli suoritettu yhtiölle 240.000 markkaa, on katsonut, että takaajiin nähden oli sovellettava varallisuusoikeudellisista oikeustoimista annetun lain 36 §:n säännöksiä. Kihlakunnanoikeus on katsonut kohtuulliseksi, että heidän yhteisesti vastattavakseen jäi yksi viidesosa vielä maksamatta olleesta määrästä.</p>
        <p>Sen vuoksi kihlakunnanoikeus on velvoittanut Markku Tapani ja Sirpa Kaarina Kellokosken yhteisvastuullisesti suorittamaan yhtiölle 115.439 markkaa 23 penniä 16 prosentin vuotuisine korkoineen haastepäivästä 10.11.1986 lukien. Kauko Aarne Ensio, Erkki Jalmari, Alpo ja Mikko Kellokoski sekä Poikola ja Humalajoki on velvoitettu yhteisvastuullisesti osallistumaan tuon määrän maksamiseen 34.631 markan määrällä samalla tavoin laskettavine korkoineen. Yhtiö takaajiin nähden kuten myös takaajat ovat saaneet itse vastata oikeudenkäyntikuluistaan.</p>
      </div>
      <div>
        <h3>Vaasan hovioikeuden tuomio 8.2.1990</h3>
        <p>Hovioikeus, jonka tutkittavaksi yhtiö ja Kauko Aarne Ensio Kellokoski olivat saattaneet jutun, on lausunut, että yhtiön kannetta vastustaessaan takaajat eivät olleet vaatineet takaussitoumuksensa sovittelemista varallisuusoikeudellisista oikeustoimista annetun lain 36 §:n nojalla. Sovitellessaan sitoumusta mainitulla perusteella kihlakunnanoikeus oli näin ollen perustanut ratkaisunsa seikkaan, johon vastaajat eivät olleet vedonneet. Sen vuoksi kihlakunnanoikeuden ei olisi tullut antaa lausuntoa takaajien vastuun kohtuullistamisesta.</p>
        <p>Näillä perusteilla hovioikeus on muuttanut kihlakunnanoikeuden päätöstä siten, että lausunto takaajien vastuun kohtuullistamisesta on poistettu. Kauko Aarne Ensio, Erkki Jalmari, Alpo ja Mikko Kellokoski sekä Poikola ja Humalajoki on velvoitettu yhteisvastuullisesti Markku Tapani ja Sirpa Kaarina Kellokosken kanssa suorittamaan yhtiölle 115.439,23 markkaa 16 prosentin korkoineen 10.11.1986 lukien sekä korvaamaan yhtiön oikeudenkäyntikulut kihlakunnanoikeudessa 20.000 markalla 16 prosentin korkoineen 24.8.1988 lukien.</p>
        <p>Kauko Aarne Ensio Kellokoski on yhteisvastuullisesti Markku Tapani Kellokosken kanssa velvoitettu korvaamaan yhtiön vastauskulut hovioikeudessa 600 markalla 16 prosentin korkoineen tuomion antopäivästä lukien.</p>
      </div>
    </div>
    <div>
      <h2 id="19900148mhaku0">MUUTOKSENHAKU KORKEIMMASSA OIKEUDESSA</h2>
      <p>Kauko Aarne Ensio Kellokoskelle erikseen sekä Erkki Jalmari, Alpo ja Mikko Kellokoskelle sekä Poikolalle ja Humalajoelle yhteisesti on myönnetty valituslupa 29.5.1990.</p>
      <p>Kauko Aarne Ensio Kellokoski on vaatinut hovioikeuden tuomion kumoamista ja asian jättämistä kihlakunnanoikeuden päätöksen varaan.</p>
      <p>Erkki Jalmari, Alpo ja Mikko Kellokoski sekä Poikola ja Humalajoki ovat niin ikään vaatineet hovioikeuden tuomion kumoamista ja asian jättämistä kihlakunnanoikeuden päätöksen varaan.</p>
      <p>Yhtiö on antanut siltä pyydetyn vastauksen muutoksenhakemuksiin ja vaatinut korvausta vastauskuluistaan 16 prosentin korkoineen.</p>
    </div>
    <div>
      <h2 id="19900148yloa0">KORKEIMMAN OIKEUDEN RATKAISU 15.11.1990</h2>
      <div>
        <h3>Perustelut</h3>
        <p>Takaajat eivät ole kihlakunnanoikeudessa yhtiön kannetta vastustaessaan nimenomaisesti vaatineet takaussitoumuksensa sovittelemista varallisuusoikeudellisista oikeustoimista annetun lain 36 §:n nojalla. Kuitenkin Kauko Aarne Ensio Kellokoski on tämän jutun yhteydessä yhtiöön kohdistamassaan kanteessa vaatinut takaussitoumuksen julistamista pätemättömäksi ja muutoinkin esittänyt takaussitoumuksen kohtuuttomuutta koskevia näkökohtia. Alpo Kellokoski sekä Poikola ja Humalajoki ovat kihlakunnanoikeudessa tarkoittaneet yhtyä Kauko Aarne Ensio Kellokosken esittämiin näkökohtiin. Myös yhtiö on ymmärtänyt mainittujen vastaajien vaatineen takaussitoumuksen kohtuullistamista, koska se on kihlakunnanoikeudessa esittämässään kirjoituksessa itsekin ottanut kantaa takaussitoumuksen sovittelemiseen. Kohtuullistamisvaatimusta ei tarvitse esittää nimenomaisesti, vaan riittää, jos se ilmenee muuten asianosaisen oikeudenkäynnissä esittämistä vaatimuksista.</p>
        <p>Kihlakunnanoikeus ei siten ole menetellyt virheellisesti antaessaan lausunnon Kauko Aarne Ensio ja Alpo Kellokosken sekä Poikolan ja Humalajoen takausvastuun kohtuullistamisesta.</p>
        <p>Sen sijaan Erkki Jalmari ja Mikko Kellokosken takausvastuun kohtuullistamisesta kihlakunnanoikeuden ei olisi tullut antaa lausuntoa, koska he olivat laillisesti haastettuina jääneet kokonaan saapumatta kihlakunnanoikeuteen eikä heidän siten voida katsoa vaatineen takaussitoumuksensa kohtuullistamista. Tämän vuoksi hovioikeus ei ole menetellyt virheellisesti poistaessaan kihlakunnanoikeuden antaman lausunnon Erkki Jalmari ja Mikko Kellokosken takausvastuun kohtuullistamisesta.</p>
        <p>Harkitessaan takaussitoumuksen kohtuullistamista Kauko Aarne Ensio ja Alpo Kellokosken sekä Poikolan ja Humalajoen osalta Korkein oikeus kuitenkin katsoo, että takaajien lukumäärän ja heidän vastattavakseen jääneen velan määrän johdosta asiassa ei ole varallisuusoikeudellisista oikeustoimista annetun lain 36 §:n mukaisia edellytyksiä takaussitoumuksen kohtuullistamiseen.</p>
        <p>Koska Kauko Aarne Ensio, Erkki Jalmari, Alpo ja Mikko Kellokoski sekä Poikola ja Humalajoki ovat hävinneet jutun Korkeimmassa oikeudessa, tulee heidän korvata yhtiön kulut täällä.</p>
        <p>Näillä perusteilla Korkein oikeus on ratkaissut asian tuomiolauselmasta ilmenevällä tavalla.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Kauko Aarne Ensio, Erkki Jalmari, Alpo ja Mikko Kellokoski sekä Poikola ja Humalajoki velvoitetaan yhteisvastuullisesti suorittamaan Pohjanmaa Oy:lle korvaukseksi sillä täällä olleista vastauskuluista 1.600 markkaa 16 prosentin korkoineen tuomion antamisesta.</p>
        <div>
          <p>Ratkaisuun osallistuneet: oikeusneuvokset Salervo (eri mieltä), Portin, Nikkarinen, Taipale ja Wirilander (eri mieltä)</p>
        </div>
      </div>
      <div>
        <h3>Esittelijän mietintö ja eri mieltä olevien jäsenten lausunnot</h3>
        <p>Nuorempi oikeussihteeri Jalanko:</p>
        <p>Korkein oikeus lausunee perusteluinaan:</p>
        <p>Takaajat eivät ole kihlakunnanoikeudessa yhtiön kannetta vastustaessaan nimenomaisesti vaatineet takaussitoumuksensa sovittelemista varallisuusoikeudellisista oikeustoimista annetun lain 36 §:n nojalla. Kuitenkin Kauko Aarne Ensio Kellokoski on tämän jutun yhteydessä yhtiöön kohdistamassaan kanteessa vaatinut takaussitoumuksen julistamista pätemättömäksi ja muutoinkin esittänyt takaussitoumuksen kohtuuttomuutta koskevia näkökohtia. Alpo Kellokoski sekä Poikola ja Humalajoki ovat kihlakunnanoikeudessa tarkoittaneet yhtyä Kauko Aarne Ensio Kellokosken esittämiin näkökohtiin. Myös yhtiö on ymmärtänyt mainittujen vastaajien vaatineen takaussitoumuksen kohtuullistamista, koska se on kihlakunnanoikeudessa esittämässään kirjoituksessa itsekin ottanut kantaa takaussitoumuksen sovittelemiseen. Kohtuullistamisvaatimusta ei tarvitse esittää nimenomaisesti, vaan riittää, jos se ilmenee muuten asianosaisen oikeudenkäynnissä esittämistä vaatimuksista.</p>
        <p>Kihlakunnanoikeus ei siten ole menetellyt virheellisesti antaessaan lausunnon Kauko Aarne Ensio ja Alpo Kellokosken sekä Poikolan ja Humalajoen takausvastuun kohtuullistamisesta.</p>
        <p>Sen sijaan Erkki Jalmari ja Mikko Kellokosken takausvastuun kohtuullistamisesta kihlakunnanoikeuden ei olisi tullut antaa lausuntoa, koska he olivat laillisesti haastettuina jääneet kokonaan saapumatta kihlakunnanoikeuteen eikä heidän siten voida katsoa vaatineen takaussitoumuksensa kohtuullistamista. Tällä perusteella hovioikeus ei ole menetellyt virheellisesti poistaessaan kihlakunnanoikeuden antaman lausunnon Erkki Jalmari ja Mikko Kellokosken takausvastuun kohtuullistamisesta.</p>
        <p>Erkki Jalmari, Alpo ja Mikko Kellokoski sekä Poikola ja Humalajoki ovat muutoksenhakemuksessaan täällä ilmoittaneet, että he ja Sirpa Kaarina Kellokoski olivat hovioikeuden tuomion antamisen jälkeen suorittaneet yhtiölle sen saatavat hovioikeuden tuomion mukaisesti eräine yhtiön kanssa sovittuine korjauksineen. Suoritusvelvollisuuden täyttäminen ei kuitenkaan sinänsä merkitse sitä, etteikö takausvastuun kohtuullistaminen olisi enää takautuvasti mahdollista.</p>
        <p>Harkitessaan takaussitoumuksen kohtuullistamista Kauko Aarne Ensio ja Alpo Kellokosken sekä Poikolan ja Humalajoen osalta Korkein oikeus katsoo selvitetyksi, että takaussitoumuksessa ei ole sovittu takaajien vastuun ylärajaa. Takaajat ovat antaneet sitoumuksensa Markun Valinnan normaalia liiketoimintaa ajatellen, mutta yhtiön saatava on lyhyessä ajassa noussut olennaisesti suuremmaksi kuin takaajat olivat kohtuudella voineet edellyttää. Takaajat olivat lisäksi jo joutuneet myymään Kauko Aarne Ensio Kellokosken ja hänen vaimonsa omakotitalon yhtiön saatavan pienentämiseksi. Takaussitoumuksen antaminen ei ole välittömästi palvellut takaajien omaa etua. Oikeustointa tehtäessä ja sen jälkeen vallinneet olosuhteet puoltavat kohtuullistamista. Tämän vuoksi Korkein oikeus katsoo, että Kauko Aarne Ensio ja Alpo Kellokosken sekä Poikolan ja Humalajoen takausvastuuta on varallisuusoikeudellisista oikeustoimista annetun lain 36 §:n nojalla kohtuullistettava siten, että heidän yhteisesti vastattavakseen jää puolet vielä maksamatta olleesta määrästä.</p>
        <p>Koska Erkki Jalmari ja Mikko Kellokoski ovat hävinneet jutun Korkeimmassa oikeudessa, tulee heidän korvata yhtiön kulut täällä.</p>
        <p>Korkein oikeus lausunee tuomiolauselmanaan:</p>
        <p>Hovioikeuden tuomiota muutetaan siten, että Kauko Aarne Ensio ja Alpo Kellokoski sekä Poikola ja Humalajoki velvoitetaan hovioikeuden määräämän maksuvelvollisuuden sijasta yhteisvastuullisesti osallistumaan Markku Tapani ja Sirpa Kaarina Kellokosken Pohjanmaa Oy:lle maksettaviksi määrättyjen 115.439 markan 23 pennin suorittamiseen puolella määrällä eli 57.719 markalla 62 pennillä 16 prosentin korkoineen 10.11.1986 lukien ja että heidät vapautetaan korvaamasta yhtiön oikeudenkäyntikuluja kihlakunnanoikeudessa 20.000 markalla. Hovioikeuden tuomio jätetään Erkki Jalmari ja Mikko Kellokosken suoritusvelvollisuuden osalta kuten muiltakin osiltaan pysyväksi.</p>
        <p>Erkki Jalmari ja Mikko Kellokoski velvoitetaan yhteisvastuullisesti korvaamaan yhtiön vastauskulut Korkeimmassa oikeudessa 600 markalla 16 prosentin korkoineen tuomion antamisesta.</p>
        <p>Oikeusneuvos Wirilander: Hyväksyn mietinnön.</p>
        <p>Oikeusneuvos Salervo: Olen samaa mieltä kuin oikeusneuvos Wirilander.</p>
      </div>
    </div>
  </finlex:content>
</finlex:document>
