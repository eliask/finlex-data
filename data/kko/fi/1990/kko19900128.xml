<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19900128</dcterms:identifier>
  <finlex:ecliIdentifier>ECLI:FI:KKO:1990:128</finlex:ecliIdentifier>
  <dcterms:title>KKO:1990:128</dcterms:title>
  <dcterms:description>
    <p>
      <strong>Liikennevakuutus</strong>
    </p>
    <p>
      <strong>Avoliitto</strong>
    </p>
  </dcterms:description>
  <finlex:registerNumber>S89/801</finlex:registerNumber>
  <dcterms:date pvm="19891101">1989-11-01</dcterms:date>
  <finlex:fileCopyNumber>2856</finlex:fileCopyNumber>
  <dcterms:issued pvm="19901011">1990-10-11</dcterms:issued>
  <dcterms:abstract>
    <p>Liikenneonnettomuudessa leskeksi jääneen henkilön avoliitto ei sinänsä perustanut vakuutusyhtiölle oikeutta lakkauttaa hänelle liikennevakuutuksesta suoritettavaa perheeläkettä.</p>
  </dcterms:abstract>
  <p>LiikVakL 6 § 2 mom</p>
  <dcterms:tableOfContents>
    <a href="19900128aloa0">ASIAN KÄSITTELY ALEMMISSA OIKEUKSISSA</a>
    <a href="19900128mhaku0">MUUTOKSENHAKU KORKEIMMASSA OIKEUDESSA</a>
    <a href="19900128yloa0">KORKEIMMAN OIKEUDEN RATKAISU 11.10.1990</a>
  </dcterms:tableOfContents>
  <finlex:content id="s19900128.kko">
    <div>
      <h2 id="19900128aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Joensuun raastuvanoikeudessa</h3>
        <p>Teija Aulikki Halonen on Vakuutusosakeyhtiö Pohjolaa vastaan ajamassaan kanteessa lausunut, että hänen aviomiehensä Ilpo Ilmari Halonen oli kuollut liikenneonnettomuudessa 12.4.1972. Vakuutusyhtiö oli 25.6.1974 tekemänsä korvauspäätöksen mukaisesti maksanut Teija Aulikki Haloselle sekä hänen ja Ilpo Ilmari Halosen yhteisille lapsille, 3.1.1969 syntyneelle Anu Tanja Johanna ja 18.5.1971 syntyneelle Heli Katja Susanna Haloselle 1.7.1974 lukien liikennevakuutuksen perusteella jatkuvana korvauksena sosiaali- ja terveysministeriön vahvistamaan palkkaindeksiin sidottua perhe-eläkettä, jonka määrä Teija Aulikki Halosen kohdalla oli ollut 1.577,25 markkaa kuukaudessa. Yhtiö oli kuitenkin 2.4.1987 tekemällään päätöksellä lakkauttanut Teija Aulikki Halosen eläkkeen 1.5.1987 lukien sillä perusteella, että Teija Aulikki Halosen elatuksen tarpeeseen vaikuttavat henkilökohtaiset olosuhteet olivat olennaisesti muuttuneet eläkkeen vahvistamisen jälkeen. Pääasiallisena syynä eläkkeen maksamisen lopettamiseen oli ollut se, että Teija Aulikki Halonen oli 1970-luvun loppupuolelta lähtien jatkuvasti elänyt yhteisessä taloudessa niin kutsutussa avoliitossa poliisikonstaapeli Markku Veli Tahvanaisen kanssa, jonka tulot olivat olleet noin 7.000 markkaa kuukaudessa ennakonpidätyksen jälkeen.</p>
        <p>Teija Aulikki Halosen nykyiseen perheeseen kuuluivat edellä mainittujen tyttärien lisäksi Teija Aulikki Halosen ja Tahvanaisen yhteiset lapset, 18.9.1976 syntynyt Outi Maria ja 22.9.1982 syntynyt Petri Veli Tahvanainen, joten perheen elämiseen kului paljon varoja. Teija Aulikki Halosella oli yhdessä Tahvanaisen kanssa 450.000 markan suuruinen velka, mikä oli otettu perheelle välttämättömän asunnon hankkimista varten. Velan lyhentämiseen ja korkojen maksuun kului 6.259 markkaa kuukaudessa, joten Tahvanaisen tulot menivät käytännöllisesti katsoen kokonaan velanhoitokustannuksiin. Näin ollen Tahvanaisen tuloilla ei voinut olla sellaista vaikutusta Teija Aulikki Halosen olosuhteisiin, että sen perusteella voitiin tämän henkilökohtaisten olosuhteiden katsoa muuttuneen ainakaan parempaan suuntaan. Teija Aulikki Halonen oli edelleen elatuksen tarpeessa. Perusteita hänen eläkkeensä lakkauttamiselle ei näin ollen ollut ollut olemassa.</p>
        <p>Teija Aulikki Halonen on sen vuoksi vaatinut, että Vakuutusosakeyhtiö Pohjola velvoitetaan suorittamaan hänelle mainittua perhe-eläkettä edelleen 1.5.1987 lukien.</p>
      </div>
      <div>
        <h3>Vastine</h3>
        <p>Vakuutusosakeyhtiö Pohjola on vastustanut kannetta. Kiistämisperusteinaan yhtiö on esittänyt, että se maksoi Anu Tanja Johanna ja Heli Katja Susanna Haloselle eläkettä edelleen entiseen tapaan sekä ettei Teija Aulikki Halosen ja Tahvanaisen lasten elatuksen tarvetta eikä kanteessa mainitun asunnon hankkimista varten otetun velan hoitokustannuksia voitu ottaa huomioon harkittaessa Teija Aulikki Halosen elatuksen tarvetta ja oikeutta perhe-eläkkeeseen. Mainittu avoliitto, jossa vallitsi tosiasiallinen elatussuhde Teija Aulikki Halosen ja Tahvanaisen välillä, oli sellainen seikka, jolla oli vaikutusta Teija Aulikki Halosen elatuksen tarpeeseen. Ottaen huomioon Teija Aulikki Halosen käytettävissä olleet tulot ja sen että hän asui avoliitossa, Teija Aulikki Halosen oli yhtiön mukaan katsottava kykenevän elättämään itsensä.</p>
      </div>
      <div>
        <h3>Joensuun raastuvanoikeuden päätös 4.12.1987</h3>
        <p>Teija Aulikki Halosen aviomies Ilpo Ilmari Halonen oli kuollut liikenneonnettomuudessa 12.4.1972. Vakuutusosakeyhtiö Pohjola oli 25.6.1974 tekemällään korvauspäätöksellä päättänyt suorittaa Teija Aulikki Haloselle liikennevahingon johdosta jatkuvana korvauksena perheeläkettä Ilpo Ilmari Halosen jälkeen liikennevakuutuslain 7 §:n nojalla yhdellä neljäsosalla alennettuna. Yhtiö oli 2.4.1987 lakkauttanut perhe-eläkkeen suorittamisen Teija Aulikki Haloselle 1.5.1987 lukien sen vuoksi, että Teija Aulikki Halosen elatuksen tarpeeseen vaikuttavat henkilökohtaiset olosuhteet olivat olennaisesti muuttuneet eläkkeen vahvistamisen jälkeen.</p>
        <p>Teija Aulikki Halonen oli 1970-luvulta alkaen asunut avoliitossa, josta hänellä oli avopuolisonsa kanssa 1976 ja 1982 syntyneet yhteiset lapset. Avopuoliso oli ammatiltaan poliisikonstaapeli ja hänen bruttokuukausitulonsa perhe-eläkkeen lakkauttamishetkellä olivat olleet 8.000-8.500 markkaa.</p>
        <p>Koska Teija Aulikki Halonen eli avoliitossa ja kykeni itsensä elättämään, raastuvanoikeus on katsonut, että Vakuutusosakeyhtiö Pohjolalla oli ollut oikeus kerrotuin tavoin lakkauttaa perhe-eläkkeen suorittaminen hänelle, ja on sen vuoksi hylännyt kanteen.</p>
      </div>
      <div>
        <h3>Itä-Suomen hovioikeuden tuomio 4.5.1989</h3>
        <p>Hovioikeus, jossa Teija Aulikki Halonen valittamalla oli hakenut muutosta, on katsonut, ettei Teija Aulikki Halosen elämisellä avioliitonomaisissa olosuhteissa Markku Olavi Tahvanaisen kanssa ollut sellaista vaikutusta Teija Aulikki Halosen henkilökohtaisiin olosuhteisiin, että hänen sen vuoksi voitaisiin katsoa kykenevän itsensä elättämään. Muutakaan selvitystä ei ollut esitetty siitä, että Teija Aulikki Halonen kykenisi itsensä elättämään. Vakuutusyhtiöllä ei siten ollut ollut perusteita lakkauttaa mainittua perhe-eläkettä ja lopettaa sen maksamista Teija Aulikki Haloselle. Tämän vuoksi hovioikeus on kumoten raastuvanoikeuden päätöksen velvoittanut Vakuutusosakeyhtiö Pohjolan suorittamaan Teija Aulikki Haloselle yhtiön 25.6.1974 tekemän korvauspäätöksen mukaan määräytyvää perhe-eläkettä 1.5.1987 lukien edelleen kunnes hän kykenee itsensä elättämään.</p>
      </div>
    </div>
    <div>
      <h2 id="19900128mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 21.8.1989. Vakuutusosakeyhtiö Pohjola on valituksessaan vaatinut, että hovioikeuden tuomio kumotaan ja asia jätetään raastuvanoikeuden päätöksen lopputuloksen varaan. Lisäksi vakuutusyhtiö on vaatinut, että Teija Aulikki Halonen velvoitetaan korvaamaan yhtiön oikeudenkäyntikulut Korkeimmassa oikeudessa.</p>
      <p>Teija Aulikki Halonen on antanut valituksen johdosta pyydetyn vastauksen.</p>
    </div>
    <div>
      <h2 id="19900128yloa0">KORKEIMMAN OIKEUDEN RATKAISU 11.10.1990</h2>
      <div>
        <h3>Perustelut</h3>
        <p>Korkein oikeus katsoo, ettei liikenneonnettomuuden johdosta leskeksi jääneen henkilön avoliitto sinänsä ole sellainen hänen elatuksen tarpeeseensa vaikuttava henkilökohtaisten olosuhteiden muutos, jonka perusteella liikennevakuutusyhtiöllä olisi oikeus lakkauttaa jatkuvan perheeläkkeen maksaminen leskelle tai oikaista sitä. Tällä ja muutoin hovioikeuden tuomiossa lausutuilla perusteilla Korkein oikeus on ratkaissut jutun seuraavasta tuomiolauselmasta ilmenevin tavoin.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Valtion varoista suoritetaan asianajaja Heikki Kuokkaselle palkkioksi Teija Aulikki Halosen avustamisesta vastauksen antamisessa täällä 1.000 markkaa, mikä määrä Vakuutusosakeyhtiö Pohjola velvoitetaan korvaamaan valtiolle.</p>
        <div>
          <p>Ratkaisuun osallistuneet: presidentti Heinonen, oikeusneuvokset Ådahl, Lehtonen, Haarmann ja Krook</p>
        </div>
      </div>
    </div>
  </finlex:content>
</finlex:document>
