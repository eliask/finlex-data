<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19830040t</dcterms:identifier>
  <finlex:ecliIdentifier>ECLI:FI:KKO:1983:II40</finlex:ecliIdentifier>
  <dcterms:title>KKO:1983-II-40</dcterms:title>
  <dcterms:description>
    <p>
      <strong>Merioikeus</strong>
      <span>Alukselle aiheutuneen vahingon korvaaminen</span>
    </p>
    <p>
      <strong>Vesilaki</strong>
      <span>VesiL:n soveltamisala</span>
    </p>
  </dcterms:description>
  <finlex:registerNumber>R79/1466</finlex:registerNumber>
  <dcterms:date pvm="19820504">1982-05-04</dcterms:date>
  <finlex:fileCopyNumber>1952/82</finlex:fileCopyNumber>
  <dcterms:issued pvm="19830408">1983-04-08</dcterms:issued>
  <dcterms:abstract>
    <p>Kauppa-alus oli ajaessaan kaupungille kuuluvan läppäsillan aukon läpi törmännyt sillan läppään, jonka kaupungin palveluksessa oleva siltavahti antaessaan alukselle kulkuluvan oli ilmoittanut olevan auki, vaikka se oli ollut noin 9 astetta aukiasennostaan ja siten estänyt aluksen kulkua aukosta. Kun aluksen kulku sillan aukosta edellytti myös siltavahdin toimenpiteitä läpän nostamiseksi ja liikenteen ohjaamiseksi, aluksen omistajan vastuu vaurioista, joita sillalle oli aiheutunut aluksen törmätessä siihen, määräytyi MeriL:n eikä VesiL 1 luv. 25 §:n mukaan.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19830040taloa0">ASIAN KÄSITTELY ALEMMISSA OIKEUKSISSA</a>
    <a href="19830040tyloa0">KORKEIN OIKEUS</a>
  </dcterms:tableOfContents>
  <finlex:content id="s19830040t.kko">
    <div>
      <h2 id="19830040taloa0">ASIAN KÄSITTELY ALEMMISSA OIKEUKSISSA</h2>
      <p>Laivanvarustaja Ilmari Tuulen ja Keskinäisen Vakuutusyhtiön Sammon toiselta sekä Helsingin kaupungin toiselta puolen toisiaan vastaan ajamista kanteista Helsingin RO, jossa kaksi meriasioita tuntevaa henkilöä asiantuntijoina oli ollut läsnä oikeutta avustamassa ja antaneet kirjallisen lausuntonsa, p. 24.4.1978 oli lausunut seuraavaa:</p>
      <p>Tuulen omistama, Keskinäisessä Vakuutusyhtiössä Sammossa Aluksen yleisillä merivakuutusehdoilla vakuutettu m.s. Markus oli 11.8.1976 purettuaan hiililastin Salmisaaren voimalan laiturissa Helsingissä lähtenyt painolastissa Helsingistä Puolaan. Aluksen vetoisuus oli ollut 8869,71 bruttorekisteritonnia sekä sen pituus 144,61 metriä, leveys 18,98 metriä ja korkeus 10,16 metriä. Aluksen kansirakennelma ja komentosilta olivat sijainneet aluksen perässä. Päästäkseen Salmisaaren voimalan laiturista merelle aluksen oli ollut kuljettava Lauttasaaren läppäsillan kautta. - Lauttasaaren läppäsillasta annettujen teknisten tietojen mukaan sillan avauskulma oli ollut läpän ollessa täysin auki 71,63 astetta sekä käyttökelpoisen laivaväylän leveys silloin 30 metriä. Lauttasaaren läppäsilta oli rakennettu uudelleen vuonna 1969. Lauttasaaren maantiesillan liikennöimisestä oli annettu valtioneuvoston päätös vuonna 1937, mutta se oli kumottu vuonna 1969 (912/69). Uutta läppäsiltaa varten ei ollut vahvistettu liikennöimisohjetta.</p>
      <p>Vesiliikenteen ohjaamiseksi oli silta-aukon molemmin puolin asennettu kulkusuuntaan nähden väylän oikealle puolelle kiinteisiin rakenteisiin kaksiaukkoiset opastimet, joilla voitiin antaa joko vilkkuva punainen tai kiinteä vihreä valo-opaste. Lisäksi oli sillan läppään molempia ajosuuntia varten väylä keskelle asennettu yksiaukkoiset opastimet, joilla annettiin kiinteä punainen opaste. Milloin sillan läppää liikuteltiin säännönmukaisella tavalla sähkömoottorikäytöllä toimivat valo-opasteet seuraavasti:</p>
      <p>"Sillan läpän ollessa lukittuna ala-asentoon ja käyttöjen ollessa poiskytkettyinä palavat sillan läpän sivuissa olevat punaiset kiinteät opastevalot. Ryhdyttäessä nostamaan sillan läppää sähkömoottorikäytöllä kytkeytyvät kiinteiden punaisten opastevalojen lisäksi silta-aukon sivuissa olevat vilkkuvat punaiset opastevalot, jotka palavat koko noston ajan. Sillan läpän ollessa täysin auki, voidaan sillan käyttöpöydästä kytkeä päälle silta-aukon sivuissa olevat vihreät opastevalot, jolloin kaikki punaiset opastevalot samalla sammuvat. Ennen kuin sillan läppä voidaan sulkea. on käyttöpöydästä kytkettävä päälle punaiset opastevalot, jotka palavat koko läpän laskun ajan. Kytkennän yhteydessä vihreät opastevalot sammuvat. Laskun päätyttyä jäävät sillan läpän lukitsemisen jälkeen palamaan ainoastaan läpässä olevat kiinteät punaiset valot.</p>
      <p>Milloin siltalaitoksessa esiintyvä häiriö aiheuttaa sähkökäyttöjen pääkytkimen aukeamisen, voidaan sillan läppä nostaa myöhemmin selostettavalla tavalla hätäkäyttönä. Silloin palavat ainoastaan sillan läpän sivuissa olevat kiinteät punaiset opastevalot. Silta-aukon sivuilla olevia vilkkuvia punaisia ja kiinteitä vihreitä opastevaloja ei voida kytkeä päälle."</p>
      <p>Siltaa oli käyttänyt sillanpitäjän Helsingin kaupungin palveluksessa ollut siltavahti. Hänellä ei ollut ollut radiopuhelin- tai muuta vastaavaa yhteyttä silta-aukkoa lähestyviin aluksiin, vaan alusten oli edellytetty ohjailevan silta-aukosta selostettujen valo-opasteiden mukaan. Siltavahdille oli annettu ohje sillan käyttöhäiriöistä kaupungin viranomaiselle, mutta hänelle ei ollut annettu määräystä eikä välineitä ilmoittaa häiriöstä aluksille.</p>
      <p>M.s. Markuksen irtauduttua Salmisaaren voimalan laiturista se oli kahden hinaajan avustamana siirtynyt silta-aukon kohdalle. Siltavahdin havaittua aluksen lähestymisen hän oli ryhtynyt toimenpiteisiin sillan läpän nostamiseksi. Hän oli ensin kytkenyt sillalla tieliikennettä varten olevat punaiset valo-opasteet ja laskenut sillalla silta-aukon molemmin puolin olleet puomit alas. Sen jälkeen siltavahti oli sähkömoottorikäytöllä ryhtynyt nostamaan sillan läppää, mutta välittömästi käytön alettua laitteistoon oli tullut sähköhäiriö ja käytetty sähkömoottori oli kytkeytynyt irti verkosta. Siltavahti oli ohjeen mukaisesti tehnyt häiriöstä välittömästi ilmoituksen Helsingin kaupungin rakennusviraston konevarikolle. Syitä, jotka olivat aiheuttaneet sähköhäiriön, ei ollut voitu jälkeenpäin yksiselitteisesti selvittää.</p>
      <p>Sähkömoottorikäytön lisäksi sillan läppä voitiin nostaa hätäkäyttönä joko polttomoottorilla tai käsikäytöllä. Kun siltavahti ei ollut kyennyt poistamaan sähköhäiriötä eikä korjausmiehiä varikolta heti ollut saatu, hän oli polttomoottorikäytöllä nostanut sillan läpän ylös niin, että läpän avauskulma oli ollut suoritetun laskelman mukaan yli 62 astetta. Läppää polttomoottorikäytöllä nostettaessa siltavahti oli joutunut seuraamaan sen nousua ja avauskulmaa silmävaraisesti läpän segmenttiradasta ja käyttöhuoneesta ulkona käyden läpän asennosta. Sähkömoottorikäytöllä nosto pysähtyi taas automaattisesti läpän saavutettua määrätyn avauskulman.</p>
      <p>Sillan läppää polttomoottorilla nostettaessa sillan valo-opasteista olivat toimineet ainoastaan läpän molemmilla sivuilla olleet kiinteät punaiset valot, mutta eivät silta-aukon sivuihin asennetut vilkkuvat punaiset tai kiinteät vihreät opasteet. Opasteiden perusteella ei siis ollut voinut todeta, oliko sillan läppä noussut yläasentoonsa vai ei.</p>
      <p>Sillan läpän noston keskeydyttyä sähköhäiriön takia m.s. Markus oli jäänyt hinaajien avustamana odottamaan siten, että alus oli ollut suunnilleen pohjois-eteläsuunnassa silta-aukon kohdalla. Tapahtumahetkellä tuulen suunta oli ollut itäkoillisesta ja sen voimakkuus 6 metriä sekunnissa. Tuulen voimasta alus oli pyrkinyt painumaan länteen kohti Lauttasaaren rantaa, mutta hinaajien avustamana se oli kuitenkin pysynyt lähes paikallaan. Sen jälkeen kun sillan läppä oli nostettu polttomoottorikäytöllä niin, että sen avauskulma oli ollut yli 62 astetta aluksessa ollut luotsi, epäiltyään ettei läppä tavanmukaista hitaamman ja välillä keskeytyneen noston takia ollut täysin auki, oli käyttäen aluksen radiopuhelinta pyytänyt Helsingin kaupungin satamakonttoria puhelimitse tiedustelemaan siltavahdilta, oliko sillan läppä auki ja voiko alus ajaa silta-aukkoon. Satamakonttorissa olleiden satamavalvojan ja satamaluotsin ilmoitusten mukaan siltavahti, sitten kun satamaluotsi oli saanut häneen puhelimella yhteyden, oli ilmoittanut sillan läpän olevan auki ja aluksen saavan ajaa silta-aukkoon. Sanottu ilmoitus oli satamakonttorista välitetty edelleen alukselle, minkä jälkeen alus oli hinaajien avustamana lähestynyt silta-aukkoa.</p>
      <p>M.s. Markus oli ajanut silta-aukkoon melkein kohtisuorassa siltaa vasten käyttäen olosuhteisiin nähden oikeaa nopeutta. Alus oli kulkenut silta-aukkoon siten, että sen oikea sivu oli ollut lähellä silta-aukon läntistä sivua ja ilmeisesti jonkin verran vinossa asennossa. Alus oli kuitenkin voinut käyttää laivaväylää koko silta-aukon leveydeltä koskettamatta sillan länteen Lauttasaaren suuntaan avautuvaa läppää, jos läppä olisi avautunut ylimpään asentoonsa avauskulmaan 71,63 astetta. Koska sillan avauskulma oi ollut noin 9 astetta oikeaa avauskulmaa pienempi, aluksen komentosillan yläreuna oli törmännyt sillan läppään sekä läppä ja alus olivat vaurioituneet. Ilmoituksen mukaan alus oli aikaisemmin kulkenut silta-aukosta siten, että alus oli ottanut kiinni silta-aukon oikealla puolella oleviin puisiin suojarakenteisiin koskettamatta silloin kuitenkaan sillan läppää.</p>
      <p>Siltavahti oli kieltänyt ilmoittaneensa satamakonttorista tulleen tiedustelun johdosta, että sillan läppä olisi auki ja että alus voisi ajaa silta-aukkoon. Lisäksi siltavahti oli väittänyt yrittäneensä käsimerkein osoittaa, ettei alus saisi lähestyä siltaa. Aluksesta olikin todettu, että sillan läpän noston keskeydyttyä siltavahti oli sillan valvomokopissa tehnyt kieltäviä käsiliikkeitä, mutta lisäksi oli havaittu, että hän olisi läpän polttomoottorilla tapahtuneen noston jälkeen tehnyt kulkulupaa osoittavia liikkeitä. Polttomoottorikäytön aikana siltavahti oli joutunut olemaan sillan laitteiston käyttöhuoneessa lähes veden pinnan tasalla, mistä hän ei ollut voinut seurata aluksen liikkeitä. Hän olikin, jotain käyntiä ehkä lukuunottamatta, tullut sillan tasalla olevaan valvomoon vasta läpän noston päätyttyä.</p>
      <p>RO oli lausunut satamavalvojan ja luotsin kertomuksen sekä muun todistelun perusteella selvitetyksi, että siltavahti oli ilmoittanut satamakonttoriin sillan läpän olevan auki ja aluksen saavan ajaa silta-aukkoon ja että ilmoitus oli annettu edelleen m.s. Markukselle. Lisäksi RO oli todennut, että Helsingin kaupunki, joka oli työnantajana vastuussa siltavahdin virheellisestä menettelystä, olisi vastuussa alukselle annetusta virheellisestä ilmoituksesta siinäkin tapauksessa, että se olisi perustunut kaupungin palveluksessa olevien satamavalvojan ja satamaluotsin virheeseen esim. siinä, että he olisivat ymmärtäneet väärin siltavahdin ilmoituksen. Siitä, millaisia käsimerkkejä siltavahti oli antanut, ei ollut esitetty yksiselitteistä näyttöä, mutta oli selvää, että alukseen ei ollut nähty sillan läpän polttomoottorilla tapahtuneen noston jälkeen mitään aluksen lähestymisen kieltäviä käsimerkkejä.</p>
      <p>Harkitessaan vahingonkorvausvastuun perusteita m.s. Markuksen Lauttasaaren sillan läppään törmäämisen johdosta RO oi todennut, että Helsingin kaupunki oli sillanpitäjänä ollut vastuussa sillan läpän avaamisesta ja sulkemisesta. Helsingin kaupunki oli siis työnantajana vastuussa vahingosta, jonka sen palveluksessa oleva siltavahti siltaa avatessaan tai sulkiessaan aiheutti.</p>
      <p>Vastuu alusta liikenteessä käytettäessä aiheutuneesta vahingosta määräytyi merilain säännösten mukaan. Tuuli vastasi siten merilain 11 §:n mukaan vahingosta, jonka m.s. Markuksen päällikkö, laivaväki, luotsi tai joku laivaväkeen kuulumaton päällikön toimeksiannosta aluksessa työskentelevä henkilö oli virheellään tai laiminlyönnillään aiheuttanut. Vesilain 1 luvun 25 §:n säännöstä aluksen omistajan vastuuta siinäkin tapauksessa, että vahinkoon ei olisi syynä aluksen ohjauksessa tai hoidossa tapahtunut virhe, ei siten ollut sovellettava vahinkoon, jota sääntelivät merilain 2 luvun laivanisännän vastuuta koskevat säännökset. RO oli lisäksi todennut, että vesilain 1 luvun 25 §:n 3 momentin mukaan laivanomistaja vapautui kokonaan tai osaksi korvausvelvollisuudesta, milloin vahinko oli johtunut siitä, ettei vahingoittunut omaisuus ollut asianmukaisessa kunnossa tai hoidossa. Jos siis vahingon katsottiin aiheutuneen virheellisestä sillan avaamisen yhteydessä, olisi laivanomistaja sanotun säännöksen mukaan joka tapauksessa vapaa korvausvelvollisuudesta, jollei vahinkoon osoitettu myötävaikuttaneen aluksen ohjailussa tapahtuneen virheen.</p>
      <p>Lauttasaaren uuden sillan valmistuttua sitä varten ei ollut vahvistettu asianmukaista liikennöimisohjetta, joka olisi saatettu siltaa käyttävien alusten tietoon. Asiassa esitetyn selvityksen perusteella olikin pääteltävissä, etteivät luotsi, m.s. Markuksen päällikkö ja hinaajien päälliköt eikä myöskään siltavahti olleet täysin selvillä sillan valo-opasteista ja niiden merkityksestä. Nostettaessa sillan läppää hätäkäytöllä valo-opasteet eivät lisäksi olleet toimineet sillan läppään asennettuja kiinteitä punaisia opasteita lukuunottamatta. Helsingin kaupungin taholta ei ollut annettu siltaa käyttäville aluksille ja siltavahdille ohjeita edes siitä, miten alusten kulkua ohjataan hätäkäyttönä tapahtuneen sillan noston jälkeen. Siltä varalta, että valo-opasteet eivät toimisi, olisi siltavahdilla ainakin tullut olla mahdollisuus ottaa radiopuhelimella yhteys siltaa lähestyvään alukseen. Helsingin kaupungin puolesta oli siten laiminlyöty ryhtyä toimenpiteisiin liikennöimisohjeen vahvistamiseksi Lauttasaaren siltaa varten sekä lisäksi antaa ohjeet siltä varalta, että sillan vesiliikennettä varten asennetut valo-opasteet eivät toimi siltaa avattaessa tai suljettaessa. Selostettu laiminlyönti oli osaltaan myötävaikuttanut siihen, että alukselta oli ollut hankittava tieto sillan läpän asennosta erikseen, ja kun tieto ilmeisesti oli ollut virheellinen, myös m.s. Markuksen törmäämiseen sillan läppään ja aiheutuneeseen vahinkoon.</p>
      <p>Siltavahti ei ollut hänelle annettujen ohjeiden mukaan ollut velvollinen ilmoittamaan lähestyvälle alukselle sillan läpän asennosta, vaan tarkoituksena oli ollut, että alukset ajaisivat sillan kulkuaukon läpi noudattaen valo-opasteita. Kun siltavahti oli kuitenkin tehdyn puhelintiedustelun johdosta antanut sillan läpän asentoa koskevan ilmoituksen, oli hän myös ollut vastuussa ilmoituksen oikeellisuudesta sekä ilmoituksen vastaanottaja oikeutettu luottamaan siihen edellyttäen, että sen kanssa selvästi ristiriidassa olevia havaintoja ei ollut tehty. Siltavahdin muun toiminnan ei ollut katsottu myötävaikuttaneen aiheutuneeseen vahinkoon.</p>
      <p>Lauttasaaren sillan laitteiston huoltamisessa ja sillan hoitamisessa muuten ei ollut osoitettu sellaisia puutteita, jotka olisivat aiheuttaneet selostetun sähköhäiriön ja siten osaltaan vaikuttaneet vahingon syntymiseen.</p>
      <p>Harkitessaan m.s. Markuksen päällikön ja luotsin menettelyä kysymyksessä olevassa tilanteessa RO oi kiinnittänyt huomiota siihen, että sillan avauskulma polttomoottorilla suoritetun noston jälkeen oli poikennut oikeasta avauskulmasta enintään noin 9 astetta. Huomioon ottaen läpän oikean avauskulman 71,63 astetta poikkeama oli ollut niin vähäinen, etteivät kapteeni ja luotsi saatuaan satamakonttorin välityksellä ilmoituksen siltavahdilta olleet voineet tehdä sen perusteella johtopäätöksiä sillan läpän mahdollisesta virheellisestä asennosta. Koska Lauttasaaren siltaa varten ei ollut annettu liikennöimisohjetta eikä aluksille sillan käytöstä muutakaan erityistä ohjetta, päälliköllä ja luotsilla oli, havaittuaan etteivät sillan valo-opasteet toimineet asianmukaisesti ja epäiltyään sillan läpän noston jääneen kesken, ollut perusteltu aihe tiedustella kulkumahdollisuutta satamakonttorin välityksellä. Päällikkö ja luotsi olivat siten asianmukaisella tavalla valo-opasteiden ollessa pois käytöstä varmistuneet sillan läpän nostamisesta syyllistymättä virheeseen tai laiminlyöntiin.</p>
      <p>RO oli myös katsonut, että m.s. Markusta oli ennen silta-aukkoon ajamista ohjailtu asianmukaisesti hyvän merimiestaidon edellyttämällä tavalla. Koska sillan läpän ollessa yläasennossaan alus oli voinut käyttää koko sillan kulkuaukkoa, ei päälliköllä ja luotsilla ollut ollut sanotun ilmoituksen saatuaan aihetta pyrkiä ohjailemaan alusta aivan silta-aukon vasempaan reunaan, millä menettelyllä aluksen törmäys sillan läppään ehkä olisi voitu välttää. Aluksen komentosillan osuminen sillan läppään oli voitu havaita vasta niin myöhäisessä vaiheessa, että erityiset ohjailutoimenpiteet törmäyksen välttämiseksi eivät enää silloin olleet olleet mahdollisia.</p>
      <p>Yhteenvetona RO oi katsonut m.s. Markuksen törmäämisen Lauttasaaren sillan läppään aiheutuneen ensisijaisesti aluksen Helsingin satamakonttorin välityksellä saamasta siltavahdin virheellisestä ilmoituksesta, että sillan läppä oli auki ja alus sai ajaa silta-aukkoon, sekä toissijaisesti siitä, ettei Lauttasaaren siltaa varten ollut vahvistettu liikennöimisohjetta tai annettu erityisiä ohjeita siltä varalta, etteivät sillan valo-opastimet toimisi. Kummastakin laiminlyönnistä oli vastuussa Helsingin kaupunki, ensimmäisestä työnantajana ja toisesta sillanpitäjänä. M.s. Markuksen päällikkö ja luotsi, joilla tosin silta-aukosta kulkiessaan oli ollut velvollisuus noudattaa erityistä huolellisuutta ja varovaisuutta, olivat kysymyksessä olevassa tilanteessa täyttäneet heille kuuluvan huolellisuusvelvollisuuden tiedustelemalla satamakonttorista lupaa kulkea silta-aukon kautta sekä ohjailleet alusta hyvän merimiestaidon edellyttämällä tavalla. Tämän vuoksi heidän ei voitu katsoa menettelyllään myötävaikuttaneen vahingon syntymiseen. Asiassa ei ollut esitetty perustetta, jonka mukaan Helsingin kaupungin vahingonkorvausvelvollisuutta olisi soviteltava.</p>
      <p>M.s. Markuksen törmäämisestä Lauttasaaren sillan läppään oli Keskinäiselle Vakuutusyhtiölle Sammolle ja Tuulelle aiheutunut vahinkoa seuraavasti:</p>
      <p>M.s. Markuksen korjaamisesta aiheutuneet kustannukset yhteensä 127 306 markkaa 28 penniä. Keskinäinen Vakuutusyhtiö Sampo oli suorittanut sanotusta määrästä vakuutuksen perusteella 107 306 markkaa 28 penniä, jolloin oikeus korvauksen saamiseen oli siirtynyt laivan omistajalta vakuutusyhtiölle. Korjauskustannuksista 20 000 markkaa oli vakuutusehtojen mukaan jäänyt Tuulen vastattaviksi. Korjauskustannusten määrä oli selvitetty vakuutusyhtiön haveriselvityksellä ja esitetyllä katsastuspöytäkirjalla.</p>
      <p>M.s. Markuksen korjausajalta Tuulelle rahtitulojen menetyksestä aiheutunut vahinko 100 000 markkaa. Tuuli oli vaatinut korvaukseksi aluksen seisonta-ajalta aiheutuneista tappioista 158 186 markkaa 62 penniä. Vaatimuksen oli ilmoitettu perustuvan Helsingin kaupungin sähkölaitoksen laskelmaan, jota ei ollut oikeudenkäynnin aikana esitetty. Aluksen vaurioiden tarkastuksen yhteydessä laaditussa katsastuspöytäkirjassa korjausaika oli arvioitu 12 vuorokaudeksi. Arvioidessaan Tuulelle rahtitulojen menetyksestä aiheutuneen vahingon määrää RO oi ottanut huomioon sanotun korjausajan sekä polttoaineen säästön seisonta-ajalta, mutta katsonut, ettei Tuulelle muuten ollut aiheutunut säästöä aluksen käyttökustannuksista seisonta-aikana.</p>
      <p>Tuuli ei ollut osoittanut, että hänen ilmoituksensa mukaan m.s. Markuksen telakoinnin yhteydessä suorittamansa välitys-, hinaus- ja luotsauspalkkiot yhteensä 4 497 markkaa olisivat aiheutuneet korjauksista, joiden kustannuksista Helsingin kaupungin oli vastattava. Katsastuspöytäkirjan mukaan aluksen korjaaminen ei ollut edellyttänyt sen telakointia.</p>
      <p>Helsingin kaupunki oli vaatinut Tuulen velvoittamista suorittamaan sille korvaukseksi Lauttasaaren sillan korjaamisesta vuosina 1976 ja 1977 aiheutuneet kustannukset yhteensä 701 872 markkaa 54 penniä, Helsingin kaupungin liikennelaitokselle sillan sulkemisesta aiheutuneista ylimääräisistä liikennöimiskustannuksista 300 421 markkaa sekä hiilen kuljetuksesta Hanasaaren voimalasta Salmisaaren voimalaan sillan suljettuna ollessa aiheutuneista kustannuksista 43 647 markkaa 46 penniä.</p>
      <p>Koska perustetta, jonka mukaan Tuulen oli väitetty olevan velvollinen suorittamaan Helsingin kaupungille sanotut korvaukset, ei ollut näytetty toteen, RO ei ollut erikseen tutkinut korvausvelvollisuuden määrään vaikuttavia perusteita.</p>
      <p>Edellä lausumillaan perusteilla RO oli velvoittanut Helsingin kaupungin suorittamaan Tuulen omistaman m.s. Markuksen törmäämisestä 11.8.1976 Lauttasaaren sillan avattuun läppäosaan aiheutuneesta vahingosta:</p>
      <p>Keskinäiselle Vakuutusyhtiölle Sammolle sen vakuutussopimuksen perusteella m.s. Markuksen korjauskustannuksista suorittaman määrän yhteensä 107 306 markkaa 28 penniä 5 prosentin korkoineen haastepäivästä 5.7.1977 lukien sekä</p>
      <p>Tuulelle korvauksena vakuutusehtojen mukaan hänen vastattavakseen jääneestä osuudesta korjauskustannuksista 20 000 markkaa ja rahtitulon menetyksestä aluksen korjausajalta 100 000 markkaa eli yhteensä 120 000 markkaa 5 prosentin korkoineen haastepäivästä 5.7.1977 lukien.</p>
      <p>Sitä vastoin RO oi hylännyt Tuulen rahtitulon menetyksestä tekemän korvausvaatimuksen muilta osin sekä aluksen telakoinnin yhteydessä maksetusta välitys-, hinaus- ja luotsauspalkkiosta tekemän korvausvaatimuksen kokonaan.</p>
      <p>Lisäksi RO oli velvoittanut Helsingin kaupungin suorittamaan Keskinäiselle Vakuutusyhtiölle Sammolle ja Tuulelle yhteisesti korvaukseksi oikeudenkäyntikuluista 29 976 markkaa 10 penniä.</p>
      <p>Helsingin kaupungin kanteen Tuulen velvoittamiseksi suorittamaan sille korvausta Lauttasaaren sillan korjauskustannuksista sekä Helsingin kaupungin liikennelaitokselle sillan sulkemisesta aiheutuneista ylimääräisistä liikennöimiskustannuksista ja hiilen kuljettamisesta maakuljetuksena sillan ollessa suljettuna aiheutuneista kustannuksista RO oli hylännyt.</p>
      <p>RO:n päätökseen asianosaiset hakivat muutosta Helsingin HO:ssa vaatien, Ilmari Tuuli että Helsingin kaupunki velvoitettaisiin suorittamaan hänelle korvaukseksi rahtitulojen menetyksestä m.s. Markuksen korjausajalta RO:n tuomitseman korvausmäärän sijasta 158 186 markkaa 62 penniä sekä välitys-, hinaus- ja luotsauspalkkioina 4 497 markkaa molemmat määrät korkoineen haastepäivästä lukien, sekä Helsingin kaupunki että sitä vastaan ajettu kanne hylättäisiin. Lisäksi kaupunki vaati että, koska m.s. Markuksen päällikkö oli havainnut tai hänen olisi pitänyt havaita siltaläpän jääneen avautumatta sillä tavoin kuin se tavallisesti avautui ja päällikön sen vuoksi ei olisi pitänyt ohjata alusta silta-aukkoon ennen kuin läppä oli saatu nostetuksi riittävän ylös ja kun m.s. Markusta näin ollen oli ohjailtu virheellisesti ja varomattomasti, Keskinäinen Vakuutusyhtiö Sampo ja Tuuli velvoitettaisiin yhteisvastuullisesti korvaamaan kaupungille Lauttasaaren siltaläpän korjauskustannukset 714 822 markkaa 58 penniä, hiilen autokuljetuksesta Hanasaaresta Salmisaareen aiheutuneet kustannukset 43 647 markkaa 46 penniä ja liikennelaitokselle sillan vaurioitumisesta aiheutuneet ylimääräiset kuljetuskustannukset 300 421 markkaa eli yhteensä 1 058 891 markkaa 4 penniä korkoineen haasteen tiedoksiantopäivästä lukien.</p>
      <p>HO t. 17.10.1979 oli jättänyt kaupungin muutoksenhakemuksessaan Keskinäistä Vakuutusyhtiötä Sampoa vastaan esittämän vahingonkorvausvaatimuksen vasta HO:ssa esitettynä tutkimatta ja muilta osin tutkinut jutun. HO oli jättänyt asian RO:n päätöksen varaan muutoin paitsi että, koska Tuuli oli näyttänyt hänelle aiheutuneen m.s. Markuksen seisonta-ajalta rahtitulojen menetystä 158 186 markkaa 62 penniä, kaupunki oli velvoitettu suorittamaan Tuulelle rahtitulojen menetyksenä vaaditut 158 186 markkaa 62 penniä ja siis suorittamaan Tuulelle vahingonkorvauksena yhteensä 178 186 markkaa 62 penniä 5 prosentin korkoineen haastepäivästä 5.7.1977 lukien.</p>
      <p>Helsingin kaupunki pyysi lupaa hakea muutosta HO:n tuomioon ja lupahakemukseensa sisällytti muutoksenhakemuksen. Tuuli ja Keskinäinen Vakuutusyhtiö Sampo vastasivat yhteisesti kaupungin hakemukseen.</p>
    </div>
    <div>
      <h2 id="19830040tyloa0">KORKEIN OIKEUS</h2>
      <p>KKO t. myönsi muutoksenhakuluvan ja tutki jutun. Aluksen kulku läppäsillan aukosta oli edellyttänyt myös siltavahdin toimenpiteitä läpän nostamiseksi ja liikenteen ohjaamiseksi. Näin ollen ei ollut kysymys sellaisesta tilanteesta, johon vesilain 1 luvun 25 §:n mukaan liittyi vaarantamisvastuu. Aluksen omistajan vastuu sillanpitäjälle aiheutuneesta vahingosta määräytyi siten merilain eikä vesilain säännösten mukaan. Näillä ja muutoin HO:n esittämillä perusteilla KKO katsoi, ettei ollut esitetty syytä muuttaa HO:n tuomion lopputulosta, jonka varaan asia siten jäi. Helsingin kaupunki velvoitettiin maksamaan Ilmari Tuulelle ja Keskinäiselle Vakuutusyhtiölle Sammolle yhteiseksi korvaukseksi niillä vastauksen antamisesta KKO:ssa olleista kuluista 650 markkaa.</p>
      <div>
        <h3>Eri mieltä olevien jäsenten lausunnot</h3>
        <p>Ylimääräinen oikeusneuvos Ketola: En myönnä muutoksenhakulupaa.</p>
        <p>Äänestyksen tuloksen johdosta velvollisena lausumaan asiasta tarkemmin, katson ettei ole syytä muuttaa HO:n tuomiota, jonka siis jätän pysyväksi. Oikeudenkäyntikulujen korvausta koskevalta osalta olen KKO:n tuomiolauselmasta ilmenevällä kannalla.</p>
        <p>Oikeusneuvos Mörä: Ilmari Tuulen omistaman m.s. Markuksen törmääminen Lauttasaaren sillan läppään on johtunut siitä alempien oikeuksien toteamisesta Helsingin kaupungin vastattavasta seikasta. että alukselle on annettu lupa ajaa silta-aukkoon, vaikka sillan läppä ei ollut nostettu riittävästi ylös. Aluksen omistajan korvausvelvollisuus sillan vaurioitumisesta määräytyy mielestäni vesilain 1 luvun 25 §:n nojalla. Sanotun pykälän 3 momentin nojalla Tuuli on vapaa tästä velvollisuudesta. Tällä ja muilta osin HO:n lausumilla perusteilla päädyn KKO:n tuomiolauselmasta ilmenevään lopputulokseen.</p>
      </div>
      <div>
        <p>Ratkaisuun osallistuneet: oikeusneuvokset Miettinen ja Lehtonen sekä ylimääräinen oikeusneuvos Paasikoski</p>
      </div>
    </div>
  </finlex:content>
</finlex:document>
