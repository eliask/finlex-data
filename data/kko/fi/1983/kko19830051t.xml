<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19830051t</dcterms:identifier>
  <finlex:ecliIdentifier>ECLI:FI:KKO:1983:II51</finlex:ecliIdentifier>
  <dcterms:title>KKO:1983-II-51</dcterms:title>
  <dcterms:description>
    <p>
      <strong>Rakennuslaki</strong>
    </p>
    <p>
      <strong>Vahingonkorvaus</strong>
      <span>Kunnan vastuu</span>
    </p>
  </dcterms:description>
  <finlex:registerNumber>S81/1188</finlex:registerNumber>
  <dcterms:date pvm="19821005">1982-10-05</dcterms:date>
  <finlex:fileCopyNumber>4278/82</finlex:fileCopyNumber>
  <dcterms:issued pvm="19830429">1983-04-29</dcterms:issued>
  <dcterms:abstract>
    <p>Kaupunki oli vuosina 1973 ja 1974 viemäröintityön yhteydessä rakentanut kadun, jota jo 1950-luvulta alkaen oli käytetty vakiintuneesti yleisesti liikenteeseen, vahvistetun katupiirustuksen mukaiseksi. Tällöin oli as.oy:n vuokraamansa tontin rajalle aikaisemmin rakentaman tiiliaidan perusta jäänyt kadunpinnan tason yläpuolelle seurauksin, että aita oli myöhemmin vaurioitunut. Kysymyksen katsottiin olevan RakL 76 §:n 1 mom:ssa tarkoitetusta katualueen korkeuden muuttamisesta, josta aiheutuneesta vahingosta kaupunki oli korvausvelvollinen.</p>
  </dcterms:abstract>
  <p>IV-jaosto</p>
  <dcterms:tableOfContents>
    <a href="19830051taloa0">ASIAN KÄSITTELY ALEMMISSA OIKEUKSISSA</a>
    <a href="19830051tyloa0">KORKEIN OIKEUS</a>
  </dcterms:tableOfContents>
  <finlex:content id="s19830051t.kko">
    <div>
      <h2 id="19830051taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Turun RO</h3>
        <h3>Asunto Oy A:n kanne</h3>
        <p>Asunto-osakeyhtiö oli Turun kaupungille 26.2.1980 toimitetun haasteen nojalla Turun RO:ssa lausunut, että kaupungin katurakennusosasto oli helmi-huhtikuussa 1973 suorittanut viemäröintityötä Turussa Rajakivenkadulla talon n:o 26 kohdalla. Viemäröintityön yhteydessä oli laskettu kadun pinnan tasoa huomattavasti. Tästä toimenpiteestä oli ollut seurauksena, että yhtiön kaupungilta vuokraaman, Koivulan kaupunginosan korttelissa n:o 17 sijaitsevan tontin n:o 22 Rajakivenkadun puoleisella rajalla olevan tiiliaidan perusta oli jäänyt paikoitellen 20 -30 senttimetriä kadun tason yläpuolelle. Keväällä 1974 oli havaittu, että aita oli kallistunut kadulle päin, ja sittemmin aita oli sortunut osittain jalkakäytävälle. Vaurioiden korjaamisesta oli asunto-osakeyhtiölle aiheutunut 21 663 markan 41 pennin kustannukset.</p>
        <p>Rakennuslain 76 §:n mukaan kaupunki oli velvollinen korvaamaan katualueen korkeuden muuttamisen johdosta sen varrella olevan maan tai rakennuksen käyttämiselle aiheutuvan haitan taikka haitan poistamisesta aiheutuvat kustannukset. Korvausvelvollisuus oli laaja ja käsitti kaikenlaisen muuttamisesta johtuvan haitan, mikäli vahinko ei ollut vähäinen. Puheena olevassa tapauksessa kysymys oli katualueen korkeuden muuttamisesta aiheutuneesta haitasta ja tämän haitan poistamisesta aiheutuneista kustannuksista. Aidan kaatuminen oli johtunut siitä, että aidan perustana olleen graniittisen kivijalan kadun puoleiselta reunalta oli poistettu maata kadun korkeutta viemäröinnin vuoksi laskettaessa ja routa oli päässyt kääntämään kivijalkaa kadulle päin.</p>
        <p>Kaupungin tuli korvata tämä katualueen korkeuden muuttamisesta asunto-osakeyhtiölle aiheutunut vahinko. Kaupungin kanssa käydyissä neuvotteluissa oli kuitenkin ilmennyt, että kaupungin puolesta ei korvauksia tultaisi suorittamaan. Kaupunki oli vedonnut siihen, että aita oli rakennettu vastoin Turun maistraatin hyväksymiä piirustuksia tiilestä eikä, kuten alkuperäisissä piirustuksissa oli esitetty, puusta. Sillä seikalla, oliko aita rakennettu tiilestä tai puusta, ei kuitenkaan ollut merkitystä arvioitaessa vastuukysymystä, koska tiiliaita oli maistraatin toimesta suoritetussa katselmuksessa hyväksytty.</p>
        <p>Tämän johdosta asunto-osakeyhtiö oli vaatinut, että kaupunki velvoitettaisiin suorittamaan sille vahingonkorvauksena mainitut 21 663 markkaa 41 penniä laillisine korkoineen. Lisäksi yhtiö oli vaatinut korvausta oikeudenkäyntikuluistaan.</p>
      </div>
      <div>
        <h3>Kaupungin vastaus</h3>
        <p>Kaupunki oli katsonut, että kysymys oli ollut katualueen rakentamisesta vahvistettuun korkeuteen eikä katualueen korkeuden muuttamisesta. Asunto-osakeyhtiö oli hakiessaan rakennuslupaa aidalle saanut nähtäväkseen tonttikarttaliitteen, josta oli näkynyt kadun suunniteltu korkeus. Yhtiö oli siten aidan rakentaessaan tiennyt kadun tulevan korkeuden. Maistraatin 7.12.1966 hyväksymän aitapiirustuksen mukaan aita olisi pitänyt rakentaa puurakenteisena pälkkiaitana, mutta se oli kuitenkin rakennettu tiilestä. Aita oli ainoastaan muurattu vanhan luonnonkiviaidan päälle ja sen perustus oli jäänyt puutteelliseksi. Lisäksi yhtiö oli laiminlyönyt hakea tontin vuokrasopimuksen ehtojen mukaisesti aitapiirustukselle kaupungin kiinteistö- ja rakennuslautakunnan hyväksymisen. Tämän vuoksi kaupunki oli vaatinut kanteen hylkäämistä ja oikeudenkäyntikulujensa korvaamista.</p>
      </div>
      <div>
        <h3>RO:n päätös</h3>
        <p>RO p. 15.10.1980 oli lausunut selvitetyksi, että kaupungin katurakennusosasto oli suorittanut kanteessa mainitun viemäröintityön. Rajakivenkadun pinnan taso oli työn yhteydessä laskenut ja tästä oli ollut seurauksena, että asunto-osakeyhtiön kaupungilta vuokraaman tontin Rajakivenkadun puoleisella rajalla olevan tiiliaidan perusta oli paikoitellen jäänyt 20 -30 senttimetriä kadun tason yläpuolelle. Katu oli rakennettu vahvistettuun korkeuteen vuonna 1973 ja päällystetty vuonna 1974. Asiakirjoista saatavan selvityksen mukaan katu oli aikaisemmin rakennettu toisenlaiseen korkeuteen ja ollut yleisesti käytössä. Keväällä 1974 oli havaittu, että aita oli kallistunut kadulle päin. Kaupungin rakennuskatselmusmiehet olivat 15.4.1975 suorittaneet tontin aitauksen loppukatselmuksen ja todenneet, että kysymyksessä oleva työ oli tehty hyväksyttyjen piirustusten mukaisesti, eikä mitään muistuttamisen syytä ollut katselmuksessa havaittu.</p>
        <p>Sittemmin aita oli osittain kaatunut jalkakäytävälle ja osittain pahoin kallistunut kadulle päin.</p>
        <p>Aita oli asunto-osakeyhtiön toimesta osaksi korjattu ja osaksi rakennettu uudelleen tukemalla sen noin 10 metrin matkalta peruskallioon teräsbetonilla, mutta muulta osin eli noin 30 metrin matkalta vanha luonnonkiviperustus oli jätetty paikalleen aita tukemaan, joskin perustusta oli maan päälle jääneeltä osalta täydennetty muuraamalla betonia luonnonkivien rakoihin sekä uusimalla tiiliä ja laatoitusta tarpeen mukaan. Aita oli kokonaan uusittu vain romahtaneelta eli noin 10 metrin matkalta, mutta pystyyn jäänyt aidan osa oli korjattu tiiliä irrottamalla, puhdistamalla ja takaisin muuraamalla. Aidan korjaustyöt suorittanut rakennusyhtiö oli laskuttanut asunto-osakeyhtiötä tarvikkeiden osalta 6 497 markalla 23 pennillä sekä töiden ja ajojen osalta 15 904 markalla 50 pennillä. Myöhemmin rakennusyhtiö oli hyvittänyt asunto-osakeyhtiötä 738 markan 32 pennin suuruisella hyvityslaskulla. Turun kaupunginhallitus oli kieltäytynyt suorittamasta asunto-osakeyhtiölle sen vaatimaa korvausta aidan korjaustyöstä aiheutuneista kustannuksista.</p>
        <p>Kadun korkeuden vuonna 1973 tapahtunut muuttaminen oli aiheuttanut asunto-osakeyhtiölle haittaa siinä suhteessa, että aita oli osittain kaatunut kadulle ja osittain pahasti kallistunut, minkä johdosta yhtiön oli täytynyt korjata aita. Osittain kaatunut ja osittain kallistunut tiiliaita oli tosin rakennettu Turun maistraatin 7.12.1966 myöntämän rakennusluvan perusteella, jonka mukaan aita olisi pitänyt tehdä puurakenteisena pälkkiaitana. Maistraatin rakennuskatselmusmiehet olivat kuitenkin mainitussa katselmustilaisuudessa hyväksyneet aidan tiilestäkin tehtynä. Tähän nähden ja kun pälkkiaitakin, jos sellainen olisi tiiliaidan asemesta rakennettu, olisi kaatunut kadun korkeuden muuttumisen johdosta, ei sanotulla rakennusluvasta poikkeamisella ollut merkitystä. Sen vuoksi ja kun sillä seikalla, oliko yhtiöllä kaupungin väittämä tieto suunnitelluista kadun korkeuslukemista, jotka sitäpaitsi oli ilmoitettu ainoastaan kolmessa tonttikarttaliitteessä ja joiden mukaan katua ei lopulta ollut rakennettukaan, ei ollut jutussa merkitystä, ja kun yhtiölle aidan korjaamisesta aiheutuneet hyväksyttävät kustannukset olivat olleet 21 663 markkaa 41 penniä, RO oli velvoittanut kaupungin suorittamaan asunto-osakeyhtiölle vahingonkorvauksena mainitut 21 663 markkaa 41 penniä 5 prosentin korkoineen haasteen tiedoksiantamisesta 26.2.1980 lukien ja suorittamaan yhtiölle korvaukseksi oikeudenkäyntikuluista 3 000 markkaa.</p>
      </div>
      <div>
        <h3>Turun HO</h3>
        <p>HO, jonka tutkittavakasi kaupunki oli saattanut jutun, t. 16.10.1981 oli katsonut, ettei ollut syytä muuttaa RO:n päätöstä. Kaupunki oli velvoitettu suorittamaan asunto-osakeyhtiölle korvaukseksi sillä jutun vuoksi HO:ssa olleista kuluista 600 markkaa.</p>
      </div>
    </div>
    <div>
      <h2 id="19830051tyloa0">KORKEIN OIKEUS</h2>
      <p>Pyytäen valituslupaa kaupunki haki muutosta HO:n tuomioon. Kaupungille myönnettiin valituslupa 1.3.1982. Asunto-osakeyhtiö antoi siltä hakemuksen johdosta pyydetyn vastauksen. Vastauksessaan yhtiö vetosi muun ohessa siihen, että katualueen muutostöiden yhteydessä oli suoritettu voimakkaita räjäytystöitä, jolloin oli räjäytetty peruskalliota myös kysymyksessä olevan aidan alta. Tämä seikka yhdessä kadun pinnan tason laskemisen kanssa oli aiheuttanut aidan sortumisen. Kaupunki oli myös vastuussa käyttämänsä räjäytystyöt suorittaneen aliurakoitsijan taitamattomasta menettelystä.</p>
      <p>Asunto-osakeyhtiö toimitti 19.5.1982 vielä KKO:een lisäselvitykseksi valokuvia korjatusta aidasta ympäristöineen. Kaupunki antoi selityksen lisäselvityksen johdosta.</p>
      <p>KKO:n tuomio.</p>
      <div>
        <h3>Käsittelyratkaisu</h3>
        <p>Asunto-osakeyhtiö ei ollut esittänyt syytä siihen, että se ei ollut voinut alemmissa oikeuksissa vedota korvausvaatimuksensa perusteeksi KKO:ssa vastauksessaan esittämäänsä räjäytystöiden vaikutukseen. Oikeudenkäymiskaaren 30 luvun 7 §:n 1 momentin ja 12 §:n 1 momentin nojalla jätettiin yhtiön KKO:ssa esittämä mainittu uusi seikka huomiotta.</p>
        <p>KKO otti oikeudenkäymiskaaren 30 luvun 18 §:n nojalla huomioon asunto-osakeyhtiön KKO:een 19.5.1982 toimittaman selvityksen.</p>
      </div>
      <div>
        <h3>RATKAISU PÄÄASIASSA</h3>
        <p/>
      </div>
      <div>
        <h3>Perustelu</h3>
        <p>Jutun asiakirjoista ilmeni, että Rajakivenkadun katualueen asemakaava oli alunperin vahvistettu 14.8.1953 ja korttelin n:o 17 asemakaava 20.10.1965. Rajakivenkadulle oli 8.1.1974 vahvistettu ensimmäinen katupiirustus, jonka mukaiseksi katu oli vuosina 1973 ja 1974 rakennettu.</p>
        <p>Rajakivenkadulla oli asunto-osakeyhtiön vuokraaman tontin kohdalla suoritettu helmi-maaliskuussa 1973 viemäröintitöitä. Niiden ja kadun vahvistettuun korkeuteen rakentamisen johdosta tontilla sen ja katualueen välisellä rajalla 1960-luvun loppupuolelta olevan tiiliaidan perusta oli jäänyt kadunpinnan tason yläpuolelle. Tämän seurauksena aita oli alempien oikeuksien mainitsemin tavoin osaksi kaatunut ja osaksi kallistunut. Yhtiö oli joutunut korjaamaan aidan, mistä sille oli aiheutunut yhteensä 21 663 markan 41 pennin kustannukset.</p>
        <p>Rajakivenkadun rakentamisella katupiirustuksen mukaiseen korkeuteen oli muutettu sanotun, jo 1950-luvulta alkaen vakiintuneesti yleisesti liikenteeseen käytetyn kadun siihenastista korkeutta. Kysymys oli siten rakennuslain 76 §:n 1 momentissa tarkoitetusta katualueen korkeuden muuttamisesta, mistä aiheutuneen vahingon kaupunki oli velvollinen asunto-osakeyhtiölle korvaamaan. KKO katsoi kuitenkin yhtiön kärsimän vahingon osaksi johtuneen siitä, ettei hyväksytyn rakennuspiirustuksen vastaisesti rakennetun tiiliaidan luonnonkiviperustusta ollut riittävän vahvasti tuettu peruskallioon. Kun aita sitten oli RO:n päätöksessä mainituin tavoin korjattu, siitä oli tullut rakenteellisesti parempi kuin mitä yhtiön alunperin rakennuttama aita oli ollut. Tämän vuoksi kaupunki ei ollut velvollinen korvaamaan kaikkea yhtiölle aiheutunutta vahinkoa, vaan vahingonkorvausta soviteltiin niin, että kaupunki oli vastuussa kokonaisvahingon korvaamisesta 10 000 markalla.</p>
      </div>
      <div>
        <h3>Tuomiolauselma</h3>
        <p>Turun kaupungin Asunto Oy A:lle maksettava vahingonkorvaus alennettiin, korvausta sovitellen, 10 000 markkaan, mikä määrä oli maksettava RO:n päätöksessä mainittuine korkoineen. Muilta eli oikeudenkäyntikuluja koskevilta osin HO:n tuomio jäi pysyväksi.</p>
        <div>
          <p>Ratkaisuun osallistuneet: oikeusneuvokset Salervo, Nybergh ja Hiltunen sekä ylimääräiset oikeusneuvokset Surakka ja Kilpeläinen</p>
        </div>
      </div>
    </div>
  </finlex:content>
</finlex:document>
