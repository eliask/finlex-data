<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19830007t</dcterms:identifier>
  <finlex:ecliIdentifier>ECLI:FI:KKO:1983:II7</finlex:ecliIdentifier>
  <dcterms:title>KKO:1983-II-7</dcterms:title>
  <dcterms:description>
    <p>
      <strong>Laillinen oikeuspaikka</strong>
    </p>
    <p>
      <strong>Liikevaihtoverolain säännösten rikkominen</strong>
    </p>
  </dcterms:description>
  <finlex:registerNumber>R82/35</finlex:registerNumber>
  <dcterms:date pvm="19820930">1982-09-30</dcterms:date>
  <finlex:fileCopyNumber>4196/82</finlex:fileCopyNumber>
  <dcterms:issued pvm="19830128">1983-01-28</dcterms:issued>
  <dcterms:abstract>
    <p>Liikevaihtoverolain mukaisten veroilmoitusten antamisen ja liikevaihtoveron kuukausittaisen maksamisen laiminlyömisen voitiin katsoa tapahtuneen yhtä hyvin liiketoiminnan harjoittamispaikkakunnalla kuin liikevaihtoverotoimiston, jolle ilmoitukset oli tehtävä ja verot aluksi oli maksettava, ja lääninveroviraston, jolle verot sittemmin oli maksettava, sijaintipaikkakunnalla. Syytettä sanotuista liikevaihtoverolain säännösten rikkomisista voitiin siten ajaa myös siinä alioikeudessa, jonka tuomiopiirissä liikevaihtoverotoimisto ja lääninverovirasto sijaitsivat.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19830007taloa0">ASIAN KÄSITTELY ALEMMISSA OIKEUKSISSA</a>
  </dcterms:tableOfContents>
  <finlex:content id="s19830007t.kko">
    <div>
      <h2 id="19830007taloa0">ASIAN KÄSITTELY ALEMMISSA OIKEUKSISSA</h2>
      <p>Virallinen syyttäjä oli Oulun RO:ssa vaatinut A:n, joka oli 1.1.1964 alkaen merkitty Oulun liikevaihtoverotoimiston verovelvollisista pidettävään luetteloon liikevaihtoveronumerolla 71543-11 ja joka oli Kajaanissa harjoittanut torimyynti, tuomitsemista rangaistukseen siitä, että tämä oli laiminlyönyt verokausilta 1.1. - 30.6. ja 1.7. - 31.12.1972, 1.1. - 30.6. ja 1.7. - 31.12.1973, 1.1. - 30.6. ja 1.7. - 31.12.1974, 1.1. - 3.6. ja 1.7. - 31.12.1975, 1.1. - 30.6. ja 1.7. -31.12.1976, 1.1. - 30.6. ja 1.7. - 31.12.1977, 1.1. - 30.6. ja 1.7. - 31.12.1978, 1.1. - 30.6. ja 1.7. - 31.12.1979 sekä 1.1. - 30.6.1980 antaa liikevaihtoverotoimistolle liikevaihtoverolain mukaiset veroilmoitukset ja laiminlyönyt suorittaa mainituilta ajoilta kalenterikuukausittain lasketut verot kunkin lähinnä seuranneen kalenterikuukauden viimeiseen päivään mennessä.</p>
      <p>Asianomistajana kuultuna Oulun liikevaihtoverotoimisto valtion edustajana oli yhtynyt syytteeseen ja vaatinut korvausta maksamatta jääneestä liikevaihtoverosta korkoineen sekä oikeudenkäyntikouluista.</p>
      <p>Kuultuaan A:ta häneen kohdistetuista vaatimuksista RO p. 16.4.1981 oli lausunut, että Kajaanin kaupungissa olevan ja siellä torimyyntiä harjoittavan A:n tuli tosin tehdä liikevaihtoverolain mukaiset ilmoitukset Oulun kaupungissa sijaitsevalle Oulun liikevaihtoverotoimistolle, Koska asiakirjoista saatavan selvityksen mukaan A:n harjoittama liiketoiminta, josta sanottu ilmoitus oli ollut tehtävä, oli tapahtunut Kajaanin kaupungissa, laiminlyönnin oli kuitenkin katsottava tapahtuneen Kajaanin RO:n tuomiopiirissä. Tämän vuoksi RO oli jättänyt syytteen ja muut vaatimukset toimivaltaansa kuulumattomina tutkimatta.</p>
      <p>Rovaniemen HO, jonka tutkittavaksi virallinen syyttäjä oli saattanut jutun, p. 10.11.1981 oli lausunut, että A oli harjoittanut torimyyntiä ja asunut pysyvästi Kajaanissa, joka kuului Oulun liikevaihtoverotoimiston toimialueeseen. A:n oli tullut tehdä liikevaihtoverolain mukaiset veroilmoitukset tälle liikevaihtoverotoimistolle, jonka oli ollut toimitettava A:n verotus. Kun Oulun liikevaihtoverotoimisto sijaitsi Oulussa, syytettä väitetystä liikevaihtoverolain säännösten rikkomisesta voitiin siten ajaa myös Oulun raastuvanoikeudessa. Sen vuoksi HO oli kumonnut RO:n päätöksen ja palauttanut jutun RO:een.</p>
      <p>Pyytäen valituslupaa A haki muutosta HO:n päätökseen vaatien, että HO:n päätös kumottaisiin ja asia jätettäisiin RO:n päätöksen varaan. Lupa myönnettiin. Virallinen syyttäjä ja Oulun liikevaihtoverotoimisto valtion edustajana vastasivat A:n muutoksenhakemukseen.</p>
    </div>
    <div>
      <h2 id=""/>
      <p>KKO p. tutki valituksen. Liikevaihtoverolain 30 §:n 2 momentin ja 36 §:n mukaan veroilmoitus oli annettava sille liikevaihtoverotoimistolle, jonka toimialueella verovelvollisen liike verokauden alussa oli sijainnut. Asiakirjain lähettämisestä annetun lain 1 §:n 1 momentin ja liikevaihtoverolain 34 §:n 4 momentin mukaisesti veroilmoitus saatiin lähettää liikevaihtoverotoimistolle myös postitse. Liikevaihtovero oli ollut liikevaihtoverolain 1.1.1979 saakka voimassa olleen 68 §:n mukaan maksettava edellä mainitulle liikevaihtoverotoimistolle ja samasta ajankohdasta lähtien veronkantolain 4 §:n 2 momentin mukaisesti sille lääninverovirastolle, jonka toimialueella liikevaihtoverovelvollisen verotus liikevaihtoverolain 30 §:n 2 momentin nojalla toimitettiin. Liikevaihtoverotoimistolle vero oli ollut maksettava sanotun liikevaihtoverolain 68 §:n , 1.1.1975 saakka voimassa olleen liikevaihtoveron suorittamisesta rahalaitoksiin 20.12.1963 annetun valtiovarainministeriön päätöksen sekä 1.1.1975 - 1.1.1979 välisen ajan voimassa olleen eräiden verojen ja maksujen suorittamisesta rahalaitoksiin 20.11.1974 annetun valtiovarainministeriön päätöksen mukaisesti postipankin välityksellä tai sanotuissa valtiovarainministeriön päätöksissä mainittuihin rahalaitoksiin. Lääninverovirastolle liikevaihtovero oli veronkantoasetuksen 2 §:n sekä eräiden verojen ja maksujen suorittamisesta rahalaitoksiin 7.12.1978 annetun valtiovarainministeriön päätöksen mukaisesti maksettava samalla tavoin.</p>
      <p>Syytteessä tarkoitetut A:n laiminlyönnit antaa veroilmoitukset ja suorittaa verot näiden säännösten vallitessa katsoa tapahtuneiksi yhtä hyvin A:n liiketoiminnan harjoittamispaikkakunnalla Kajaanissa, jossa hän olisi voinut postittaa ilmoitukset ja maksaa veronsa postiin tai rahalaitokseen, kuin asianomaisten liikevaihtoverotoimiston ja lääninveroviraston sijaintipaikkakunnalla Oulussa, jossa A:n, ellei hän käyttänyt postin välitystä, olisi ollut täytettävä veroilmoituksen antamisvelvollisuutensa ja jossa hänen puheena olevat laiminlyöntinsä lopullisesti olivat ilmenneet. Oulun RO oli siten oikeudenkäymiskaaren 10 luvun 21 §:n nojalla toimivaltainen tuomioistuin tutkimaan A:ta vastaan ajetun syytteen.</p>
      <p>Tämän vuoksi KKO katsoi, ettei ollut syytä muuttaa HO:n päätöksen lopputulosta palauttaa juttu Oulun RO:een, jonka tuli viipymättä ottaa se ilmoituksetta uudelleen käsiteltäväkseen ja, huomioon ottaen palauttamisen syy, siinä laillisesti menetellä.</p>
      <div>
        <p>Ratkaisuun osallistuneet: oikeusneuvokset Jalanko, Ådahl ja Nikkarinen sekä ylimääräiset oikeusneuvokset Karetie ja Rosokivi</p>
      </div>
    </div>
  </finlex:content>
</finlex:document>
