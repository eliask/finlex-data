<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19830036t</dcterms:identifier>
  <finlex:ecliIdentifier>ECLI:FI:KKO:1983:II36</finlex:ecliIdentifier>
  <dcterms:title>KKO:1983-II-36</dcterms:title>
  <dcterms:description>
    <p>
      <strong>Kunnianloukkaus</strong>
    </p>
  </dcterms:description>
  <finlex:registerNumber>R81/272</finlex:registerNumber>
  <dcterms:date pvm="19820324">1982-03-24</dcterms:date>
  <finlex:fileCopyNumber>1451/82</finlex:fileCopyNumber>
  <dcterms:issued pvm="19830329">1983-03-29</dcterms:issued>
  <dcterms:abstract>
    <p>Television ajankohtaislähetyksessä oli käsitelty eduskuntatyössä aloiteoikeuden käytössä ilmenneiksi katsottuja epäkohtia. Ohjelmassa oli puututtu vain yhden puolueen ja sen kahden jäsenen toimenpiteisiin. Esimerkkihenkilöt oli aloiteoikeuden käyttöä koskevien tilastolukujen valossa valittu asiallisin perustein ja asiatiedot olivat pitäneet paikkansa. Ohjelman sävy oli ollut ivallinen. Tämän ei kuitenkaan sellaisenaan, ottaen huomioon sekin, että television ajankohtaisohjelmaan kuului tietty iskevyys ja kärjekkyys, katsottu osoittaneen ohjelmaa esitetyn tarkoituksella loukata mainittuja kansanedustajia. Ohjelmassa vastuussa olleiden henkilöiden ei siten katsottu syyllistyneen herjaukseen tai solvaukseen.</p>
    <p>Ään.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19830036taloa0">ASIAN KÄSITTELY ALEMMISSA OIKEUKSISSA</a>
  </dcterms:tableOfContents>
  <finlex:content id="s19830036t.kko">
    <div>
      <h2 id="19830036taloa0">ASIAN KÄSITTELY ALEMMISSA OIKEUKSISSA</h2>
      <p>Virallinen syyttäjä oli 18.10.1977 Helsingin RO:ssa lausunut että, sitten kun eduskunnassa oli 20.1.1976 arvosteltu kansanedustajia harkintakyvyn puutteesta aloiteoikeuden käytössä, Oy Yleisradio Ab:n TV-ohjelma 2:n ajankohtaistoimituksessa oli valmistettu ohjelma, jonka käsikirjoituksessa oli häväisevästi sanottu kansanedustajien Veikko Emil Aleksander Vennamon ja Jouko Juhani Kortesalmen yksin aiheuttaneen sen, että arvostelun alaiseksi joutunut aloitetehtailu oli ollut mahdollista, ja ohjelmasta radiovastuulain mukaan vastuunalainen suunnittelupäällikkö Pekka Kustaa Holopainen oli sallinut esittää ohjelman 29.1.1976 lähetetyssä "Tasavallassa tapahtuu" ohjelmassa. Virallinen syyttäjä oli sen vuoksi vaatinut Holopaisen tuomitsemista rangaistukseen joukkotiedotusvälinettä käyttäen vastoin parempaa tietoa tehdystä julkisesta herjauksesta. Vennamo ja Kortesalmi olivat yhtyneet syytteeseen ja 28.2.1978 RO:ssa lisäksi vaatineet että, koska ohjelman lähetyksen oli valtiopäiväjärjestyksen 15 §:n mukaan katsottava tapahtuneen valtiopäivien aikana, Holopainen tuomittaisiin teosta, joka oli tapahtunut asianhaarain ollessa erittäin raskauttavat.</p>
      <p>Virallinen syyttäjä oli 30.5.1978 RO:ssa lausunut, että toimitussihteeri Eerikki Mikael Saksa, toimittaja Helena Marjatta Itkonen-Kuikkaniemi ja lehtori Vuokko Inkeri Niskanen olivat Oy Yleisradio Ab:n TV-ohjelma 2:n palveluksessa olleina yhdessä Holopaisen kanssa valmistaneet ja Niskanen myös juontanut edellä kerrotun 29.1.1976 lähetetyn ohjelman ja siten vastoin parempaa tietoansa perättömästi sanoneet Vennamon ja Kortesalmen syyllistyneet sellaiseen tekoon, joka voi saattaa heidät halveksimisen kohteeksi heidän kansanedustajan työssään ja loukata heidän kunniaansa. Virallinen syyttäjä oli sen vuoksi vaatinut Saksan, Itkonen-Kuikkaniemen ja Niskasen tuomitsemista rangaistukseen joukkotiedotusvälinettä käyttäen vastoin parempaa tietoa tehdystä julkisesta herjauksesta. Vennamo ja Kortesalmi olivat yhtyneet syytteeseen.</p>
      <p>Vennamo ja Kortesalmi olivat lisäksi vaatineet Oy Yleisradio Ab:n, Holopaisen, Saksan, Itkonen-Kuikkaniemen ja Niskasen velvoittamista yhteisvastuullisesti suorittamaan vahingonkorvaukseksi heille kummallekin erikseen 100 000 markkaa 6 prosentin korkoineen päätöksen julistamispäivästä lukien ja korvaamaan heidän oikeudenkäyntikulunsa.</p>
      <p>RO p. 24.10.1978 oli lausunut selvitetyksi, että valtakunnallista yleisradiotoimintaa harjoittava Oy Yleisradio Ab oli 29.1.1976 lähettänyt TV-2:ssa sen ajankohtaistoimituksen valmistaman ajankohtaisia kotimaan tapahtumia käsittelevän "Tasavallassa tapahtuu" sarjaan kuuluvan ohjelman, jossa oli tällä kertaa muun muassa käsitelty eduskunnassa käytyä keskustelua kansanedustajien väitetystä aloiteoikeuden harkitsemattomasta käyttämisestä.</p>
      <p>Esitetyn ohjelman johdosta olivat kansanedustajat Vennamo ja Kortesalmi 15.3.1976 päivätyllä kirjeellä Oy Yleisradio Ab:lle esittäneet mainitun ohjelma-aihion johdosta oikaisupyynnön. Yhtiön ilmoitettua 29.4.1976 päiväämällään kirjeellä katsovansa oikaisupyynnön aiheettomaksi, Vennamo ja Kortesalmi olivat 3.6.1976 toimittaneet Helsingin rikospoliisille kirjoituksen, jolla he olivat kyseisen ohjelman johdosta pyytäneet rikospoliisia suorittamaan asiassa rikostutkimukset ja ilmoittaneet vaativansa asiasta vastuussa oleville rangaistusta siitä, "että he olivat julkisesti ja tahallisesti halventaneet laillista eduskuntatyötämme ja että he ovat levittäneet valheita ja katselijoita harhauttavia sekä yksipuolisia tietoja eduskunta-aloitteistamme, heikentääkseen kansanedustajina luottamustamme ja arvonantoamme kansalaisten keskuudessa ja jopa leimatakseen meidät eduskuntatyössämme täysin edesvastuuttomiksi kansanedustajiksi.</p>
      <p>Tähän nähden ja kun Vennamon ja Kortesalmen syyttämispyyntö oli toimitettujen poliisikuulustelujen jälkeen johtanut siihen, että virallinen syyttäjä oli 18.10.1977 asettanut ensin ohjelmasta vastuunalaisen Holopaisen syytteeseen joukkotiedotusvälinettä käyttäen tehdystä julkisesta herjauksesta sekä suoritettujen lisätutkimuksien jälkeen 30.5.1978 syytteeseen myös Saksan, Itkonen-Kuikkaniemen ja Niskasen, jotka syytekirjelmän mukaan olivat yhdessä Holopaisen kanssa valmistaneet puheena olevan ohjelman, edellä mainitusta rikoksesta, niin ja kun Vennamo ja Kortesalmi olivat esittäneet syyttämispyyntönsä rikoslain 8 luvun 6 §:n 1 momentissa säädetyssä määräajassa ja välittömästi yhtyneet syyttäjän esittämiin rangaistusvaatimuksiin, RO oli sanotun lainkohdan ja rikoslain voimaanpanemisesta annetun asetuksen 17 §:n 1 momentin nojalla hylännyt Saksan, Itkonen-Kuikkaniemen ja Niskasen tekemät väitteet syyteoikeuden vanhentumisesta.</p>
      <p>RO oli pitänyt selvitettynä, että kysymyksessä olevassa ohjelma-aihiossa oli ohjelman käsikirjoituksen mukaan aluksi lausuttu: "Puhemies Sukselainen kiirehti eduskuntatyön uudistamista eilen valtioneuvoston päättäjäisissä. Hän arvosteli kansanedustajia harkintakyvyn puutteesta aloiteoikeuden käytössä. Tätä oikeutta pitää ilmeisesti rajoittaa, sillä nykyisellään aloitetulva on paisumassa yli eduskunnan käsittelykyvyn." Tämän jälkeen oli todettu: "Puhemies Sukselainen lienee ainakin osittain oikeassa. Vai mitä sanotte seuraavasta: Vuoden 1976 tulo- ja menoarvion muutosesityksiä tehtäessä äänestytti SMP:n 2-miehinen ryhmä eduskuntaa 618 kertaa. Runsaat 2/3 kaikista äänestyksistä tapahtui SMP:n aloitteesta. Tällainen aloitetehtailu on ollut mahdollista, kun on uudistettu omia ja muiden puolueiden aikaisempia aloitteita." ja esitetty heti perään kolme esimerkkiä, nimittäin Veikko Vennamon ja J. Juhani Kortesalmen raha-asia-aloitteet n:ot 1080, 1005 ja 1146 sekä näytetty niiden yhteydessä kolme eri kertaa mainittuja henkilöitä koskevat valokuvat. Aloitteiden johdosta oli todettu, ensiksi mainitusta "Ajatus on hyvä. Todellisuudessa Kuopion-Vesannon maantien perusparannustyö valmistui 1974." toisen osalta "Todellisuudessa Tuusniemen lennätin on jo suunniteltu ja rakennettukin. Se valmistui viime joulukuussa." ja viimeisen aloitteen johdosta "Olisikohan syy siihen, ettei hallitus esittänyt näitä varoja tämän vuoden menoarvioon se, että mainittu parannustyö saatettiin loppuun jo kaksi vuotta sitten."</p>
      <p>RO oli lisäksi lausunut näytetyksi, että ohjelmasta jo radiovastuulain nojalla vastuussa ollut Holopainen oli ohjelman tekemisen kestäessä eri vaiheessa osallistunut sen tekemiseen, kuten myös Saksa, Itkonen-Kuikkaniemi ja Niskanen, ja tutustunut ennen ohjelman lähettämistä Itkonen-Kuikkaniemen laatimaan edellä kerrottuun käsikirjoitukseen, jonka viimeksi mainittu oli laatinut Saksalta saamiensa ideojen ja ohjeiden perusteella, sekä Niskanen juontanut kyseisen ohjelman.</p>
      <p>RO oli todennut, että ohjelmasta tehdyt kuvanauha, kasettinauha ja referenssinauha, eli ääninauha olivat ilmoituksen mukaan, ensiksi mainittu 12.4.1976 "Testatessa nauhalla ollut ohjelma on testauskoneen ns. poistopään ansiosta pyyhkiytynyt pois." kasettinauha hävitetty seuranneen toukokuun 28 päivänä nauhoittamalla uusi nauhoitus kasetille ja ääninauha hävitetty keväällä 1976. RO oli lisäksi todennut asianomistajien ilmoittaneen, että vuoden 1975 valtiopäivät olivat päättyneet 28.1.1976 ja että uudet valtiopäivät olivat alkaneet seuranneen helmikuun 5 päivänä.</p>
      <p>Sen vuoksi ja kun Holopaisen, Saksan, Itkonen-Kuikkaniemen ja Niskasen oli selostettua ohjelmaa tehdessään täytynyt käsittää, vaikkakin televisio-ohjelmissa oli katsottu voitavan esittää tosiasioihin perustuvaa asiallista arvostelua ilman arvostelun kohteeksi joutuneen henkilön etukäteistä suostumusta ja huolimatta siitä, että poliittisessa elämässä toimivan henkilön oli sopeuduttava lehtikirjoittelussa sietämään tavallista kärjekkäämpää kieltä ja voimakkaampia ilmaisuja, että he nyt tarkoitetulla, ivallisessa sävyssä esittämällään ohjelmalla olivat antamalla ymmärtää kansanedustajien Vennamon ja Kortesalmen yksin aiheuttaneen sen, että arvostelun alaiseksi joutunut aloitetehtailu oli ollut mahdollista, julkisesti sanoneet vastoin parempaa tietoansa ja perättömästi Vennamon ja Kortesalmen syyllistyneen sellaiseen tekoon, joka voi saattaa kumpaisenkin heistä halveksimisen kohteeksi heidän kansanedustajan työssään ja niin ollen loukanneet Vennamon ja Kortesalmen kunniaa sekä menettelyllään aiheuttaneet Vennamolle ja Kortesalmelle kärsimystä, jonka rahalliseksi suuruudeksi RO oli kummankin osalta erikseen arvioinut 20 000 markkaa, RO oli, hyläten vaatimukset enemmälti, rikoslain 27 luvun 1 §:n nojalla tuominnut Holopaisen, Saksan, Itkonen-Kuikkaniemen ja Niskasen, kunkin joukkotiedotusvälinettä käyttäen vastoin parempaa tietoa tehdystä julkisesta herjauksesta, Holopaisen 70:een 50 markan, Saksan 60:een 50 markan, Itkonen-Kuikkaniemen 50:een 25 markan ja Niskasen 30:een 40 markan päiväsakkoon, eli maksamaan sakkoa, Holopaisen 3 500, Saksan 3 000, Itkonen-Kuikkaniemen 1 250 ja Niskasen 1 200 markkaa. Oy Yleisradio Ab, Holopainen, Saksa, Itkonen-Kuikkaniemi ja Niskanen velvoitettiin yhteisvastuullisesti suorittamaan Vennamolle ja Kortesalmelle kumpaisellekin erikseen esitetystä televisio-ohjelmasta heille aiheutuneesta kärsimyksestä arvioidut 20 000 markkaa 5 prosentin korkoineen 24.10.1978 lukien täyden maksun tapahtumiseen sekä niin ikään yhteisvastuullisesti korvaamaan Vennamolle ja Kortesalmelle heidän yhteiset oikeudenkäyntikulunsa 7 000 markalla. Holopaisen, Saksan, Itkonen-Kuikkaniemen ja Niskasen oli yhteisvastuullisesti suoritettava Vennamolle ja Kortesalmelle yhteisesti näillä RO:n päätöksen, mikäli se sai lainvoiman, julkaisemisesta virallisessa lehdessä tai Helsingissä ilmestyvässä sanomalehdessä aiheutuvat kustannukset.</p>
      <p>Helsingin HO:ssa, jossa Vennamo ja Kortesalmi, Oy Yleisradio Ab, Holopainen, Saksa, Itkonen-Kuikkaniemi ja Niskanen olivat hakeneet muutosta RO:n päätökseen, olivat Vennamo ja Kortesalmi vaatineet, että kysymyksessä oleva televisiolähetyksessä tapahtunut herjaus oli katsottava erittäin raskauttavaksi ja rangaistukset määrättävä sen mukaisesti, sekä lisäksi toistaneet RO:ssa esittämänsä korvausvaatimukset ja vaatineet oikeudenkäyntikuluista tuomitun korvauksen korottamista, Oy Yleisradio vaatinut yhtiötä vastaan ajetun kanteen hylkäämistä ja yhtiön vapauttamista korvaamasta Vennamon ja Kortesalmen oikeudenkäyntikuluja sekä Holopainen, Saksa, Itkonen-Kuikkaniemi ja Niskanen vaatineet syytteen ja korvausvaatimusten hylkäämistä.</p>
      <p>HO p. 3.2.1981 oli, samalla kun Vennamon ja Kortesalmen vaatimus, että Saksan, Itkonen-Kuikkaniemen ja Niskasen teko oli tehty valtiopäiväjärjestyksen 15 §:ssä tarkoitettujen erittäin raskauttavien asianhaarain vallitessa, oli jätetty vasta HO:ssa tehtynä tutkimatta, muutoin tutkinut jutun. Mitä tuli Vennamon ja Kortesalmen vaatimukseen siitä, että Holopainen tuomittaisiin rangaistukseen valtiopäiväjärjestyksen 15 §:n säännös huomioon ottaen, niin koska vuoden 1975 valtiopäivät olivat päättyneet 28.1.1976 ja vuoden 1976 valtiopäivät alkoivat 5.2.1976, HO oli katsonut, että Holopaisen teko ei ollut tapahtunut valtiopäivien aikana. Tällä ja RO:n lausumilla perusteilla HO oli jättänyt asian RO:n päätöksen lopputuloksen varaan.</p>
      <p>Pyytäen valituslupaa Vennamo, Kortesalmi, Oy Yleisradio Ab, Holopainen, Saksa, Itkonen-Kuikkaniemi ja Niskanen hakivat muutosta HO:n päätökseen. Vennamo ja Kortesalmi vaativat, että jutussa tuomittuja rangaistuksia valtiopäiväjärjestyksen 15 §:n säännösten periaatetta soveltaen korotettiin, sekä heille maksettavaksi tuomitun vahingonkorvauksen korottamista ja täysimääräistä korvausta oikeudenkäyntikuluistaan jutussa. Muut hakijat toistivat HO:ssa esittämänsä vaatimukset. Hakijoille myönnettiin valituslupa.</p>
      <p>Oy Yleisradio Ab, Holopainen, Saksa, Itkonen-Kuikkaniemi ja Niskanen antoivat heiltä pyydetyt vastaukset Vennamon ja Kortesalmen hakemukseen. Virallinen syyttäjä antoi häneltä pyydetyn vastauksen Holopaisen, Saksan, Itkonen-Kuikkaniemen ja Niskasen hakemuksiin. Vennamo ja Kortesalmi antoivat heiltä pyydetyn vastauksen Oy Yleisradio Ab:n, Holopaisen, Saksan, Itkonen-Kuikkaniemen ja Niskasen hakemuksiin.</p>
    </div>
    <div>
      <h2 id=""/>
      <p>KKO p. tutki jutun.</p>
      <div>
        <h3>Perustelut</h3>
        <p>Kysymyksessä oleva "Tasavallassa tapahtuu" -sarjaan kuuluva television ajankohtaislähetys oli ollut asiasisällöltään sellainen kuin RO:n päätöksen perusteluista ilmeni. Ohjelma oli saanut aiheensa eduskunnan puhemiehen muutamia päiviä aikaisemmin pitämästä puheesta ja siinä oli tarkoitettu tuoda esille ja arvostella eduskuntatyössä aloiteoikeuden käytössä ilmenneiksi katsottuja epäkohtia. Ohjelmassa oli puututtu vain yhden puolueen ja sen kahden jäsenen toimenpiteisiin, mutta esitettyjen ja paikkansa pitävien tilastolukujen valossa esimerkkihenkilöiden valinta oli tapahtunut asiallisin perustein. Ohjelman asiatiedot olivat olleet totuudenmukaiset eikä siitä perustellusti ollut ollut tehtävissä sellaista johtopäätöstä, että ainoastaan esimerkkihenkilöiden olisi tarkoitettu menetelleen aloiteoikeuden käytössä arvostelua herättävällä tavalla. Näin ollen syytetyt eivät menettelyllään olleet syyllistyneet herjaukseen eivätkä myöskään rikoslain 27 luvun 3 §:ssä tarkoitettuun solvaukseen. Kansanedustaja oli velvollinen sietämään, että julkisesti arvostellaan hänen toimintaansa kansanedustajana. Kysymyksessä olevassa ohjelmassa Vennamon ja Kortesalmen toimintaa kansanedustajana oli käsitelty kärjekkäästi, jopa ivallisessa sävyssä. Tämä ei kuitenkaan sellaisenaan ottaen huomioon sekin, että television ajankohtaisohjelmaan kuului tietty iskevyys ja kärkevyys, osoittanut ohjelmaa esitetyn tarkoituksella loukata Vennamoa ja Kortesalmea. Tämän vuoksi syytettyjen toiminta ei myöskään täyttänyt rikoslain 27 luvun 6 §:n 1 momentissa tarkoitetun solvauksen tunnusmerkkejä.</p>
      </div>
      <div>
        <h3>Päätöslauselma</h3>
        <p>HO:n ja RO:n päätökset kumottiin. Holopaiseen, Saksaan, Itkonen-Kuikkaniemeen ja Niskaseen ja Oy Yleisradio Ab:iin kohdistetut syyte- ja korvausvaatimukset sekä oikeudenkäyntikuluja koskevat vaatimukset hylättiin.</p>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Saarni-Rytkölä: Eduskuntatyön epäkohtien jouduttua julkisen keskustelun alaiseksi kysymyksessä olevalla televisio-ohjelmalla on ollut asiallinen perusta. Niin ikään voidaan pitää aiheellisena, että toimittajat ovat esimerkkeinä esittäneet sen puolueen aloitteita, jonka kohdalla raha-asia-aloitteiden prosenttimäärä on ollut suurin. Ohjelmassa esitetty lausuma SMP:n 2-miehisen ryhmän aiheuttamista äänestyksistä on ollut totuudenmukainen. Ohjelman toimittajilla on myös ollut perusteltu syy uskoa, että lausuma SMP:n omien sekä muiden puolueiden aikaisempien aloitteiden uudistamisesta on ollut toteennäytettävissä. Keskittymällä yksipuolisesti esittämään naurettavina Vennamon ja Kortesalmen hylätyksi tulleita raha-asia-aloitteita toimittajat ovat kuitenkin olleet täysin tietoisia siitä, että he tällä menettelyllä halventavat Vennamoa ja Kortesalmea kansanedustajina. Ohjelman toimittajien on siten katsottava syyllistyneen julkiseen solvaukseen.</p>
        <p>Tuomitsen Holopaisen, Saksan, Itkonen-Kuikkaniemen ja Niskasen rikoslain 27 luvun 3 §:n ja 6 §:n 1 momentin sekä 7 luvun 1 §:n nojalla HO:n heidän syykseen lukeman rikoksen ja siitä tuomitseman rangaistuksen asemesta joukkotiedotusvälinettä käyttäen yksin teoin tehdyistä kahdesta julkisesta solvauksesta, Holopaisen ja Saksan kummankin 40:een 50 markan määräiseen päiväsakkoon eli 2 000 markan sakkoon sekä Itkonen-Kuikkaniemen ja Niskasen kummankin 30:een 30 markan määräiseen päiväsakkoon eli 900 markan sakkoon. Oy Yleisradio Ab:n, Holopaisen, Saksan, Itkonen-Kuikkanimen ja Niskasen yhteisvastuullisesti Vennamolle ja Kortesalmelle kummallekin erikseen tuomitun vahingonkorvauksen alennan 10 000 markkaan HO:n määräämine korkoineen. Julkaisemiskustannusten ja oikeudenkäyntikulujen korvaamisen osalta jätän HO:n päätöksen pysyväksi.</p>
        <div>
          <p>Ratkaisuun osallistuneet: oikeusneuvokset Mörä ja Lindholm sekä ylimääräiset oikeusneuvokset Surakka ja Paasikoski</p>
        </div>
      </div>
    </div>
  </finlex:content>
</finlex:document>
