<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19830016t</dcterms:identifier>
  <finlex:ecliIdentifier>ECLI:FI:KKO:1983:II16</finlex:ecliIdentifier>
  <dcterms:title>KKO:1983-II-16</dcterms:title>
  <dcterms:description>
    <p>
      <strong>Yleinen tie Tietoimituksessa käsiteltävät kysymykset</strong>
    </p>
    <p>
      <strong>Vesilaki</strong>
    </p>
  </dcterms:description>
  <finlex:registerNumber>M79/109</finlex:registerNumber>
  <dcterms:date pvm="19820929">1982-09-29</dcterms:date>
  <finlex:fileCopyNumber>4133/82</finlex:fileCopyNumber>
  <dcterms:issued pvm="19830208">1983-02-08</dcterms:issued>
  <dcterms:abstract>
    <p>Yksityisten teiden järjestelyn johdosta suoritetussa tietoimituksessa ei voitu tutkia kysymystä sen vahingon ja haitan korvaamisesta, joka tuli aiheutumaan maanomistajalle siitä, että valtatiehen liittyvän yksityistien varrella sijaitsevilta kiinteistöiltä VesiL 6 luvun 9 §:n 3 momentissa ja 10 luvun 3 §:n 1 momentissa tarkoitetulla tavalla johdettiin jätevettä hänen omistamansa tilan tiluksilla olevaan salaojastoon, vaan asian ratkaiseminen kuului VesiL 6 luvun 12 §:n mukaisesti vesilautakunnalle.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19830016taloa0">ASIAN KÄSITTELY ALEMMISSA OIKEUKSISSA</a>
  </dcterms:tableOfContents>
  <finlex:content id="s19830016t.kko">
    <div>
      <h2 id="19830016taloa0">ASIAN KÄSITTELY ALEMMISSA OIKEUKSISSA</h2>
      <p>Valtatiehen n:o 10 liittyvien yksityisten teiden järjestelyn johdosta Kaarinan ja Liedon kunnissa suoritetussa, 23.6.1978 lopetetuksi julistettu tietoimituksessa toimitusmiehet olivat velvoittaneet tie- ja vesirakennushallituksen tienpitäjänä suorittamaan Kaarinan kunnassa olevan Tähkäpään tilan omistajalle A:lle maapohjakorvauksia yhteensä 11 232 markkaa sekä korvaukseksi suurennettuihin viemäriojiin menetetyistä 128 neliömetrin tiluksista 461 markkaa, 0,051 hehtaarin alueelta 1 836 markkaa, arvonalennuksena vanhan ja uuden tien väliin jääneestä 2250 neliömetrin alueesta 2 700 markkaa, salaojituksen muutostöistä aiheutuneina kuluina laskujen ja kustannusarvioiden mukaan 9 494 markkaa, 438,60 markkaa ja 1 544 markkaa, sadon menetyksestä 106 markkaa, menetetystä vehnänoraasta vesivahinkojen vuoksi keväällä 1976 yhteensä 200 markkaa, sadon menetyksestä vuonna 1977 vehnänoraan osalta 450 markkaa ja salaojitusyhdistyksen lausunnosta 118 markkaa eli korvauksia yhteensä kaikkiaan 28 579,60 markkaa.</p>
      <p>Tyytymättömänä toimitusmiesten päätökseen A oli valittanut siitä Turun MO:een sekä siellä lausunut, että toimitusmiehet olivat salaojastolle aiheutuneiden vahinkojen korvaamista käsitelleet yksinomaan maatilatalouden harjoittamisen kannalta, vaikka tuosta ojastosta tietyön vuoksi oli muodostunut olennainen osa alueen asutus- ja sadevesiviemäriverkostosta, minkä kunnossapito näin oli säilytetty Tähkäpään tilan omistajalle, ja vaatinut, paitsi vahvistettujen korvausmäärien korottamista, että korvaus viemärivesien salaojastolle seuraavien 30 vuoden aikana aiheuttamista kunnossapitokustannuksista oli määrättävä 10 620 markaksi ja korvaus salaojaston uusimisesta 15 000 markaksi.</p>
      <p>MO p. 16.2.1979 oli lausumillaan perusteilla muuttanut valituksenalaista toimitusta niin, että maapohjakorvaus korotettiin 15 650 markaksi, korvaus viemäriojiin menetetystä 128 neliömetristä 640 markaksi ja korvaus 0,051 hehtaarin alueesta 2 550 markaksi sekä arvonalennuskorvaus 2 250 neliömetrin alueesta 6 750 markaksi.</p>
      <p>Salaojitusta koskevien toimitusten muutosvaatimusten osalta MO oli katsonut asiassa jääneen selvittämättä, että tietyöstä olisi aiheutunut Tähkäpään tilalle korvattavaa vahinkoa yli sen, mitä toimituksessa jo oli salaojituksen osalta määrätty korvausta maksettavaksi paitsi salaojitusjärjestelmän muutostöistä vuosina 1973 ja 1974 aiheutuneita 435 markan kustannuksia, joista jo toimituksessa oli vaadittu korvausta, minkä vuoksi MO oli, hyläten muutosvaatimuksen näiltä osiltaan enemmälti, velvoittanut tie- ja vesirakennushallituksen valtion varoista suorittamaan A:lle sanotut 435 markkaa.</p>
      <p>A haki muutosta MO:n päätökseen. Hakemuksen johdosta antoivat tie- ja vesirakennushallitus selityksen sekä toimitusinsinööri ja maanmittaushallitus kumpikin lausunnon.</p>
    </div>
    <div>
      <h2 id=""/>
      <p>KKO t. käsitteli jutun. Siltä osin kuin A oli esittänyt, että Tammitien yksityistien varrella sijaitsevilta kiinteistöiltä johdettiin jätevettä hänen omistamansa Tähkäpään tilan tiluksilla olevaan salaojastoon, mistä jäteveden johtamisesta tulevaisuudessa aiheutuvista salaojaston kunnossapito- ja uusimiskustannuksista hän oli vaatinut korvausta tienpitäjältä, tieja vesirakennushallitukselta, jutussa oli kysymys vesilain 6 luvun 9 §:n 3 momentissa ja 10 luvun 3 §:n 1 momentissa tarkoitetusta jäteveden johtamisesta toiselle kuuluvaan putkiojaan, mitä toimenpidettä koskevien erimielisyyksien ratkaiseminen kuului vesilain 6 luvun 12 §:n mukaan asianomaiselle vesilautakunnalle. Sen vuoksi KKO tältä osin kumosi ja poisti MO:n päätöksen ja toimitusmiesten ratkaisun sekä jätti A:n sanotun vaatimuksen tutkimatta. Tutkiessaan jutun muutoin eli sikäli kuin oli kysymys maapohjakorvausten ja tilusten arvon alentumisesta määrätyn korvauksen korottamisesta sekä välittömästi kysymyksessä olevasta tietyöstä Tähkäpään tilan salaojastolle aiheutuvasta vahingosta ja haitasta, KKO katsoi, ettei ollut syytä muuttaa MO:n päätöstä.</p>
      <div>
        <p>Ratkaisuun osallistuneet: oikeusneuvokset Ailio, Riihelä ja af Hällström sekä ylimääräiset oikeusneuvokset Mäkinen ja Heikkilä</p>
      </div>
    </div>
  </finlex:content>
</finlex:document>
