<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19830049t</dcterms:identifier>
  <finlex:ecliIdentifier>ECLI:FI:KKO:1983:II49</finlex:ecliIdentifier>
  <dcterms:title>KKO:1983-II-49</dcterms:title>
  <dcterms:description>
    <p>
      <strong>Isyyslaki</strong>
    </p>
    <p>
      <strong>Isyyden kumoaminen</strong>
    </p>
  </dcterms:description>
  <finlex:registerNumber>S81/227</finlex:registerNumber>
  <dcterms:date pvm="19820524">1982-05-24</dcterms:date>
  <finlex:fileCopyNumber>2399/82</finlex:fileCopyNumber>
  <dcterms:issued pvm="19830429">1983-04-29</dcterms:issued>
  <dcterms:abstract>
    <p>Aviomies, joka ei ollut asunut pysyvästi lapsen kanssa, oli kuollut ennen IsyysL:n voimaantuloa menettämättä oikeutta saada vahvistetuksi, ettei avioliiton aikana syntynyt lapsi ollut hänen siittämänsä. Myöskään miehen IsyysL 36 §:ssä tarkoitettu perillinen ei ollut menettänyt sanottua oikeutta ennen IsyysL:n voimaantuloa. Kun perillinen ei kuitenkaan ollut nostanut isyyden kumoamista tarkoittavaa kannetta vuoden kuluessa siitä, kun lapsi oli vaatimalla perintöä aviomiehen jälkeen kohdistanut perilliseen aviomiehen isyyteen perustuvan vaatimuksen, kanne hylättiin IsyysL 36 §:n nojalla myöhään nostettuna.</p>
    <p>Ään.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19830049taloa0">ASIAN KÄSITTELY ALEMMISSA OIKEUKSISSA</a>
  </dcterms:tableOfContents>
  <finlex:content id="s19830049t.kko">
    <div>
      <h2 id="19830049taloa0">ASIAN KÄSITTELY ALEMMISSA OIKEUKSISSA</h2>
      <p>Jaakko Honkasen Aini Sonnista ja Eila Irene Sohvi Honkasta vastaan ajamasta kanteesta Hollolan KO p. 3.6.1980 oli lausunut selvitetyksi, että Jaakko Honkasen veli 29.1.1971 kuollut Heikki Honkanen oli vihitty avioliittoon 14.2.1944 Aini Sonnisen kanssa. Iisalmen KO oli 27.12.1946 julistamallaan, lainvoiman saaneella päätöksellä tuominnut Heikki Honkasen ja Sonnisen avioeroon katsottuaan selvitetyksi Heikki Honkasen kanteesta, jonka Sonninen oli myöntänyt oikeaksi, että "asianosaiset ovat asuneet erillään elokuusta 1944 lähtien siitä syystä, että vastaaja on pätevättä syyttä vastoin kantajan tahtoa karttanut yhteiselämää ja että vastaaja on lisäksi tehnyt huorin, koska hänelle on avioliiton ulkopuolella syntynyt 16.3.1946 lapsi, joka on saanut nimen Eila Irene." Avioero-oikeudenkäyntiä varten hankitussa ja oikeuden pöytäkirjan sisältyvässä 27.12.1946 päivätyssä virkatodistuksessa oli seuraava lapsia koskeva merkintä: "Avioliitosta ei ole lapsia, vaimon avioton lapsi tytär Eila Irene Sohvi, syntynyt 16.3.1946, elää".</p>
      <p>Koska Heikki Honkanen ei ollut asunut lapsen siittämisaikaan vaimonsa kanssa, oli hänellä oikeus luottaa sanottuun Iisalmen KO:n pöytäkirjaan, minkä johdosta KO oli katsonut, että Heikki Honkasella olisi ollut kuollessaan sellainen isyyslain 35 §:n 3 momentissa tarkoitettu erittäin painava syy, jonka nojalla hän olisi voinut panna isyyden kumoamiskanteen vireille vielä isyyslain 35 §:n 2 momentissa säädetyn määräajan kuluttua. Vastaavanlainen oikeus hänellä olisi ollut kuolemansa aikana voimassa olleen aviollisesta syntyperästä annetun lain 4 §:n 2 momentin nojalla.</p>
      <p>Kun Heikki Honkanen ei ollut asunut pysyvästi eikä missään vaiheessa edes tilapäisestikään Eila Honkasen kanssa hänen oikeudenomistajillaan oli katsottava aviollisesta syntyperästä annetun lain 5 §:n ja isyyslain 36 §:n sisältävän oikeusohjeen mukaisesti olevan oikeus isyyden kumoamiskanteen nostamiseen vuoden kuluessa siitä, kun heihin oli kohdistettu vaatimus, joka perustui siihen, että Heikki Honkanen oli Eila Honkasen isä. Tällainen vaatimus oli katsottava kohdistetun heihin 7.12.1980 pidetyssä ositus- ja perinnönjakokokouksessa, jossa kantaja Jaakko Honkanen oli ollut läsnä. Sanotussa kokouksessa Eila Honkanen oli vaatinut perintöä isänsä Heikki Honkasen jälkeen.</p>
      <p>Koska siitä, kun perintöä koskeva vaatimus oli Eila Honkasen taholta kohdistettu Jaakko Honkaseen, oli kulunut yli vuosi kanteen nostamiseen, KO oli katsonut isyyslain 36 §:n nojalla Jaakko Honkasen menettäneen kannevaltansa, minkä vuoksi KO oli hylännyt hänen kanteensa kokonaisuudessaan.</p>
      <p>Kouvolan HO, jonka tutkittavaksi Jaakko Honkanen oli saattanut jutun, t. 14.1.1981 oli todennut, että Heikki Honkasen oikeudenomistajilla oli KO:n mainitsemilla perusteilla ollut isyyslain 36 §:n tarkoittama vuoden määräaika puheena olevan kanteen nostamiseen. Kuten KO:n päätöksessä oli lausuttu, määräaika oli alkanut siitä, kun oikeudenomistajiin oli kohdistettu Heikki Honkasen isyyteen perustuva vaatimus.</p>
      <p>Asiassa oli selvitetty, että Jaakko Honkanen oli viimeistään 7.12.1978 pidetyssä neuvottelutilaisuudessa saanut tiedon siitä, että Eila Irene Sohvi Honkanen tulisi vaatimaan perintöoikeutta Heikki Honkasen jälkeen. Tilaisuudessa oli ollut paikalla muun muassa Heikki Honkasen 9.11.1977 kuolleen toisen vaimon Lyydi Johanna Honkasen kuolinpesän jakajaksi määrätty lakimies. Jaakko Honkanen oli puheena olevassa tilaisuudessa katsonut, että Eila Irene Sohvi Honkasella ollut ilmoitettua perintöoikeutta. Jaakko Honkanen oli viitannut Iisalmen KO:n päätökseen, jonka mukaan Eila Irene Sohvi Honkanen oli syntynyt avioliiton ulkopuolella.</p>
      <p>Mainittu 7.12.1978 pidetty neuvottelutilaisuus oli ollut luonteeltaan ositusta ja perinnönjakoa koskeva alustava suullinen neuvottelu. Pesänjakajan ei ollut näytetty tuossa tilaisuudessa yksiselitteisesti ja lopullisesti määrittäneen kantaansa Eila Irene Sohvi Honkasen perintöoikeuteen. Pesänjakajan lopullisen kannanoton oli näytetty tulleen Jaakko Honkasen tietoon 18.1.1980 toimitetussa perinnönjakotilaisuudessa.</p>
      <p>Edellä mainituilla perusteilla Ho oli katsonut, että isyyslain 36 §:ssä tarkoitettu kanteen nostamisen määräaika oli alkanut vasta 18.1.1980. Kun kanne asiassa oli tullut vireille 5.2.1980 tiedoksi annetulla haasteella, Jaakko Honkanen ei ollut menettänyt kannevaltaansa asiassa.</p>
      <p>Heikki Honkanen ja Aini Sonninen olivat asuneet välien rikkoutumisen vuoksi erillään Eila Irene Sohvi Honkasen siittämisen aikana. Heikki Honkasen ja Aini Sonnisen avioero-oikeudenkäynnin yhteydessä esitetyn selvityksen ja muiden asiassa ilmenneiden seikkojen perusteella ei voitu pitää todennäköisenä, että puolisot olisivat olleet sukupuoliyhteydessä lapsen siittämisaikana.</p>
      <p>Koska Heikki Honkanen oli kuollut vuonna 1971, ei asiassa ollut mahdollista toimittaa oikeuslääketieteellistä veritutkimusta. Eila Irene Sohvi Honkasen syntymästä kuluneen pitkähkön ajan vuoksi myös muun luotettavan lisäselvityksen hankkiminen asiasta oli vaikeaa.</p>
      <p>Edellä mainittuun nähden HO oli, kumoten KO:n päätöksen, vahvistanut, ettei Heikki Honkanen ollut Eila Irene Sohvi Honkasen isä.</p>
      <p>Pyytäen valituslupa Eila Irene Sohvi Honkanen ja Aini Sonninen hakivat muutosta HO:n tuomioon vaatien sen kumoamista ja KO:n päätöksen saattamista voimaan. Valituslupa myönnettiin. Jaakko Honkanen antoi häneltä hakemuksen johdosta pyydetyn vastauksen.</p>
    </div>
    <div>
      <h2 id=""/>
      <p>KKO t. tutki jutun.</p>
      <p>Aviollisesta syntyperästä annetun lain 4 §:n 2 momentin mukaan Heikki Honkanen, joka ei ollut koskaan pysyvästi asunut Eila Irene Sohvi Honkasen kanssa ja johon ei ollut kohdistettu sanotun lainkohdan mukaista vaatimusta, ei kuollessaan 29.1.1971 ollut menettänyt oikeuttaan kanteen nostamiseen sen toteamiseksi, ettei Eila Irene Sohvi Honkanen ollut hänen siittämänsä, eikä Jaakko Honkanen isyyslain tullessa 1.10.1976 voimaan ollut menettänyt Heikki Honkasen kuoltua ensiksi mainitun lain 5 §:n nojalla saamaansa kanneoikeutta. Jaakko Honkasella oli isyyslain 36 §:n jälkimmäisen lauseen mukaan ollut kysymyksessä olevan kanteen nostamiseen vuoden määräaika siitä lukien, kun häneen oli kohdistettu vaatimus, joka perustui siihen, että Heikki Honkanen oli Eila Irene Sohvi Honkasen isä. Eila Irene Sohvi Honkasen asiamies oli 7.12.1978, neuvoteltaessa Heikki Honkasen ja tämän 9.11.1977 kuolleen toisen vaimon Lyydi Johanna Honkasen omaisuuden osituksesta ja jaosta, vaatinut Eila Irene Sohvi Honkaselle perintöä Heikki Honkasen jälkeen, koska Eila Irene Sohvi Honkanen oli kirkonkirjaan asianmukaisesti merkitty Heikki Honkasen ja tämän ensimmäisen vaimon Aini Sonnisen aviolapseksi ja hän siten oli Heikki Honkasen ainoa perillinen. Jaakko Honkanen oli mainitussa tilaisuudessa puolestaan väittänyt, että Eila Irene Sohvi Honkanen oli Heikki Honkasen ja Sonnisen avioeron koskevassa oikeuden päätöksessä lausutun mukaisesti Sonnisen avioliiton ulkopuolella synnyttämä lapsi ja ettei tällä sen vuoksi ollut perintöoikeutta Heikki Honkasen jälkeen. Eila Irene Sohvi Honkanen oli siten sanotussa 7.12.1978 pidetyssä tilaisuudessa vaatimalla itselleen Heikki Honkasen perintöä kohdistanut Jaakko Honkasen isyyslain 36 §:n jälkimmäisessä lauseessa tarkoitetun Heikki Honkasen isyyteen perustuvan vaatimuksen. Kun haaste jutussa oli annettu tiedoksi 5.2.1980, Jaakko Honkanen ei ollut pannut kannetta vireille isyyslain 36 §:n jälkimmäisessä lauseessa säädetyssä määräajassa.</p>
      <p>Edellä lausumillaan perusteilla KKO, kumoten HO:n tuomion, jätti asian KO:n päätöksen lopputuloksen varaan.</p>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Mörä: Isyyden kumoamista koskeva kanne on isyyslain 38 §:n nojalla nostettava jokaista vastaan, jolla kantajan ohella on sanotun lain 35 §:n 1 momentin ja 36 §:n nojalla oikeus kanteen nostamiseen. Jaakko Honkasen olisi sen vuoksi pitänyt haastattaa vastaajaksi myös sisarensa ja Heikki Honkasen sisar Hilja Mykkänen. Kun tätä ei ole tapahtunut, eivät KO ja HO olisi saaneet tutkia Jaakko Honkasen kannetta. Sen vuoksi kumoan KO:n päätöksen ja HO:n tuomion niiltä osin kuin niissä on annettu lausunto Heikki Honkasen isyyden kumoamista koskevasta vaatimuksesta.</p>
        <p>Äänestyksen tuloksen johdosta olen kuitenkin velvollinen lausumaan asiasta. Näin tehdessäni katson enemmistön esittämillä perusteilla, että Jaakko Honkasen on tullut nostaa kanteensa viimeistään vuoden kuluessa siitä kun häneen on kohdistettu vaatimus, joka perustuu siihen, että Heikki Honkanen on Eila Irene Sohvi Honkasen isä.</p>
        <p>Eila Irene Sohvi Honkanen on väittänyt esittäneensä tällaisen vaatimuksen 7.12.1978 neuvoteltaessa Heikki Honkasen sekä tämän 9.11.1977 kuolleen toisen vaimon Lyydi Johanna Honkasen ynnä tämän kahden muun miesvainajan kuolinpesien osituksesta ja jaosta sopimuksella ja että kannetta ei siten ole nostettu vuoden kuluessa vaatimuksen esittämisestä.</p>
        <p>Eila Irene Sohvi Honkanen on ollut asiamiehen edustamana mainitussa neuvottelutilaisuudessa. Tilaisuuteen ovat henkilökohtaisesti osallistuneet myös Jaakko Honkanen ja Hilja Mykkänen. Eila Irene Sohvi Honkasen asiamies on vetoamalla siihen, että hänen päämiehensä on, kuten pesän selvittämistä varten hankittu virkatodistuskin osoittaa, Heikki Honkasen ja Sonnisen aviolapsi, vaatinut päämiehelleen perintöä Heikki Honkasen jälkeen. Jaakko Honkanen on puolestaan väittänyt, että Eila Irene Sohvi Honkanen on oikeuden päätöksellä todettu Sonnisen avioliiton ulkopuolella syntyneeksi lapseksi. Siten hän ei ollut Heikki Honkasen perillinen.</p>
        <p>Edellä mainitun neuvottelutilaisuuden jälkeen kysymyksessä olevat ositukset ja jaot on pesänjakaja toimittanut 18.1.1980. Toimituksessa Eila Irene Sohvi Honkasta on pidetty Heikki Honkasen perillisenä. Pesänjakajan käytettävissä on ollut muun muassa jäljennös Heikki Honkasen ja Sonnisen avioeroa koskevassa jutussa 27.12.1946 laaditusta oikeuden pöytäkirjasta. Siihen sisältyvän samana päivänä annetun virkatodistuksen mukaan Heikki Honkasen ja Sonnisen avioliitosta ei ollut lapsia. Sen sijaan Sonnisella oli virkatodistuksen mukaan avioliiton ulkopuolella 16.3.1946 syntynyt tytär Eila Irene Sohvi. Heikki Honkasen ja Sonnisen avioliitto on julistettu puretuksi siitä syystä, että puolisot olivat asuneet erillään elokuusta 1944 lähtien Sonnisen kartettua pätevättä syyttä yhteiselämää ja että Sonninen oli tehnyt huorin, koska hän oli synnyttänyt avioliiton ulkopuolella edellä mainitun lapsen.</p>
        <p>Selostetun johdosta totean, että Eila Irene Sohvi Honkanen on siitetty Heikki Honkasen ja Sonnisen avioliiton aikana. Häntä on siten ollut pidettävä Heikki Honkasen ja Sonnisen aviolapsena, ellei toisin ole vahvistettu. Heikki Honkasen ja Sonnisen avioeroa koskevaan päätökseen sisältyvällä lausumalla, että hän on Sonnisen avioliiton ulkopuolella syntynyt lapsi, ei ole ratkaistu Eila Irene Sohvi Honkasen syntyperää. Eila Irene Sohvi Honkasen 7.12.1978 esittämä vaatimus perinnöstä Heikki Honkasen jälkeen ei ole ollut tarpeen hänen oikeutensa säilymiseksi. Vaatimus on siten merkinnyt vain sitä, ettei hän luopunut perintöoikeudestaan. Sen vuoksi en pidä vaatimusta isyyslain 36 §:n viimeisessä virkkeessä tarkoitettuna Jaakko Honkaseen ja Hilja Mykkäseen kohdistettuna Heikki Honkasen isyyteen perustuvana. Katson sen vuoksi, että Jaakko Honkanen on nostanut kanteensa säädetyssä ajassa.</p>
        <p>Joutuessani tämän johdosta ottamaan kannan Jaakko Honkasen tässä jutussa esittämään isyyden kumoamista koskevaan vaatimukseen katson isyyslain 34 §:n 2 momentin ja sanotun lain voimaanpanosta annetun lain 4 §:n nojalla, ettei ole syytä muuttaa HO:n tuomiota.</p>
        <p>Oikeusneuvos Portin: Aviollisesta syntyperästä annetun lain 4 §:n 2 momentin mukaan Heikki Honkanen, joka ei ollut koskaan pysyvästi asunut Eila Irene Sohvi Honkasen kanssa ja johon ei ollut kohdistettu sanotun lainkohdan mukaista vaatimusta, ei kuollessaan 29.1.1971 ollut menettänyt oikeuttaan kanteen nostamiseen sen seikan toteamiseksi, ettei Eila Irene Sohvi Honkanen ollut hänen siittämänsä, eikä Jaakko Honkanen isyyslain tullessa 1.10.1976 voimaan ollut menettänyt Heikki Honkasen kuoltua ensiksi mainitun lain 5 §:n nojalla saamaansa kanneoikeutta. Jaakko Honkasella on isyyslain 36 §:n jälkimmäisen lauseen mukaan ollut kysymyksessä olevan kanteen nostamiseen vuoden määräaika siitä lukien, kun häneen on kohdistettu vaatimus, joka perustuu siihen, että Heikki Honkanen on Eila Irene Sohvi Honkasen isä.</p>
        <p>Lyydi Johanna Honkasen ja Heikki Honkasen sekä Lyydi Johanna Honkasen kahden muun miesvainajan kuolinpesien osittamista ja jakamista varten oli 7.12.1978 pidetty neuvottelu, johon olivat osallistuneet muiden muassa Eila Irene Sohvi Honkasen asiamies sekä Jaakko Honkanen ja hänen sisarensa Heikki Honkasen sisaruksina. Neuvottelussa, jossa oli pyritty sovintoon kuolinpesiä koskevista kysymyksistä, Eila Irene Sohvi Honkasen asiamies oli suullisesti esittänyt, että perintö Heikki Honkasen jälkeen kuului Eila Irene Sohvi Honkaselle, koska tämä on kirkonkirjaan merkitty Heikki Honkasen ja tämän ensimmäisen vaimon Aini Sonnisen aviolapseksi ja siten on Heikki Honkasen ainoa perillinen. Jaakko Honkanen oli tähän esittänyt, että Eila Irene Sohvi Honkanen on Heikki Honkasen ja Sonnisen avioeroa koskevassa oikeuden päätöksessä ja sen perustana olevan virkatodistuksen mukaisesti Sonnisen avioliiton ulkopuolella synnyttämä lapsi ja ettei tällä sen vuoksi ole perintöoikeutta Heikki Honkasen jälkeen. Neuvottelutilaisuudessa ei pidetty pöytäkirjaa. Näissä olosuhteissa asiamiehen esittämät, Eila Irene Sohvi Honkasen perintöoikeutta koskevat, lausumat eivät ole olleet niin yksiselitteiset ja ehdottomat, että Heikki Honkasen lähimpien perillisten niiden perusteella olisi täytynyt ryhtyä isyyslain 36 §:n viimeisessä virkkeessä tarkoitettuihin toimenpiteisiin. Sanotusta tilaisuudesta ei siten voida laskea tässä säännöksessä mainittua aikaa, jonka kuluessa Jaakko Honkasen on viimeistään nostettava kanne Heikki Honkasen isyyden kumoamisesta vaan se on laskettava ositustilaisuudesta 18.1.1980, jolloin varsinainen vaatimus esitettiin. Jaakko Honkanen ei siten ole menettänyt kannevaltaansa.</p>
        <p>Itse asian osalta hyväksyn HO:n tuomion perustelut ja jätän jutun sen lopputuloksen varaan.</p>
      </div>
      <div>
        <p>Ratkaisuun osallistuneet: oikeusneuvokset Takala sekä ylimääräiset oikeusneuvokset Surakka ja Lager</p>
      </div>
    </div>
  </finlex:content>
</finlex:document>
