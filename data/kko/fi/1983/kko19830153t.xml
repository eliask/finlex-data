<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19830153t</dcterms:identifier>
  <finlex:ecliIdentifier>ECLI:FI:KKO:1983:II153</finlex:ecliIdentifier>
  <dcterms:title>KKO:1983-II-153</dcterms:title>
  <dcterms:description>
    <p>
      <strong>Kalastusoikeus</strong>
    </p>
  </dcterms:description>
  <finlex:registerNumber>R78/1346</finlex:registerNumber>
  <dcterms:date pvm="19830516">1983-05-16</dcterms:date>
  <finlex:fileCopyNumber>2004</finlex:fileCopyNumber>
  <dcterms:issued pvm="19831117">1983-11-17</dcterms:issued>
  <dcterms:abstract>
    <p>Vesialueiden piirirajankäynnissä ei ollut käsitelty väitettyä yksityistä oikeutta kalastukseen vesissä, jotka sijaitsivat isojaossa kylästä valtiolle erotetun liikamaan sisällä. Koska liikamaalla olevat vedet olivat myös kuuluneet toimituksen piiriin, kalastusoikeutta koskeva kanne olisi ollut pantava vireille LVV 8 §:ssä säädetyssä määräajassa siitä, kun rajankäynti oli saanut lainvoiman.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19830153taloa0">ASIAN KÄSITTELY ALEMMISSA OIKEUKSISSA</a>
  </dcterms:tableOfContents>
  <finlex:content id="s19830153t.kko">
    <div>
      <h2 id="19830153taloa0">ASIAN KÄSITTELY ALEMMISSA OIKEUKSISSA</h2>
      <p>Metsähallitus oli A:lle ja B:lle tiedoksi toimitetuin haastein ja kannetta Taivalkosken KO:ssa kehittäessään esittänyt, että A oli jatkuvasti ilman laillista oikeutta kalastanut valtiolle kuuluvassa Taivalkosken kunnan Vaaran kylässä sijaitsevassa Rääpysjärvessä. Lisäksi A oli julkisesti laillisen edesvastuun uhalla kieltänyt muilta kalastusoikeuden metsähallituksen antamilla kalastusluvilla sanotussa kylässä sijaitsevissa valtion omistamissa mainitussa Rääpysjärvessä sekä Vaarasalmisen järvessä, Latvakutinjärvessä, Saarilammessa, Kutinlammessa ja Jylkynlammessa. Myös B oli poliisiviranomaisen suorittamassa tutkinnassa väittänyt itsellään olevan kalastusoikeuden edellä mainituilla vesialueilla.</p>
      <p>A ja B olivat perustaneet kalastusoikeutensa siihen, että he omistivat Vaaran kylässä, A Viitavaaran tilan RN:o 2:6 ja B Kutin tilan RN:o 2:8, ja 27.6.1862 päivätyllä luovutuskirjalla, jolla Suomen keisarillisen senaatin talousosaston valtiovaraintoimikunta oli luovuttanut A:n ja B:n saantomiehille Pudasjärven pitäjän Kurjen kylässä sijainneen Rääpysjärven tilan N:o 61, josta sittemmin oli muodostettu Vaaran kylään Kutin perintötalo N:o 2 ja siitä edelleen Viitavaaran ja Kutin tilat, ei nimittäin ollut tarkoitettu luovuttaa kalastusoikeutta sanotuilla vesialueissa. Luovutuskirjassa oli tosin mainittu Rääpysjärven tilaan kuuluvia eri oikeuksia, muun muassa kalastusoikeuksia, mutta kun niitä ei ollut tarkemmin yksilöity, oli tarkoituksena ollut ainoastaan luetella ne mahdolliset oikeudet, jotka myöhemmin mahdollisesti pidettävissä toimituksissa tulivat selvitettäväksi ja määriteltäviksi. Taivalkosken kunnassa suoritetussa, 1.12.1913 lopetetussa ja KO:n 22.2.1915 vahvistamassa vesialueiden piirirajankäynnissä, jossa kylänä oli pidettävä myös valtion vesialuetta, ei ollut käsitelty Kutin perintötaloa koskevia kalastusoikeuksia valtion vesialueilla, eikä kannetta niiden hyväksymiseksi oltu nostettu KO:ssa kolmen vuoden kuluessa piirirajankäynnin lainvoimaiseksi tulosta. Kun Kutin perintötalo sitten oli siinä vaiheessa menettänyt mahdolliset kalastusoikeutensa valtion vesialueilla, metsähallitus oli vaatinut todettavaksi, ettei A:lla ja B:llä ollut oikeutta kalastaa edellä tarkoitetuilla valtion vesialueilla. Lisäksi metsähallitus oli vaatinut korvausta oikeudenkäyntikuluistaan.</p>
      <p>A:n ja B:n vastustettua kannetta KO p. 28.8.1975 oli lausunut selvitetyksi, että Pudasjärven KO:lle 19.1.1831 jätetyn katselmuspöytäkirjan mukaan Rääpysjärven uudistila N:o 61 oli harjoittanut kalastusta muun muassa Rääpysjärvessä, Salmisessa, Saarilammessa, Kotilammissa, Latvakutissa ja Jylskynlammessa ja että A:n ja B:n saantomiesten tultua kuvernöörin päätöksellä 18.9.1832 otetuiksi tuolloin aution Rääpysjärven uudistilan asukkaiksi heille oli myönnetty nautittavaksi kaikki ne edut, jotka tilan raivaajat olivat saavuttaneet, ja määrätty talosta menevä vero sekä että tila, joka sittemmin Taivalkosken pitäjässä toimitetussa isojaossa oli muodostettu pitäjän Vaaran kylään Kutti nimiseksi perintötaloksi N:o 2 oli kanteessa mainitulla, 27.6.1862 laaditulla kauppakirjalla myyty muun muassa kalanpyynteineen ja kalavesineen eli kaikkine etuineen, jotka tilan vuokraan oli laskettu kuuluvaksi, mainituille A:n ja B:n saantomiehille. Edelleen KO oli lausunut, että sanotuista vesialueista muut paitsi Kutinlampi, joka rajoittui Kutin tilaan, olivat isojaossa jääneet metsähallituksen ilmoituksen mukaan kokonaisuudessaan kruunun liikamaalle Vaaran kylän alueella sekä ettei kanteessa mainitussa piirirajankäynnissä ollut asiassa laadittujen pöytäkirjojen mukaan lainkaan käsitelty Kutin talon kalastusoikeuksia.</p>
      <p>Koska Rääpysjärven tilaa luovutettaessa siihen luetuilla kalanpyynneillä ja kalavesillä oli katsottava tarkoitetun muun muassa kalastamista kanteessa mainituilla vesialueilla siihen nähden, että kaupan kohteena oli ollut kaikki se mitä vuokraan oli laskettu kuuluvaksi, ja toisaalta kalastamisesta kanteessa mainituissa vesissä oli maksettu vuokraa ja koska sanotut edut oli otettu huomioon talon verollepanossa sekä vielä ottaen huomioon, että puheena olevat vesialueet sijaitsivat kruunun liikamaalla Vaaran kylän alueella ja Kutin perintötalosta muodostetut A:n ja B:n nyt omistamat tilat sijaitsivat samassa kylässä ja kun niin muodoin sanottua kalastusta ei ollut valvottava kanteessa tarkoitetussa piirirajankäynnissä, KO oli, kun vastaajilla oli tämän lisäksi kalastusoikeus Kutinlammessa silläkin perusteella, että osa siitä oli metsähallituksen ilmoituksenkin mukaan jaettu Kutin perintötaloon N:o 2 kuuluvaksi, hylännyt kanteen kuluvaatimuksineen.</p>
      <p>Vaasan HO, missä metsähallitus oli hakenut muutosta KO:n päätökseen, t. 24.10.1978 oli tutkinut jutun. Koska KO:n päätöksessä mainitussa, 1.12.1913 lopetetussa ja sittemmin lainvoiman saaneessa piirirajankäynnissä, jossa oli ollut muun ohella määrättävä ne kyläksi katsottavat alueet, joiden välillä vesirajat tulivat käytäviksi, ei ollut käsitelty eri kylänä kruunulle isojaossa erotettua, sanotussa Vaaran kylässä olevaa liikamaata, jolla puheena olevat valtion vesialueet sijaitsivat, HO oli katsonut, ettei A:n ja B:n saantomiehille vuonna 1862 vahvistetulla luovutuskirjalla perustettua ja Rääpysjärven tilaa koskevassa, vuonna 1831 vahvistetussa katselmuspöytäkirjassa yksilöityä, puheena olevia valtion vesialueita koskevaa kalastusoikeutta ollut ollut tarpeen valvoa sanotussa piirirajankäynnissä. Sen vuoksi ja Kutinlampea koskevan kalastusoikeuden osalta KO:n päätöksessä mainitulla perusteella HO oli jättänyt asian KO:n päätöksen lopputuloksen varaan.</p>
      <p>Metsähallitus pyysi lupaa hakea muutosta HO:n tuomioon ja lupahakemukseensa sisällytti muutoksenhakemuksen. A ja B vastasivat hakemukseen. Sen jälkeen KKO:n toimesta hankittiin asiassa maanmittaushallituksen lausunto, jonka johdosta asianosaiset antoivat vastauksensa.</p>
    </div>
    <div>
      <h2 id=""/>
      <p>KKO t. myönsi muutoksenhakuluvan ja tutki jutun. HO:n tuomiossa mainitussa 1.12.1913 loppuunsaatetussa vesialueiden piirirajankäynnissä oli Vaaran kylän ja siitä isojaossa vuonna 1883 valtiolle erotetun liikamaan välinen raja käyty Kutinlammessa. Muut kiistanalaiset vedet olivat myös kuuluneet toimituksen piiriin, vaikkakin varsinainen rajankäynti oli niissä ollut tarpeeton, koska ne sijaitsivat kokonaan Vaaran kylästä erotetun liikamaan sisällä. Toimituksessa ei ollut käsitelty A:n ja B:n saantomiesten 27.6.1862 laadittuun luovutuskirjaan perustuvaksi väitettyä kalastusoikeutta liikamaalle kuuluvissa vesissä.</p>
      <p>Välirajasta vedessä annetun lain 8 §:n mukaan oikeutta kalastuspaikkaan tai kalastukseen toisen kylän vesialueella koskeva kanne oli, ellei oikeutta veden piirirajaa käyttäessä ollut hyväksytty, pantava vireille viimeistään kolmen vuoden kuluessa siitä, kun rajankäynti oli saanut lainvoiman. A:n ja B:n saantomiehet eivät olleet nostaneet tällaista nyt tutkittavana olevaa kalastusoikeutta koskevaa kannetta sanotun määräajan kuluessa edellä mainitun 1.12.1913 loppuunsaatetun rajankäynnin lainvoimaiseksi tulosta. Tämän vuoksi KKO harkitsi oikeaksi, kumoten HO:n tuomion ja KO:n päätöksen, vahvistaa, ettei A:lla ja B:lle ollut kanteessa tarkoitettua oikeutta kalastaa valtion omistamalla vesialueella Kutinlammessa eikä Rääpysjärvessä, Vaaransalmisenjärvessä, Latvakutinjärvessä, Saarilammessa ja Jylkynlammessa.</p>
      <p>Asian laadun vuoksi metsähallituksen oli pidettävä oikeudenkäyntikulunsa vahinkonaan.</p>
      <div>
        <p>Ratkaisuun osallistuneet: oikeusneuvokset Leivonen, Manner, Nikkarinen sekä ylimääräiset oikeusneuvokset Karetie ja Hagman</p>
      </div>
    </div>
  </finlex:content>
</finlex:document>
