<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19830029t</dcterms:identifier>
  <finlex:ecliIdentifier>ECLI:FI:KKO:1983:II29</finlex:ecliIdentifier>
  <dcterms:title>KKO:1983-II-29</dcterms:title>
  <dcterms:description>
    <p>
      <strong>Vesilaki</strong>
    </p>
    <p>
      <strong>Kalastuslaki</strong>
    </p>
  </dcterms:description>
  <finlex:registerNumber>VE82/8</finlex:registerNumber>
  <dcterms:date pvm="19830228">1983-02-28</dcterms:date>
  <finlex:fileCopyNumber>930</finlex:fileCopyNumber>
  <dcterms:issued pvm="19830307">1983-03-07</dcterms:issued>
  <dcterms:abstract>
    <p>Valtio, jolle vanhastaan kuuluu lohenkalastusoikeus Simojoella, ei enää viime aikoina ollut lohenkalastuspaikkoja vuokraamalla tai muullakaan tavoin käyttänyt tätä oikeuttaan. Lohenkalastusta Simojoella olivat vuosikymmenien ajan harjoittaneet vesialueiden omistajat ilman että valtio olisi siihen puuttunut. Näissä olosuhteissa Simojoen uittoväylän kuntoonpanotöistä lohenkalastukselle koitunut vahinko kohtasi vesialueiden omistajia aiheuttaen heille VesiL ll luvun 3 §:n 4 kohdassa tarkoitetun edunmenetyksen, joka sanotun lainkohdan mukaan oli heille korvattava.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19830029taloa0">ASIAN KÄSITTELY ALEMMISSA OIKEUKSISSA</a>
    <a href="19830029tmuukas0">KORKEIN OIKEUS</a>
    <a href="19830029tyloa0">KKO:N RATKAISU VALITUKSEEN</a>
  </dcterms:tableOfContents>
  <finlex:content id="s19830029t.kko">
    <div>
      <h2 id="19830029taloa0">ASIAN KÄSITTELY ALEMMISSA OIKEUKSISSA</h2>
      <p>KKO:n tuomio uittosäännön kumoamista ynnä muuta koskevassa asiassa tehtyihin valituksiin</p>
      <div>
        <h3>Hakijat</h3>
        <p>A Metsähallitus B Simojoen Uittoyhdistys, Simo C Simosta olevat</p>
        <p>1) Simonkylän jakokunta, 2) Simojoen vesistöalueen kalastushoitoyhtymä, 3) Alaniemen kalastuskunta, 4) Simonkylän kalastuskunta, 5) karisuvannon kalastuskunta, 6) Sankalan kalastuskunta, 7) Matalan yksinäistalon kalastuskunta, 8) Ylikärppä-Hiltulan kalastuskunta, 9) Tainilan kalastuskunta, 10) Tainilan jakokunta ja 11) Niskalan yksinäistalon jakokunta, oikeastaan Leo Kehusmaa Niskalan yksinäistalon jakokuntaan kuuluvan Touhulan tilan RN:o 23:6 omistajana, 12) Hosion kalastuskunta, 13) Leppiahon kalastuskunta ja 14) Ruonakosken kalastuskunta, sekä Helsingissä oleva 15) Kalliokoski Oy</p>
      </div>
      <div>
        <h3>Ratkaisu, johon on haettu muutosta</h3>
        <p>VYO:n päätös 22.12.1981</p>
      </div>
      <div>
        <h3>SELOSTUS ALEMPIEN OIKEUKSIEN PÄÄTÖKSISTÄ</h3>
        <h3>Pohjois-Suomen VEO:lle saapuneet hakemukset</h3>
        <p>Metsähallitus ja uittoyhdistys, jotka olivat aikanaan pyytäneet täydentävän lauttauskatselmuksen toimittamista Simojoen vesistön jokiosuudella Portimojärvi-Simojokisuu ja Simojoen perkaustyön lopputarkastuksen suorittamista, olivat yhteisesti 22.7.1971 ilmoittaneet, koska uitto Simojoella oli loppunut eikä sen vuoksi enää ollut tarkoituksenmukaista laatia Simojoelle uutta uittosääntö, peruuttavansa aikaisemmin tekemänsä edellä mainitut lauttauskatselmuksen toimittamista ja lopputarkastuksen suorittamista koskevat hakemukset muutoin paitsi mikäli uittoväylän kuntoonpanotöiden aiheuttamista vahingoista jouduttiin määräämään korvauksia.</p>
        <p>Vesihallitus oli 12.10.1971 ilmoittanut, että Simojoen vesistössä voimassa olevien lauttaussääntöjen kumoamista koskevaa metsähallituksen aikoinaan vireille panemaa hakemusta olisi jatkettava, koska kyseiset säännöt olivat käyneet tarpeettomiksi ja ne hankaloittivat vesistön muun käytön suunnittelua.</p>
        <p>VEO oli 18.10.1971 tekemällään päätöksellä määrännyt lauttauskatselmuksen toimittamista, Simojoen uittoväylätöiden lopputarkastuksen suorittamista sekä Simojoen vesistön lauttaussääntöjen kumoamista koskevat hakemukset käsiteltäväksi yhdessä.</p>
        <p>Kaikkien kolmen hakemuksen johdosta oli pidetty yhteinen katselmustoimitus.</p>
      </div>
      <div>
        <h3>Katselmustoimituksen toimitusmiesten lausunto ja sen johdosta tehdyt muistutukset</h3>
        <p>Toimitusmiehet olivat muun muassa 19.2.1974 antamassaan lausunnossa esittäneet, että uittoväylän kuntoonpanosta Simojokisuun ja Portimojärven välisellä jokiosuudella aiheutuneet kalataloudelliset vahingot korvattaisiin vesialueiden omistajille lausunnossa mainitulla tavalla.</p>
        <p>Metsähallitus, uittoyhdistys sekä Simonkylän jakokunta ja muut sen myötäpuolet paitsi Tainilan kalastuskunta ja Ruonakosken kalastuskunta olivat eräiden muiden ohella esittäneet muistutuksensa toimitusmiesten lausunnon johdosta.</p>
        <p>Metsähallitus oli muistutuksessaan muun muassa kiistänyt vesialueiden omistajien asianosaisen aseman mikäli oli kysymys lohenkalastukselle ehkä aiheutetun vahingon korvaamisesta katsoen, että lohenkalastus Simojoessa oli vanhastaan ollut valtiolle kuuluva yksinoikeus, regaali.</p>
        <p>Uittoyhdistys oli muistutuksessaan katsonut muun muassa, että lohenkalastus Simojoessa oli alunperin ollut kuninkaan ja sittemmin valtion yksinoikeus, regaali, jotta ei ollut kumottu, eikä vesialueiden omistajia näin ollen lohenkalastuksen osalta voitu pitää tässä asiassa asianosaisina.</p>
        <p>Simonkylän jakokunta ja sen edellä mainitut myötäpuolet olivat yhteisessä muistutuksessaan kiistäneet valtion regaalioikeuteen perustuvan lohenkalastusoikeiden Simojoella sekä ilmoittaneet, että asianomaiset jakokunnat olivat hallinneet omistajan oikeudella lohenkalastuspaikkojaan Simojoen vesialueella vuosisatojen ajan. Kalastuskuntien järjestäydyttyä oli lohenkalastuspaikkoja myyty huutokaupalla jakokuntien lukuun, noiden paikkojen oltua sitä ennen jaettuina talojen kesken eri tavoin. Lohenkalastuspaikoista ei valtio ollut saanut regaalioikeutensa perusteella tuloja tai muita etuja. Sen sijaan jakokunnat olivat menettäneet vuokratulonsa lohen loputtua Simojoesta sen perkauksen johdosta. Mainitut muistutuksentekijät olivat katsoneet, että menetykset lohenkalastuksen osalta tuli korvata todellisille vahingonkärsijöille eli jakokunnille ja niiden osakkaille.</p>
      </div>
      <div>
        <h3>Pohjois-Suomen VEO:n ratkaisu</h3>
        <p>VEO oli 3.6.1975 antamassaan päätöksessä lausunut muun muassa selvitetyksi, että metsähallituksen ja uittoyhdistyksen toimesta oli vuosina 1946 - 1948 ja 1952 - 1955 suoritettu Simojoen eräiden koskien perkauksia ynnä muita töitä koskien saattamiseksi uiton kannalta edullisempaan kuntoon. Simojoen suun ja Portimojärven välisellä jokiosuudella oli uittorakenteiden kuntoonpanotöiden johdosta 20 prosenttia Simojoen koskialueista joko kuivunut tai jäänyt uittorakenteiden alle. Tämän vuoksi oli erityisesti joen lohenpoikastuotanto pienentynyt vastaavalla määrällä. Näillä perusteilla VEO oli katsonut, että metsähallitus ja uittoyhdistys olivat vastuussa Simojoella välillä Simojoensuu-Portimojärvi suoritetusta uittoväylän kuntoonpanosta aiheutuneista vahingoista.</p>
        <p>Vesihallituksen hakemuksen johdosta VEO oli kumonnut Simojoen vesistön lauttaussäännön ja velvoittanut vesihallituksen suorittamaan eräitä uittotoimintaa varten tehtyjen rakenteiden poistamis- ja muutostöitä.</p>
        <p>Edellä mainittujen muistutusten osalta VEO oli lausunut, että lohenkalastusta olivat metsähallituksen ja uittoyhdistyksen hakemuksissa tarkoitettuna aikana Simojoella harjoittaneet vesialueiden omistajat valtion sitä rajoittamatta valtiolle mahdollisesti kuuluvan regaali- tai muun oikeuden nojalla ja että uittorakenteiden rakentamisesta aiheutunut vahinko siten oli kohdannut vesialueiden omistajia, joita näin ollen oli pidettävä loukatun oikeushyvän haltijoina. Sen vuoksi ja ottaen huomioon, että maa- ja metsätalousministeriö, aikaisemmin maatalousministeriö, jolle kuului puhevalta, mahdollisen regaali-oikeuden osalta ei ollut tämän asian yhteydessä tehnyt vaatimusta lohenkalastukselle aiheutuneen vahingon korvaamisesta valtiolle, VEO oli hylännyt metsähallituksen ja uittoyhdistyksen esittämät väitteet siitä, että vesialueiden omistajilla ei ollut tässä asiassa asianosaisen asemaa.</p>
        <p>Metsähallituksen ja uittoyhdistyksen oli yhteisvastuullisesti maksettava Simonkylän jakokunnalle ja eräille muille VEO:n päätöksestä tarkemmin ilmenevät korvaukset</p>
        <p>a) Simojoella suoritetuista uittoväylän kuntoonpanotöistä sekä uittolaitteista ja -rakennelmista 1956 - 1975 aiheutuneesta kalastuksen tuoton vähenemisestä,</p>
        <p>b) Simojoen vesistöön edelleen jäävien uittorakenteiden alla sijaitsevien kalanpoikasten tuotantoon soveltuvien alueiden menetyksen aiheuttamasta kalastuksen tuoton vähenemisestä ja</p>
        <p>c) purettavaksi määrätyistä uittorakenteista vastaisuudessa vielä aiheutuvasta kalastuksen tuoton vähenemisestä vuotuisina korvauksina vuoden 1976 alusta lukien sen vuoden loppuun saakka, jolloin oli kulunut yksi vuosi uittorakenteiden poistamista koskevien vesihallituksen tehtäväksi määrättyjen töiden päättymisestä. Korvaukset oli suoritettava VEO:n päätöksessä mainitulla tavalla ja siinä määrättyine korkoineen.</p>
        <p>Metsähallitus, uittoyhdistys sekä Simonkylän jakokunta ja muut sen myötäpuolet paitsi Simonkylän kalastuskunta ja Tainilan jakokunta olivat hakeneet VEO:n päätökseen muutosta KHO:ssa. KHO, joka oli 9.12.1976 antamallaan päätöksellä ratkaissut asian muulta kuin rahakorvauksia koskevalta osalta, oli siirtänyt Simonkylän jakokunnan ja sen mainittujen myötäpuolten valituksen rahakorvausten osalta sekä kirjeellään lähettänyt metsähallituksen ja uittoyhdistyksen valitukset yksinomaan rahakorvauksia koskevina VYO:n käsiteltäväksi.</p>
      </div>
      <div>
        <h3>VYO:n ratkaisu</h3>
        <p>VYO oli, hankittuaan VEO:lta ja katselmustoimituksen toimitusinsinööriltä lisäselvitystä asiassa, 22.12.1981 antamassaan päätöksessä lausunut, että lohenkalastusoikeus Simojoen vesialueella kuului valtiolle. Tämän vesialueen omistajat olivat siitä huolimatta saaneet vuosikymmenien ajan harjoittaa alueella lohenkalastusta ilman että valtio, joka oli ollut tästä pitkään jatkuneesta kalastuksesta tietoinen, olisi puuttunut siihen. Joten vesialueen omistajat olivat siten saaneet valtion tosiasiallisella suostumuksella käyttää hyväkseen lohenkalastuksen tuottaman edun. Näillä ja VEO:n mainitsemilla perusteilla VYO oli kalastuskorvausten osalta jättänyt VEO:n päätöksen lopputuloksen pysyväksi, kuitenkin siten, että eräs tuossa päätöksessä ollut kirjoitusvirheeseen verrattava virhe oikaistiin.</p>
      </div>
    </div>
    <div>
      <h2 id="19830029tmuukas0">KORKEIN OIKEUS</h2>
      <div>
        <h3>Vaatimukset</h3>
        <p>A. Metsähallitus pyysi valituslupaa ja muutoksenhakemuksessaan vaati muun muassa, että lohenkalastukselle aiheutuneesta vahingosta Simojoen vesialueen omistajille maksettaviksi määrätyt korvaukset poistettiin. Lisäksi metsähallitus pyysi, ettei VYO:n päätöstä siinä tuomittujen korvausten osalta pantaisi täytäntöön.</p>
        <p>B. Uittoyhdistys pyysi valituslupaa ja vaati muun muassa uittosäännön edelleen pysyttämistä voimassa sekä lohenkalastukselle aiheutuneesta vahingosta vesialueiden omistajille määrättyjen korvausten poistamista.</p>
        <p>C. Simonkylän jakokunta ja sen myötäpuolet yhteisesti pyysivät valituslupaa ja vaativat muun muassa, että VYO:n päätöksen perusteluista poistettiin lausuma "lohenkalastusoikeus Simojoen vesialueella kuuluu valtiolle", koska tuo lausuma vaikutti epäedullisesti hakijoiden oikeusasemaan.</p>
      </div>
      <div>
        <h3>Välitoimet ja valituslupahakemusten ratkaisu</h3>
        <p>KKO määräsi 22.2.1982, ettei VYO:n ratkaisua kalastukseen tuoton vähenemisestä maksettaviksi tuomittujen korvausten osalta ollut toistaiseksi pantava täytäntöön tai, mikäli täytäntöönpano oli jo alkanut, ettei sitä ollut jatkettava.</p>
        <p>KKO myönsi 19.5.1982 metsähallitukselle ja uittoyhdistykselle valitusluvan lohenkalastuksen tuoton vähenemisestä maksettavaksi tuomittujen korvausten osalta. Metsähallituksen ja uittoyhdistyksen hakemuksissa esitettyjen muiden vaatimusten sekä Simonkylän jakokunnan ja sen myötäpuolten valituslupahakemuksen osalta KKO siirsi kysymyksen valitusluvan myöntämisestä ratkaistavaksi valitusten käsittelyn yhteydessä.</p>
        <p>Metsähallitus antoi vastauksen Simonkylän jakokunnan ja sen myötäpuolten hakemuksen johdosta.</p>
        <p>Uittoyhdistys ei käyttänyt sille varattua tilaisuutta vastauksen antamiseen Simonkylän jakokunnan ja sen myötäpuolten hakemuksen johdosta.</p>
        <p>Simonkylän jakokunta ja sen myötäpuolet antoivat metsähallituksen ja uittoyhdistyksen hakemusten johdosta vastauksen.</p>
        <p>Simosta olevat Petäjäsuvannon, Hamarin, Haapaniemen, Marttimon, Soikon, Matalan, Alakärpän, Uusitalon, Simoskaisen, Kuivaksen, Hanskan, Veittikosken, Sankalan, Hiltulan ja Ylikärpän jakokunnat antoivat vastauksen metsähallituksen, uittoyhdistyksen sekä Simonkylän jakokunnan ja sen myötäpuolten hakemusten johdosta. Yhteisessä vastauksessaan mainitut jakokunnat yhtyivät Simonkylän jakokunnan ja sen myötäpuolten hakemukseen. Simosta olevat Simoniemen, Patokosken, Kalliokosken, Koivulan ja Kalmakosken jakokunnat sekä Ranualta olevat Hosion, Ruonakosken, Portimon, Kaarlejärven ja Leppiahon jakokunnat eivät käyttäneet niille varattua tilaisuutta vastauksen antamiseen.</p>
        <p>A. Metsähallituksen valituslupahakemus siltä osin kuin se oli siirretty valituksen käsittelyn yhteydessä ratkaistavaksi, hylättiin.</p>
        <p>B. Uittoyhdistyksen valituslupahakemus siltä osin kuin se koski uittosäännön edelleen pysyttämistä voimassa jätettiin KKO:n toimivaltaan kuulumattoman tutkimatta. Uittoyhdistyksen hakemus muiden valituksen käsittelyn yhteydessä ratkaistavaksi siirrettyjen kysymysten osalta hylättiin.</p>
        <p>C. Tainilan kalastuskunnan oikeudenkäyntiasiamieheksi KKO:ssa ilmoittautunut X ei ollut hänelle varatusta tilaisuudesta huolimatta esittänyt selvitykseksi valtuutuksestaan Tainilan kalastuskunnan antamaa valtakirjaa. Sen vuoksi Tainilan kalastuskunnan valituslupahakemus jätettiin tutkimatta.</p>
        <p>Simonkylän kalastuskunta ja Tainilan jakokunta eivät olleet hakeneet asiassa muutosta VEO:n päätökseen, joten ne olivat siihen tyytyneet. VYO ei ollut päätöksellään muuttanut Simonkylän kalastuskunnan ja Tainilan jatkokunnan vahingoksi VEO:n päätöstä. KKO jätti sen vuoksi Simonkylän kalastuskunnan ja Tainilan jakokunnan valituslupahakemuksen tutkimatta. Simonkylän jakokunnan ja sen muiden myötäpuolten valituslupahakemus sekä pyyntö suullisen käsittelyn toimittamisesta KKO:ssa hylättiin.</p>
      </div>
    </div>
    <div>
      <h2 id="19830029tyloa0">KKO:N RATKAISU VALITUKSEEN</h2>
      <div>
        <h3>Perustelu</h3>
        <p>Uittoväylän kuntoonpanotöistä oli lohenkalastukselle koitunut VYO:n päätöksessä mainittua vahinkoa. Lohenkalastusoikeus Simojoella kuului vanhastaan valtiolle, joka asiassa saadun selvityksen mukaan ei kuitenkaan ollut enää viime aikoina lohenkalastuspaikkoja vuokraamalla tai muullakaan tavoin käyttänyt tätä oikeuttaan. Uittoväylän kuntoonpanotöistä ei siten ollut aiheutunut taloudellista menetystä valtiolle eikä se ollut tästä korvausta vaatinutkaan. Lohenkalastusta Simojoella olivat vuosikymmenien ajan harjoittaneet vesialueiden omistajat ilman että valtion olisi siihen puuttunut. Näissä olosuhteissa lohenkalastukselle koitunut vahinko oli kohdannut vesialueiden omistajia aiheuttaen heille vesilain 11 luvun 3 §:n 4 kohdassa tarkoitetun edunmenetyksen, joka sanotun lainkohdan mukaan oli heille korvattava.</p>
      </div>
      <div>
        <h3>Tuomiolauselma</h3>
        <p>VYO:n päätöksen lopputulosta ei muutettu. Näin ollen KKO:n 22.2.1982 antama määräys VYO:n päätöksen täytäntöönpanon väliaikaisesta kieltämistä tai keskeyttämistä kalastuksen tuoton vähenemisestä maksettaviksi tuomittujen korvausten osalta raukesi.</p>
        <div>
          <p>Ratkaisuun, joka oli yksimielinen, osallistuivat oikeusneuvokset Manner, Takala ja Riihelä sekä ylimääräiset oikeusneuvokset Karetie ja Rosokivi</p>
        </div>
      </div>
    </div>
  </finlex:content>
</finlex:document>
