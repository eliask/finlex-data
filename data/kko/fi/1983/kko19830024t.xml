<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19830024t</dcterms:identifier>
  <finlex:ecliIdentifier>ECLI:FI:KKO:1983:II24</finlex:ecliIdentifier>
  <dcterms:title>KKO:1983-II-24</dcterms:title>
  <dcterms:description>
    <p>
      <strong>Kauppaedustaja</strong>
      <span>Myyntimies</span>
      <span>Jälkiprovisio</span>
    </p>
  </dcterms:description>
  <finlex:registerNumber>S81/792</finlex:registerNumber>
  <dcterms:date pvm="19820526">1982-05-26</dcterms:date>
  <finlex:fileCopyNumber>2434/82</finlex:fileCopyNumber>
  <dcterms:issued pvm="19830223">1983-02-23</dcterms:issued>
  <dcterms:abstract>
    <p>Kauppa-agentin A:n ja hänen päämiehensä B:n välinen edustussopimus oli lakannut ja B oli velvollinen maksamaan A:lle jälkiprovisiota. Myyntimies C oli aliedustussuhteessa A:han itsenäisenä elinkeinonharjoittajana edistänyt B:n tavaroiden myyntiä. A:n ja C:n välinen oikeussuhde määräytyi heidän sopimuksensa perusteella kauppaedustajista annetun lain mukaisesti. C:llä oli oikeus saada A:lta tuon lain 10 §:n mukaisesti määritelty osuus jälkiprovisiosta.</p>
    <p>Viimemainitun lainkohdan mukainen 6 kuukauden aika ei määräytynyt kalenterikuukausittain, vaan se laskettiin taaksepäin edustussopimuksen päättymispäivästä.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19830024taloa0">ASIAN KÄSITTELY ALEMMISSA OIKEUKSISSA</a>
  </dcterms:tableOfContents>
  <finlex:content id="s19830024t.kko">
    <div>
      <h2 id="19830024taloa0">ASIAN KÄSITTELY ALEMMISSA OIKEUKSISSA</h2>
      <p>C:n kommandiittiyhtiötä A:ta vastaan ajamasta kanteesta Toijalan KO p. 11.11.1980 oli lausunut selvitetyksi, että itsenäisenä elinkeinonharjoittajana toimineen C:n ja A:n välillä oli ollut vuodesta 1972 alkaen voimassaoloajaltaan rajoittamaton suullinen edustussopimus, jonka mukaan C oli sitoutunut edistämään A:n lukuun tavaroiden myyntiä sopimissaan piireissä. Edelleen KO oli lausunut selvitetyksi, että A oli 7.8.1978 päivätyllä kirjeellä ilmoittanut C:lle ottavansa välittömästi hoitoonsa kanteessa mainitun alueen 2, joka käsitti Lahden, Kuusankosken, Kouvolan, Lappeenrannan, Imatran, Haminan, Kotkan, Loviisan ja Porvoon kaupungit sekä Vaalimaan ja MÄntsälän kunnat, sekä 9.2.1979 alkaen kanteessa mainitun alueen 1, joka käsitti Helsingin kaupungin ympäristöineen sekä Heinolan, Pieksämäen, Kuopion, Iisalmen ja Kajaanin kaupungit sekä Kuusamon kunnan. Sen sijaan KO, vastoin A:n väittämistä oli katsonut jääneen näyttämättä, että A olisi irtisanonut aluetta 2 koskevan edustussopimuksen 31.1.1978.</p>
      <p>A:n C:lle osoittamassa 5.12.1978 päivätyssä kirjeessä oli viitattu lakiin kauppaedustajista. Tällä perusteella KO oli katsonut, että asianosaisten väliseen suhteeseen oli sovellettava mainittua lakia. Kauppaedustajista annetun lain 10 §:ää, joka koski jälkiprovisiota, oli sanotun lain 41 §:n 3 momentin mukaan sovellettava myös lain voimaantulopäivänä 1.1.1976 voimassa olleisiin kauppaedustusta koskeviin sopimuksiin. Mainitun lain 10 §:n 3 momentin ja 29 §:n mukaan myyntimiehellä, jollaisena C:tä oli pidettävä suhteessa A:han, oli ollut jälkiprovisioon, jos edustussopimus oli lakannut irtisanomisen johdosta ja irtisanomisaika oli ollut alle kuusi kuukautta. Soveltaen lain 21 §:n 1 momentissa säädettyä laskentaperustetta KO oli todennut, että A oli sanonut asianosaisten välisen edustussopimuksen irti ja ettei irtisanomista ollut toimitettu vähintään kuutta kuukautta ennen sopimuksen lakkaamista, joten C:llä oli alueiden 1 ja 2 osalta oikeus jälkiprovisioon.</p>
      <p>Mitä sitten tuli kanteeseen siltä osin kuin C vaati itselleen osaa B:n A:lle maksettavista määrätyistä jälkiprovisioista kokonaismäärältään 19 522,12 markkaa, johon määrään oli sisällytetty C:n väittämän mukaan, jota ei ollut kiistetty, C:n piirin ja A:n piirin yhteen laskettu jälkiprovisio, kuului C:lle se osa, joka liittyi hänen myyntipiiriinsä.</p>
      <p>Mitä vaadittuihin jälkiprovisioiden määriin tuli, KO oli lausunut selvitetyksi, että A:n laatimiin C:lle kuukausittain toimittamien provisiotilitysten mukaan A oli suorittanut C:lle provisiota vuodelta 1978 sekä huhti- ja heinäkuulta 1979 yhteensä 53 517,30 markkaa sekä suorittanut C:lle B:n provisiota ajalta 1.9.1975 - 31.8.1976 yhteensä 22 180,44 markkaa.</p>
      <p>Sen vuoksi ja koska C:n päämies A ei ollut luotettavasti osoittanut, että C:n vaatimat jälkiprovisiot määrältään jäivät pienemmiksi kuin laissa ohjeeksi annettu määrä, joka vastasi kolmen kuukauden provisiota sopimuksen viimeisen voimassaolovuoden kuukausiprovisioiden keskimäärän mukaan laskettuna, KO oli velvoittanut A:n suorittamaan heti kuitin saadessaan C:lle jälkiprovisiota alueen 1 osalta 3 711,94 markkaa ja alueen 2 osalta 8 693,86 markkaa sekä B:n A:lle suorittamasta jälkiprovisiosta 5 466,19 markkaa eli yhteensä 17 871 markkaa 99 penniä 5 prosentin korkoineen haasteen tiedoksiantopäivästä 31.1.1980 lukien.</p>
      <p>Asian laatuun nähden C sai pitää oikeudenkäyntikulunsa vahinkonaan.</p>
      <p>Turun HO, jonka tutkittavaksi C ja A olivat saattaneet jutun, vaatien C korvausta oikeudenkäyntikuluistaan ja A kanteen hylkäämistä ja oikeudenkäyntikulunsa korvaamista, t. 5.6.1981 oli jättänyt asian KO:n päätöksen varaan muutoin paitsi että, koska C oli voittanut jutun, A oli velvoitettu suorittamaan C:lle korvaukseksi hänellä jutun vuoksi KO:ssa olleista kuluista 2 500 markkaa.</p>
      <p>Pyytäen valituslupaa A haki muutosta HO:n tuomioon. Lupa myönnettiin ja C antoi häneltä hakemuksen johdosta pyydetyn vastauksen.</p>
    </div>
    <div>
      <h2 id=""/>
      <p>KKO t. tutki jutun.</p>
      <div>
        <h3>Perustelut</h3>
        <p>KKO katsoi selvitetyksi, että kauppa-agenttina toimineen A:n ja itsenäisenä elinkeinonharjoittajana toimineena myyntimiehenä A:n päämiesten tavaroiden myyntiä edistäneen C:n välille oli asianosaisten välisen kirjeenvaihdon perusteella syntynyt sopimus siitä, että asianosaisten välinen oikeussuhde määräytyi kauppaedustajista annetun lain mukaisesti.</p>
        <p>KO:n päätöksessä mainitun alueen 1 osalta A oli 7.8.1978 sanonut irti A:n ja C:n välisen edustussopimuksen päättymään 9.2.1979. Tämä irtisanominen oli toimitettu, toisin kuin alemmat oikeudet olivat katsoneet, enemmän kuin kuusi kuukautta ennen tuolloin ilmoitettua edustussopimuksen päättymispäivää. C:lle tulevan jälkiprovision määrää ei ollut sen vuoksi laskettava kauppaedustajista annetun lain 10 §:n 3 momentin mukaisesti. C ei ollut näyttänyt, että sanotun pykälän 2 momentin mukaisesti määrättävä jälkiprovisio olisi suurempi kuin A:n myöntämät 97 markkaa 18 penniä.</p>
        <p>KO:n päätöksessä tarkoitetun alueen 2 A oli 7.8.1978 ilmoittanut ottaneensa hoitoonsa sanotusta päivästä lukien. Myös tämän alueen osalta A oli myöntänyt, että C oli toiminnallaan myötävaikuttanut eräiden hänen edustussuhteensa päättymisen jälkeen solmittujen myyntisopimusten aikaansaamiseen, ja ilmoittanut, että C:llä näiden sopimusten johdosta oli oikeus saada 187 markan 12 pennin suuruinen jälkiprovisio. Mikäli jälkiprovisio vastoin A:n kiistämistä laskettaisiin puheena olevan lain 10 §:n 3 momentin mukaan, A oli ilmoittanut jälkiprovision suuruudeksi 2 808 markkaa 86 penniä. KKO katsoi, että alueen 2 osalta suoritettavan jälkiprovision suuruudesta ei ollut esitetty luotettavaa selvitystä ja että jälkiprovision määrä näin ollen oli laskettava viimeksi mainitun lainkohdan mukaan. C ei ollut näyttänyt, että hänelle täten tulevan jälkiprovision määrä olisi suurempi kuin yhtiön ilmoittamat 2 808 markkaa 86 penniä.</p>
        <p>B:ltä A:lle tulevan jälkiprovision osalta A oli ilmoittanut, ettei tämä jälkiprovisio osaksikaan perustunut sellaisiin myyntisopimuksiin, joiden aikaansaamiseen C olisi toiminnallaan myötävaikuttanut. Mikäli C:llä vastoin A:n kiistämistä katsottaisiin olevan oikeus jälkiprovisioon ja sen suuruus laskettaisiin puheena olevan lain 10 §:n 3 momentin mukaan, jälkiprovision määrä olisi A:n laskelman mukaan 4 984 markkaa 51 penniä. KKO katsoi selvitetyksi, että A:lle B:ltä tuleva jälkiprovisio osaksi perustui sellaisiin myyntisopimuksiin, joiden solmimiseen C oli toiminnallaan myötävaikuttanut, ja että C:llä näin ollen oli oikeus saada näitä sopimuksia vastaava osuus A:lle tulevasta jälkiprovisiosta. C ei ollut näyttänyt, että hänelle tuleva osuus olisi suurempi kuin A:n laskelmasta ilmenevät 4 984 markkaa 51 penniä.</p>
      </div>
      <div>
        <h3>Tuomiolauselma</h3>
        <p>HO:n tuomiota muutettiin siten, että C:lle maksettava jälkiprovisio alennettiin</p>
        <p>KO:n päätöksessä mainitun alueen 1 osalta 97 markaksi 18 penniksi,</p>
        <p>KO:n päätöksessä mainitun alueen 2 osalta 2 808 markaksi 86 penniksi ja</p>
        <p>B:ltä A:lle tulevan jälkiprovision osalta 4 984 markaksi 51 penniksi.</p>
        <p>A:n tuli täten suorittaa C:lle HO:n tuomitseman 17 871 markan 99 pennin asemesta 7 890 markkaa 55 penniä alempien oikeuksien tuomitsemine 5 prosentin korkoineen 31.1.1980 lukien ja HO:n tuomitsemine 2 500 markan suuruisine oikeudenkäyntikulujen korvauksineen.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Ylimääräinen oikeusneuvos Ketola: Olen KKO:n tuomiolauselmasta ilmenevällä kannalla muutoin paitsi mikäli on kysymys KO:n päätöksessä mainitun alueen 1 osalta suoritettavasta jälkiprovisiosta. Tältä osin katson, että koska A irtisanottuaan 7.8.1978 A:n ja C:n välisen edustussopimuksen päättymään 9.2.1979 on 5.12.1978 purkanut edustussopimuksen "välittömin vaikutuksin", sopimus on lakannut purkamisen eikä irtisanomisen johdosta. A on myöntänyt, että C on toiminnallaan myötävaikuttanut eräiden hänen edustussuhteensa lakkaamisen jälkeen päätettyjen myyntisopimusten aikaansaamiseen, ja ilmoittanut, että C:llä näiden sopimusten johdosta on oikeus saada 97 markan 18 pennin suuruinen jälkiprovisio. Mikäli jälkiprovision suuruus vastoin A:n kiistämistä laskettaisiin kauppaedustajista annetun lain 10 §:n 3 momentin mukaan, A on ilmoittanut sen suuruudeksi C:n vaatimat 3 711 markkaa 94 penniä. Katson, että alueen 1 osalta maksettavan jälkiprovision suuruudesta ei ole esitetty luotettavaa selvitystä ja että C:llä viimeksi mainitun lainkohdan mukaan on oikeus saada jälkiprovisiota sanotut 3 711 markkaa 94 penniä. Huomioon ottaen C:lle alueen 2 osalta ja B:ltä A:lle tulevan jälkiprovision osalta maksettavat KKO:n tuomiolauselmasta ilmenevät jälkiprovisiot velvoitan A:n suorittamaan C:lle yhteensä 11 505 markkaa 31 penniä KKO:n tuomiolauselmasta ilmenevine korkoineen ja oikeudenkäyntikulujen korvauksineen.</p>
        <p>Oikeusneuvos Leivonen oli samaa mieltä kuin ylimääräinen oikeusneuvos Ketola.</p>
      </div>
      <div>
        <p>Ratkaisuun osallistuneet: oikeusneuvokset Hämäläinen ja Lehtonen sekä ylimääräinen oikeusneuvos Mäkinen</p>
      </div>
    </div>
  </finlex:content>
</finlex:document>
