<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19830093t</dcterms:identifier>
  <finlex:ecliIdentifier>ECLI:FI:KKO:1983:II93</finlex:ecliIdentifier>
  <dcterms:title>KKO:1983-II-93</dcterms:title>
  <dcterms:description>
    <p>
      <strong>Kanteen muuttaminen</strong>
    </p>
  </dcterms:description>
  <finlex:registerNumber>S82/868</finlex:registerNumber>
  <dcterms:date pvm="19830418">1983-04-18</dcterms:date>
  <finlex:fileCopyNumber>1572</finlex:fileCopyNumber>
  <dcterms:issued pvm="19830623">1983-06-23</dcterms:issued>
  <dcterms:abstract>
    <p>Kantaja oli jutussa vaatinut erään työehtosopimuksen mukaista palkkasaatavaa, alioikeudessa sillä perusteella, että hänen ja työnantajan välillä oli sovittu tuon työehtosopimuksen ehtojen noudattamisesta sekä hovioikeudessa muutoksenhakemuksessaan, johon työnantaja oli vastannut, myös sillä perusteella, että työnantaja oli työehtosopimuslain 4 §:n nojalla sidottu työehtosopimukseen. Viimeksi mainitun seikan esittämisen johdosta kantajan palkkasaatavaa koskeva asia ei ollut muuttunut toiseksi eikä kannetta siten ollut muutettu.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19830093taloa0">ASIAN KÄSITTELY ALEMMISSA OIKEUKSISSA</a>
  </dcterms:tableOfContents>
  <finlex:content id="s19830093t.kko">
    <div>
      <h2 id="19830093taloa0">ASIAN KÄSITTELY ALEMMISSA OIKEUKSISSA</h2>
      <p>Kuljettaja-koneenhoitaja A oli Metsäliiton Teollisuus Oy:lle 29.6.1979 tiedoksi toimituttamansa haasteen nojalla Helsingin RO:ssa kertonut, että hän oli ollut työsopimussuhteessa Metsäliiton Teollisuus Oy:öön 16.2.1972 lukien. A oli vuonna 1976 liittynyt Suomen Merimies-Unioni r.y:n jäseneksi. 1.1.1977 -20.5.1979 välisenä aikana A oli ollut katselmoituna Punka-Risto ja Punka-Sieppo nimisten moottorialusten kuljettaja-koneenhoitajaksi. Yhtiö oli maksanut A:lle palkkaa soveltamansa mekaanisen metsäteollisuuden työehtosopimuksen perusteella vuonna 1977 25 841,49, oikeastaan 25 841,53 markkaa, vuonna 1978 25 437,45 markkaa ja vuonna 1979 12 549,60 markkaa. Yhtiön ja A:n välillä oli kuitenkin sovittu noudatettavaksi Suomen Merimies-Unioni r.y:n ja Rannikko- ja Sisävesiliikenteen Työnantajaliitto RASILA r.y:n sekä eräiden muiden yhdistysten kesken solmittua runkosopimusta. Sen mukaan, milloin ympärivuotisessa työsuhteessa olevan, laivaväkeen kuuluvan työntekijän arkityöajan palkka kuukaudelta ilman ylityökorvausta oli talvityössä pienempi kuin hänen edellisenä purjehduskautena ansaitsemansa peruspalkka kokemuslisineen, maksettiin työntekijälle niin syntynyt erotus kuukausittain. A:n olisi näin ollen pitänyt saada, ottaen huomioon että mainitut alukset olivat konetehoiltaan yli 100-hevosvoimaisia, palkkaa ja päivärahaa vuonna 1977 32 134,04 markkaa, vuonna 1978 33 633,28 markkaa sekä vuonna 1979 13 643,96 markkaa. Sen vuoksi A oli vaatinut yhtiön velvoittamista suorittamaan hänelle saamatta jääneinä palkkoina ja päivärahoina yhteensä 15 582,74 markkaa 6 prosentin korkoineen kunakin kuukautena maksamatta jääneille määrille.</p>
      <p>Yhtiön vastustettua kannetta RO p. 9.1.1980 oli lausunut selvitetyksi, että A oli ollut työsopimuslain 1 §:n mukaisessa työsuhteessa Metsäliiton Teollisuus Oy:n palveluksessa 25.11.1969 lukien. Vuosina 1977 - 1979 A oli toiminut ms. Punka-Risto ja Punka-Sieppo nimisillä moottorialuksilla kuljettajana ja koneenhoitajana yhtiön Punkaharjulla olevalla vaneritehtaalla. Näitä aluksia oli käytetty pääasiassa tehtaan välittömässä läheisyydessä olevalla tukkipuomein aidatulla alueella tukkinippujen siirtelyyn. Työnantaja oli soveltanut A:n työsuhteeseen kulloinkin voimassa olevan mekaanisen metsäteollisuuden työehtosopimuksen määräyksiä.</p>
      <p>Jutussa oli käynyt ilmi, että A oli vuoden 1976 lopulla liittynyt Suomen Merimies-Unioni r.y:n jäseneksi. Edellä mainittujen alusten päällikkönä toiminut työnjohtaja ja A:n lähin esimies oli A:n pyynnöstä 5.10.1977 ja 30.6.1978 allekirjoittanut kotimaanliikenteessä käytettävät merimieslomakkeet, joiden sopimusehtojen mukaan A:n työsuhteen ehtona noudatettaisiin 1.1.1977 alkaen Rannikko- ja Sisävesiliikenteen Työnantajaliitto RASILA r.y:n ja Suomen Merimies-Unioni r.y:n välistä työehtosopimusta.</p>
      <p>Jutussa oli edelleen selvitetty, että Metsäliiton Teollisuus Oy ei ollut sidottu viimeksi mainittuun työehtosopimukseen ja että yhtiö oli noudattanut A:n samoin kuin muidenkin ns. suoritusportaan työntekijöiden työsuhteisiin mekaanisen metsäteollisuuden työehtosopimusta. Jutussa kuultujen todistajien kertomuksen mukaan yhtiön työnjohtajilla ei ollut ollut valtuutta päättää muun kuin mainitun työehtosopimuksen soveltamisesta työsuhteisiin. Niin ikään oli selvitetty, että A oli vuosien 1976 ja 1977 vaihteessa ilmoittanut kysymyksessä olevan tehtaan johtajalle liittymisestään Suomen Merimies-Unioni r.y:n jäseneksi ja että tehtaan johtaja oli tuolloin ilmoittanut A:lle siitä huolimatta tämän työsuhteessa tultavan edelleenkin noudattamaan mekaanisen metsäteollisuuden työehtosopimuksen ehtoja. Merimieslomakkeet allekirjoittanut työnjohtaja oli todistajana kuultuna kertonut, että A oli esittänyt hänelle valmiiksi täytetyt lomakkeet ja että hän oli allekirjoittanut ne työnantajan puolesta siinä mielessä, että asiakirjat ilmentäisivät A:n tehtävien laadun ja pätevyyden. Työnjohtaja oli myös ilmoittanut, ettei hänellä olisi edes ollut oikeutta tehdä mainitunlaisia työsopimuksia yhtiön puolesta ja että hän ei voinut muistaa, olisiko noissa lomakkeissa ollut allekirjoittamishetkellä mainintaa sovellettavasta työehtosopimuksesta.</p>
      <p>Edellä olevan perusteella RO oli katsonut jääneen näyttämättä, että Metsäliiton Teollisuus Oy olisi pätevästi sitoutunut noudattamaan sen ja A:n välisessä työsuhteessa Rannikko- ja sisävesiliikenteen työnantajaliitto RASILA r.y:n ja Suomen Merimies-Unioni r.y:n välisen työehtosopimuksen mukaisia palkkaehtoja. Näin ollen ympärivuotisessa työsuhteessa olevan A:n vaatimus saada yhtiöltä korvausta 1.1.1977 - 20.5.1979 väliseltä ajalta sen johdosta, että hänen arkityöajanpalkkansa kuukaudelta oli ollut talvityössä pienempi kuin hänen edellisenä purjehduskautena ansaitsemansa peruspalkka kokemuslisineen, oli aiheeton.</p>
      <p>Sen vuoksi RO oli hylännyt kanteen ja velvoittanut A:n korvaamaan Metsäliiton Teollisuus Oy:n oikeudenkäyntikulut kohtuullisiksi harkituilla 3 000 markalla.</p>
      <p>A oli saattanut jutun Helsingin HO:n tutkittavaksi ja toistaen RO:ssa esittämänsä vaatimukset samalla ilmoittanut, että yhtiö oli Rannikko- ja Sisävesiliikenteen Työnantajaliitto RASILA r.y:n jäsen. Yhtiö oli vastannut muutoksenhakemukseen.</p>
      <p>Työtuomioistuin oli 15.7.1981 antanut asiassa HO:n siltä työtuomioistuimesta annetun lain 39 §:n nojalla pyytämän lausunnon sovellettavasta työehtosopimuksesta.</p>
      <p>HO t. 4.8.1982 oli katsonut RO:n päätöksessä mainituin perustein jääneen näyttämättä, että yhtiö olisi sitoutunut noudattamaan sen ja A:n välisessä työsuhteessa Rannikko- ja Sisävesiliikenteen Työnantajaliitto RASILA r.y:n ja muun muassa Suomen Merimies-Unioni r.y:n välisen runkosopimuksen sekä siihen liittyvien mainittujen yhdistysten keskenään solmimien palkkasopimusten mukaisia palkkaehtoja. Koska yhtiö kuitenkin oli Rannikko- ja Sisävesiliikenteen Työnantajaliitto RASILA r.y:n jäsen, se oli työehtosopimuslain 4 §:n 1 momentin 3 kohdan mukaan sidottu mahdollisten muiden työehtosopimusten ohella myös mainittuihin runko- ja palkkasopimuksiin.</p>
      <p>Kanteessa tarkoitettuna aikana oli ollut voimassa sekä sanottu Rannikko- ja Sisävesiliikenteen Työnantajaliitto RASILA r.y:n ja Suomen Merimies-Unioni r.y:n ynnä muiden kesken 6.5.1976 solmittu runkosopimus että aikaisemmin viitattu Metsäteollisuuden Työnantajaliitto r.y:n ja Puutyöväen Liitto r.y:n kesken 23.2.1976 solmittu mekaanisen metsäteollisuuden työehtosopimus, johon työehtosopimukseen yhtiön niin ikään oli ollut sidottu.</p>
      <p>Mikäli kaksi työehtosopimusta sisällystensä mukaan koski samaa työsuhdetta, kuten nyt kysymyksessä olevassa tapauksessa oli asianlaita, oli aikaisemmin tehdyllä sopimuksella työehtosopimuslain 4 §:n 3 momentin mukaan etusija, jos sopimusten tulkinnalla ei voitu määritellä niiden soveltamisalojen rajoja. Puheena olevissa työehtosopimuksissa ei ollut otettu huomioon kilpailevan työehtosopimuksen olemassaoloa eikä niissä ollut muitakaan määräyksiä, joiden perusteella rajanvetoa voisi suorittaakaan tulkintateitse, mitkä seikat työtuomioistuin oli lausunnossaan todennut.</p>
      <p>Työtuomioistuin oli lausunnossaan katsonut, että sopimusten voimassaoloaikaa koskevien määräysten mukaan oli ensiksi mainittu, A:n vetoama työehtosopimus voimassa helmikuun 1978 loppuun ja senkin jälkeen vuoden kerrallaan, jollei sitä irtisanottu kolmea kuukautta ennen sen päättymistä. Sopimuksen voimassaoloaikana sen osapuolet olivat 15.6.1977 sopineet sen jatkamisesta olemaan voimassa eräin muutoksin 28.2.1979 saakka. 4.4.1979 oli solmittu uusi runkosopimus, jota sovellettiin 1.2.1979 - 28.2.1981. Mekaanisen metsäteollisuuden työehtosopimus taas oli voimassa 31.1.1977 saakka ja senkin jälkeen vuoden kerrallaan, jollei sitä viimeistään kahta kuukautta ennen sen päättymistä kirjallisesti irtisanottu. Sopimuksen määräykset olivat kuitenkin voimassa siksi kunnes uusi sopimus oli tehty tai sopimusneuvottelut muutoin olivat päättyneet. Tämän sopimusmääräyksen nojalla työehtosopimus oli ollut voimassa 24.2.1977 saakka, jolloin sopimusneuvottelut olivat katkenneet. Uusi mekaanisen metsäteollisuuden työehtosopimus oli allekirjoitettu 29.4.1977 ja sen määräykset tulivat voimaan siitä lukien. Alkuperäisten määräystensä mukaan sopimus olisi ollut voimassa 28.2.1979 saakka, mutta 31.1.1979 oli sovittu sen korvaamisesta uudella, ajaksi 31.1.1979 - 29.2.1980 tehdyllä työehtosopimuksella. Huomioon ottaen työehtosopimusten voimassaoloaikaa koskevat määräykset oli B:n työsuhteessa edellä todetun aikaisemmuusperiaatteen perusteella siten ollut sovellettava 23.2.1976 - 24.2.1977 mekaanisen metsäteollisuuden sanottuna aikana voimassa ollutta 23.2.1976 solmittua työehtosopimusta, 25.2.1977 - 28.2.1979 Rannikko- ja Sisävesiliikenteen Työnantajaliitto RASILA r.y:n ynnä muiden välillä 6.5.1976 solmittua runkosopimusta ja taasen 1.3.1979 alkaen 31.1.1979 solmittua uutta mekaanisen metsäteollisuuden työehtosopimusta.</p>
      <p>Rannikko- ja Sisävesiliikenteen Työnantajaliitto RASILA r.y:n ja Suomen Merimies-Unioni r.y:n ynnä muiden välillä solmitun runkosopimuksen 8 §:n 7 kohdan määräyksen mukaan, mikä oli otettava huomioon A:n palkkaa tuon sopimuksen perusteella laskettaessa, ympärivuotisessa työsuhteessa olevan laivaväkeen kuuluvan työntekijän arkityöajan palkan kuukaudelta ilman ylityökorvauksia ollessa talvityössä pienempi kuin hänen edellisenä purjehduskautena ansaitsemansa peruspalkka kokemuslisineen oli työntekijälle ollut maksettava niin syntynyt erotus kuukausittain.</p>
      <p>Runkosopimukseen liittyvien palkkasopimusten mukaan työntekijän palkan määrään oli vaikuttanut myös alusten koneteho. Punka-Risto nimisen aluksen, jolla A oli työskennellyt 11.6.1978 saakka, koneteho oli merenkulkuhallituksen laivatoimiston todistuksen mukaan katsottava alle 100 hevosvoimaksi. Punka-Sieppo nimisen aluksen, jolla A oli työskennellyt 12.6.1978 lähtien, konetehon yhtiö oli myöntänyt olevan yli 100 hevosvoimaa.</p>
      <p>HO oli todennut,</p>
      <p>että A oli perustanut kanteensa vain edellä mainittuihin runkosopimukseen ja siihen liittyviin palkkasopimuksiin ja että A ei ollut väittänytkään, ettei mekaanisen metsäteollisuuden työehtosopimuksen mukaisia palkkoja olisi hänelle maksettu,</p>
      <p>että A ja yhtiö olivat molemmat olleet yhtä mieltä A:n jo saamien suoritusten määrästä, että myöskään ylityötuntien määrästä ja päivärahojen suuruudesta ei ollut ollut riitaa,</p>
      <p>että runkosopimukseen liittyvien palkkasopimusten mukaan A:n kuuluneen peruspalkan määrä, alle 100 hevosvoiman konetehon mukaan määräytyneenä, oli ollut helmi-huhtikuussa 1977 1 803 markkaa, toukokuusta 1977 helmikuuhun 1978 1 896 markkaa ja maalis-kesäkuussa 1978 2 021 markkaa,</p>
      <p>että A:lle kuuluneen peruspalkan määrä, yli 100 hevosvoiman konetehon mukaan määräytyneenä, oli ollut kesä-syyskuussa 1978 2 161 markkaa, lokakuusta 1978 tammikuuhun 1979 2 215 markkaa ja helmikuussa 1979 2 351 markkaa,</p>
      <p>että kummankin osapuolen esittämien laskelmien perusteella oli pääteltävissä, että palkkasopimuksissa 1.3. ja 1.10.1978 tapahtuviksi sovitut korotukset olivat käyneet noudatettaviksi, ensin mainittu vasta 1.5. ja jälkimmäinen jo 1.9.1878, ja että A oli lähtenyt vaatimuksiensa perustana olevissa laskelmissaan siitä, että hänen peruspalkkansa oli ollut kesä-elokuussa 1978 vain 2 070 markkaa, syys-joulukuussa 1978 vain 2 200 markkaa ja tammikuussa 1979 vain 2 070 markkaa.</p>
      <p>Edelleen HO oli katsonut, ettei A ollut näyttänyt olevansa oikeutettu kokemuslisään ennen huhtikuuta 1977, mistä alkaen yhtiö oli katsonut A:n tuohon etuun oikeutetuksi, ja ettei A myöskään ollut selvittänyt olevansa oikeutettu päivärahaan enemmältä kuin yhtiön laskemissaan esittämiltä yhteensä 427 päivältä.</p>
      <p>HO oli katsonut yllä esitetyn huomioon ottaen selvitetyksi, että yhtiön olisi edellä mainittujen runko- ja palkkasopimusten mukaan, lähtien siitä että koko kesäkuun 1978 työskentely olisi tapahtunut yli 100 hevosvoiman aluksella, tullut maksaa A:lle 1.2.1977 - 28.2.1979 väliseltä ajalta palkkaa yhteensä 61 293,15 markkaa ja päivärahaa yhteensä 4 727 markkaa eli kaikkiaan 66 020,15 markkaa. Kun yhtiö oli maksanut A:lle sanotulta ajalta yhteensä 55 175,38 markkaa erotus oli 10 844,77 markkaa. Siihen nähden että viimeksi mainittuja sopimuksia kuitenkin oli tullut noudattaa vasta 25.2.1977 lähtien ja ettei helmikuun 1977 ja kesäkuun 1978 osalta ollut esitetty yksityiskohtaisempaa selvitystä, HO oli arvioinut A:n saamatta jääneiden suoritusten määräksi 10 500 markkaa. Sen vuoksi HO oli, kumoten RO:n päätöksen sekä vapauttaen A:n korvaamasta Metsäliiton Teollisuus Oy:lle maksettavaksi määrättyjä oikeudenkäyntikuluja, velvoittanut yhtiön suorittamaan A:lle korvaukseksi saamatta jääneistä palkoista ja päivärahoista yhteensä 10 500 markkaa 6 prosentin korkoineen 28.2.1979 lukien.</p>
      <p>Pyytäen valituslupaa Metsäliiton Teollisuus Oy haki muutosta HO:n tuomioon. Lupa myönnettiin. A antoi häneltä hakemuksen johdosta pyydetyn vastauksen.</p>
    </div>
    <div>
      <h2 id=""/>
      <p>KKO t. tutki jutun. A oli jutussa vaatinut Rannikko- ja Sisävesiliikenteen Työnantajaliitto RASILA r.y:n ja Suomen Merimies-Unioni r.y:n välisen työehtosopimuksen mukaisena palkkasaatavanaan 15 582,74 markkaa korkoineen, alioikeudessa sillä perusteella, että hänen ja yhtiön välillä oli sovittu tuon työehtosopimuksen ehtojen noudattamisesta, sekä HO:ssa muutoksenhakemuksessaan, johon yhtiö oli vastannut, myös sillä perusteella, että yhtiö oli työehtosopimuslain 4 §:n nojalla sidottu työehtosopimukseen. Viimeksi mainitun seikan esittämisen johdosta A:n palkkasaatavaa koskeva asia ei olleet muuttuneet toiseksi. Oikeudenkäymiskaaren 14 luvun 2 §:n 3 momentin säännös huomioon ottaen kannetta ei siten ollut muutettu. Näillä ja HO:n lausumilla perusteilla KKO jätti asian HO:n tuomion lopputuloksen varaan.</p>
      <div>
        <p>Ratkaisuun osallistuneet: oikeusneuvokset Saarni-Rytkölä, Takala, Hiltunen ja Aro sekä ylimääräinen oikeusneuvos Roos</p>
      </div>
    </div>
  </finlex:content>
</finlex:document>
