<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19830078t</dcterms:identifier>
  <finlex:ecliIdentifier>ECLI:FI:KKO:1983:II78</finlex:ecliIdentifier>
  <dcterms:title>KKO:1983-II-78</dcterms:title>
  <dcterms:description>
    <p>
      <strong>Oikeustoimi</strong>
      <span>Sopimuksen sovittelu</span>
    </p>
  </dcterms:description>
  <finlex:registerNumber>S82/681</finlex:registerNumber>
  <dcterms:date pvm="19830311">1983-03-11</dcterms:date>
  <finlex:fileCopyNumber>1155</finlex:fileCopyNumber>
  <dcterms:issued pvm="19830606">1983-06-06</dcterms:issued>
  <dcterms:abstract>
    <p>Kysymys sopimussakkoehdon kohtuullistamisesta OikTL 36 §:n (L 17.12.1982) nojalla.</p>
    <p>Ään.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19830078taloa0">ASIAN KÄSITTELY ALEMMISSA OIKEUKSISSA</a>
  </dcterms:tableOfContents>
  <finlex:content id="s19830078t.kko">
    <div>
      <h2 id="19830078taloa0">ASIAN KÄSITTELY ALEMMISSA OIKEUKSISSA</h2>
      <p>Kuopion Rakentajat Oy, Savon Rakennus Oy, Rakennusliike J. Soukkanen kommandiittiyhtiö, silloiselta toiminimeltään Rakennusliike J. Soukkanen ja K:ni Ky, Rakennusliike Piirainen &amp; Salmi Ky, Rakennusliike Ensio Antikainen ja K:nit Ky, Team Tynkkynen Ky, silloiselta toiminimeltään Rakennusliike Veikko Hiltunen Ky, Tommi Lyytinen, Raimo Kettunen ja Pentti Pitkänen olivat Lujabetoni Oy:hyn sittemmin sulautuneelle Rakennusliike Rinttilä Oy:lle 13.3.1978 tiedoksi toimitetun haasteen nojalla Kuopion RO:ssa kanteenaan lausuneet, että Kuopion Rakennusbetoni Oy:n osakkaat, oikeastaan osa osakkaista eli Kuopion Rakentajat Oy, Savon Rakennus Oy, Rakennusliike J. Soukkanen K:ni, Rakennusliike Piirainen &amp; Salmi Ky, Rakennusliike Ensio Antikainen ja K:nit Ky, Rakennusliike Veikko Hiltunen Ky, Lyytinen, Kettunen, Pitkänen ja Rakennusliike Rinttilä Oy sekä Rakennustoimisto M. Nykänen Oy olivat 21.6.1977 päivätyllä keskenään tekemällään sopimuksella sitoutuneet myymään omistamansa Kuopion Rakennusbetoni Oy:n osakkeet yhdessä toisten sopimuskumppaneiden kanssa enemmistön päätöksellä sovittavalle ostajalle ja sitoutuneet noudattamaan tällä tavoin tehtävän kaupan ehtoja. Sopimuksen tekemisellä oli ollut tarkoitus taata se, että myydyistä osakkeista olisi saatu yhdessä myytäessä paras hinta ja että osakkeille olisi löytynyt helpommin ostaja valtaosan osakkeista ollessa myynnissä yhtä aikaa. Sopimuksen allekirjoittamisen yhteydessä oli kauppaa valmistelemaan asetettu neuvottelukunta, johon oli kuulunut muun muassa Rakennusliike Rinttilä Oy:n edustaja. Neuvottelukunnan työn tuloksena olivat sopijapuolet Rakennustoimisto M. Nykänen Oy:tä lukuunottamatta 7.9.1977 tehneet mainittujen osakkeiden myynnistä esisopimuksen Oy Lohja Ab:n kanssa. Esisopimuksen mukaan lopullinen kauppa olisi tehty sitten, kun ehto Kuopion Rakennusbetoni Oy:n yhtiöjärjestyksen 15 §:n poistamisesta olisi tullut täytettyä. Sanotun ehdon tultua täytetyksi olivat sopijapuolet kokoontuneet 22.12.1977 tekemään lopullista päätöstä osakkeiden myynnistä Oy Lohja Ab:lle. Mainitussa tilaisuudessa enemmistö sopijapuolista oli tehnyt sopimuksen mukaisen päätöksen osakkaiden myynnistä, mutta Rakennusliike Rinttilä Oy:n edustaja oli kieltäytynyt yhtiön puolesta kauppaa tekemästä ainakaan tuona päivänä. Rakennusliike Rinttilä Oy:n kieltäytymisen johdosta Oy Lohja Ab ei ollut suostunut tekemään kauppaa muiden esisopimuksen allekirjoittaneiden myyjien kanssa muutoin kuin ehdolla, että kauppa tulisi voimaan vasta sitten, kun Oy Lohja Ab saisi määrätyn määrän kaupan kohteina olleita osakkeita haltuunsa. Viimeksi mainittu ehto olisi tullut täytettyä sillä, että Rakennusliike Rinttilä Oy oli suostunut kauppaan muiden sopijapuolten tavoin. Rakennusliike Rinttilä Oy:lle oli annettu vielä 13.1.1978, oikeastaan 16.1.1978 tilaisuus yhdessä muiden sopijapuolten kanssa tehdä sopimuksen mukaisella enemmistön päätöksellä hyväksytty kauppa, mutta sen edustaja oli tuolloinkin kieltäytynyt kauppaa tekemästä. Sen vuoksi ja kun Rakennusliike Rinttilä Oy oli mainitulla menettelyllään estänyt sopimuksen mukaisen kaupan syntymisen ja siten rikkonut 21.6.1977 päivätyn sopimuksen ehdot, Kuopion Rakentajat Oy ja sen myötäpuolet olivat vaatineet, että Rakennusliike Rinttilä Oy velvoitettaisiin suorittamaan niille sopimussakkona sen omistamia 51 osaketta vastaavaa 510 000 markkaa korvaamaan niille kaupan raukeamisesta aiheutuneena vahinkona 150 000 markkaa molemmat määrät 5 prosentin korkoineen haasteen tiedoksiantopäivästä 13.3.1978 lukien.</p>
      <p>Rakennusliike Rinttilä Oy oli puolestaan 20.3.1978 Kuopion Rakentajat Oy:lle ja sen myötäpuolille tiedoksi toimitetun haasteen nojalla RO:ssa vastakanteenaan lausunut, että 21.6.1977 päivätyn sopimuksen korvasi 7.9.1977 tehty esisopimus. Kuopion Rakentajat Oy ja sen myötäpuolet olivat tehneet kanteessaan mainitun kaupan sanotun esisopimuksen edellyttämällä kauppahinnalla ja muutoinkin asiallisesti sen ehdoilla. Esisopimuksen perusteella ei Rakennusliike Rinttilä Oy:tä vastaan ollut esitetty vaatimuksia. 21.6.1977 päivätyn sopimuksen oli katsottava joka tapauksessa rauenneen, kun Kuopion Rakentajat Oy ja sen myötäpuolet olivat osakkeensa myyneet. Mitkään Rakennusliike Rinttilä Oy:n päättävät elimet eivät olleet hyväksyneet 21.6.1977 päivättyä sopimusta, joten kilpailevien yritysten enemmistöpäätöksen varaan rakentuvaa sopimusta ei voitu pitää Rakennusliike Rinttilä Oy:tä sitovana. Sen vuoksi Rakennusliike Rinttilä Oy oli, kiistäen Kuopion Rakentajat Oy:n ja sen myötäpuolien kanteen kokonaisuudessaan, vaatinut että RO toteaisi ja vahvistaisi sen, että 21.6.1977 päivätty sopimus kaikkine ehtoineen oli rauennut.</p>
      <p>Kuultuaan Kuopion Rakentajat Oy:tä ja sen myötäpuolia vastakanteesta ja asianosaisten vaadittua korvausta oikeudenkäyntikuluistaan RO p. 24.5.1979 oli lausunut selvitetyksi, että Kuopion Rakennusbetoni Oy:n kanteessa mainitut osakkaat olivat 21.6.1977 allekirjoitetulla sopimuksella sitoutuneet myymään Kuopion Rakennusbetoni Oy:n osakkeet vain yhdessä toistensa kanssa enemmistön päätöksellä sovittavalle ostajalle ja jokainen sopimuskumppani oli sitoutunut sopimuksen rikkomisesta maksamaan toisille sopimuskumppaneille sopimussakkoa 10 000 markkaa/osake. Tämän jälkeen olivat Rakennusliike J. Soukkanen ja K:ni Ky, Rakennusliike Piirainen &amp; Salmi Ky, Kuopion Rakentajat Oy, rakennusmestari Ensio Antikainen, Rakennusliike Veikko Hiltunen Ky, Savon Rakennus Oy, Rakennusliike Rinttilä Oy, Tommi Lyytinen, Pentti Pitkänen ja Raimo Kettunen toiselta puolen sekä Oy Lohja Ab toiselta puolen 7.9.1977 tehneet esisopimuksen, jolla Rakennusliike J. Soukkanen ja K:ni Ky mainittuine myötäpuolineen sitoutui myymään Oy Lohja Ab:lle kaikki omistamana Kuopion Rakennusbetoni Oy:n osakkeet yhteensä 326 kappaletta sopimuksessa tarkemmin määrätyn ehdoin sitten kun Kuopion Rakennusbetoni Oy:n yhtiöjärjestyksen 15 §:n oli kumottu ja muutos merkitty kaupparekisteriin. Sen jälkeen oli Rinttilä Oy:n edustaja kuitenkin 22.12.1977 pidetyssä neuvottelutilaisuudessa ilmoittanut, että Rinttilä Oy ei myy omistamiaan Kuopion Rakennusbetoni Oy:n osakkeita ainakaan sinä päivänä. Ensio Antikainen, Veikko Hiltunen Ky, Kuopion Rakentajat Oy, Tommi Lyytinen, Rakennusliike Piirainen &amp; Salmi Ky, Savon Rakennus Oy ja Rakennusliike J. Soukkanen ja K:ni Ky olivat sitten samana päivänä allekirjoitetulla kauppakirjalla myyneet Oy Lohja Ab:lle omistamansa Kuopion Rakennusbetoni Oy:n osakkeet yhteensä 254 kappaletta muunmuassa sellaisen ehdoin, että kauppa tuli voimaan vasta kun Oy Lohja Ab:lle oli siirtynyt vähintään 293 Kuopion Rakennusbetoni Oy:n osaketta. Edelleen oli Rinttilä Oy:n edustaja 16.1.1978 pidetyssä neuvottelutilaisuudessa ilmoittanut, että Rinttilä Oy:n omistamien Kuopion Rakennusbetoni Oy:n osakkeiden myynti riippui vielä eräistä neuvotteluista, minkä jälkeen Ensio Antikainen, Rakennusliike Veikko Hiltunen Ky, Kuopion Rakentajat Oy, Rakennusliike Lyytinen Oy, Rakennusliike Piirainen &amp; Salmi Ky, Pentti Pitkänen, Raimo Kettunen, Savon Rakennus Oy ja Rakennusliike J. Soukkanen ja K:ni Ky olivat 21.2.1978 tehdyllä kauppakirjalla myyneet Oy Lohja Ab:lle omistamansa 275 kappaletta Kuopion Rakennusbetoni Oy:n osakkeita.</p>
      <p>Sen vuoksi ja kun Rakennusliike Rinttilä Oy kieltäytymällä myymästä Kuopion Rakennusbetoni Oy:n osakkeita yhdessä toisten osakkeenomistajien kanssa osakkeenomistajien enemmistön päätöksen mukaisesti oli rikkonut 21.6.1977 tehdyn sopimuksen, mutta näyttämättä oli jäänyt, että yhtiön menettelystä oli aiheutunut Kuopion Rakentajat Oy:lle ja sen myötäpuolille vahinkoa, jota sopimussakko ei riittänyt peittämää, RO, katsoen sovitun 10 000 markan suuruisen sopimussakon osaketta kohti jutussa esiintulleet asianhaarat huomioon ottaen ilmeisesti kohtuuttomaksi, oli, hyläten Lujabetoni Oy:n kanteen kokonaan ja Kuopion Rakentajat Oy:n ja sen myötäpuolien kanteen enemmälti, velvoittanut Lujabetoni Oy:n, johon Rakennusliike Rinttilä Oy oli sulautunut maksamaan Kuopion Rakentajat Oy:lle ja tämän myötäpuolille sopimussakkoa kohtuulliseksi harkitut 100 000 markkaa 5 prosentinkorkoineen haasteen tiedoksiantopäivästä 13.3.1978 alkaen maksupäivään sekä lisäksi korvaamaan Kuopion Rakentajat Oy:n ja sen myötäpuolten oikeudenkäyntikulut 8 000 markalla.</p>
      <p>Itä-Suomen HO, jonka tutkittavaksi asianosaiset olivat saattaneet jutun t. 20.5.1982 oli todennut, etteivät sopijapuolet olleet esisopimuksessa 7.9.1977 puuttuneet 21.6.1977 päivätyn sopimuksen velvoitteisiin. Rakennusliike Rinttilä Oy:n toiminimen oli 21.6.1977 päivättyyn sopimukseen kirjoittanut yhtiön puolesta sopimuksesta päättänyt ja toiminimen kirjoittamiseen oikeutettu henkilö, jonka ei ollut edes väitetty ylittäneen toimivaltaansa, joten sopimus osakeyhtiöistä annetuin lain mukaan velvoitti sanottua yhtiötä. Lujabetoni Oy ei ollut näyttänyt muutakaan perustetta, millä 21.6.1977 päivätty sopimus olisi rauennut. Sen vuoksi HO oli näillä ja RO:n päätöksestä ilmenevillä perusteilla jättänyt asian RO:n päätöksen lopputuloksen varaan.</p>
      <p>Pyytäen valituslupaa Kuopion Rakentajat Oy:n konkurssipesä erikseen sekä Savon Rakennus Oy ja sen muut myötäpuolet yhteisesti toiselta sekä Lujabetoni Oy toiselta puolen hakivat muutosta HO:n tuomioon. Lupa myönnettiin 30.11.1982. Asianosaiset antoivat sen jälkeen vastaukset. KKO toimitti 7.3.1983 jutussa suullisen käsittelyn.</p>
      <p>Kuopion Rakentajat Oy:n konkurssipesä sekä Savon Rakennus Oy ja sen hakijakumppanit vaativat muutoksenhakemuksissaan ja suullisessa käsittelyssä, että Lujabetoni Oy:n maksettavaksi tuomittu sopimussakko korotettaisiin vaadituksi 510 000 markaksi. Lujabetoni Oy puolestaan vaati, että se vapautettaisiin suorittamasta tuomittua sopimussakkoa.</p>
    </div>
    <div>
      <h2 id=""/>
      <p>KKO t. tutki jutun.</p>
      <div>
        <h3>Perustelut</h3>
        <p>Kysymyksessä oleva, 21.6.1977 päivätty sopimus oli sanamuodoltaan epäselvä. Sopimuksen taustasta esitetyn selvityksen perusteella vastasi asianosaisten tarkoitusta parhaiten sopimuksen tulkitseminen siten, että se velvoitti sopimuspuolet yhdessä myymään heidän omistamansa Kuopion Rakennusbetoni Oy:n osakkeet sopimuspuolten enemmistön määräämälle ostajalle. Tämän velvoitteen rikkomisen varalta oli sopimuksessa RO:n päätöksessä kerrottu sopimussakkolauseke. Sopimus ei ollut menettänyt sitovuuttaan sillä, että Rakennusliike Rinttilä Oy sekä Kuopion Rakentajat Oy ja sen myötäpuolet olivat 7.9.1977 tehneet Oy Lohja Ab:n kanssa esisopimuksen puheena olevien osakkeiden myymisestä. Esisopimuksen tekemisen jälkeen Rakennusliike Rinttilä Oy oli yhdessä sen osakekannan 19.12.1977 ostaneen Lujabetoni Oy:n kanssa ryhtynyt neuvottelemaan Oy Lohja Ab:n kanssa omistamiensa Kuopion Rakennusbetoni Oy:n osakkeiden kaupasta ja kieltäytynyt myymästä niitä yhdessä Kuopion Rakentajat Oy:n ja sen myötäpuolien kanssa vedoten Oy Lohja Ab:n kanssa käymiinsä erillisiin neuvotteluihin. Sitten Rakennusliike Rinttilä Oy oli, kuten alemmat oikeudet olivat todenneet, rikkonut 21.6.1977 tehtyyn sopimukseen perustuvan myyntivelvoitteensa. Yhtiö oli mainitulla kieltäytymisellään aiheuttanut sen, ettei Oy Lohja Ab ollut tehnyt 22.12.1977, kuten oli ollut tarkoitus, lopullista osakekauppaa Kuopion Rakentajat Oy:n ja sen myötäpuolien kanssa vaan vasta 21.2.1978, jolloin Oy Lohja Ab oli Rakennustoimisto M. Nykänen Oy:n myytyä omistamansa Kuopion Rakennusbetoni Oy:n osakkeet saanut hankituksi yhtiön osakkeita lopullisen kaupan syntymisen ehdoksi asettamansa vähimmäismäärän eli 293 osaketta.</p>
        <p>Sopimussakkoehdon kohtuullistamista harkitessaan KKO sovelsi varallisuusoikeudellisia oikeustoimista annetun lain 36 §:ää, sellaisena kuin se oli 17.12.1982 annetussa, 1.1.1983 voimaan tulleessa laissa, jonka voimaantulosäännöksen mukaan tätä lakia oli sovellettava myös ennen lain voimaantuloa tehtyihin oikeustoimiin.</p>
        <p>Kauppaan, jonka aikaansaamiseksi sopimussakko oli asetettu, oli 7.9.1977 rahavastikkeen laskennan lähtökohdaksi sovittu 4 872 markkaa osakkeelta. Sopimussakko 10 000 markkaa osakkeelta ylitti siten oleellisesti tuon rahavastikkeen lähtöarvon.</p>
        <p>Yhteistä myyntiä tarkoittavalla sopimuksella ja myyntivelvoitteen tehosteeksi asetetulla sopimussakolla oli kuitenkin pyritty, paitsi korkeaan hintaan, oleellisesti myös turvaamaan betonimassan, rakennuselementtien ja muiden betonivalmisteiden tarjonta kohtuulliseen hintaan Kuopion seudulla varaamalla Lujabetoni Oy:n kanssa kilpailevalle alan suuryrittäjälle tilaisuus ja otolliset edellytykset toimia siellä. Päätöksen sopimussakon määrästä olivat tässä tarkoituksessa tehneet Kuopion Rakennusbetoni Oy:n osakkeiden enemmistö alan liikeyrityksinä ja tietoisina yhtiön osakkeiden arvosta. Jutussa ei ollut ilmennyt, että tätä päätöstä Rakennusliike Rinttilä Oy:n kohdalta tehtäessä yhtiön edustajilla ei olisi ollut riittävästi aikaa vapaasti perehtyä asiaan ja harkita sitä. Sopimuksen rikkomiselleen yhtiö ei ollut esittänyt mitään hyväksyttävää syytä. Rikkomista ei ollut näytetty merkityksettömäksi sopimuskumppaneille, vaan päin vastoin oli pääteltävissä, että kokonaistavoite, jonka aikaansaamiseksi sopimussakko oli edellä kerrotuin tavoin asetettu painostuskeinoksi, oli rikkomisen vuoksi jäänyt ainakin osittain saavuttamatta.</p>
        <p>Ottaen huomioon oikeustoimen koko sisältö, osapuolten asema, oikeustointa tehtäessä ja sen jälkeen vallinneet olosuhteet sekä muut seikat ei siten ollut sellaista perustetta, joka oikeuttaisi jättämään sopimussakkoa koskevan ehdon huomioon ottamatta tai sovittelemaan sitä.</p>
      </div>
      <div>
        <h3>Tuomiolauselma</h3>
        <p>HO:n tuomiota muutettiin siten, että Lujabetoni Oy:n Kuopion Rakentajat Oy:n konkurssipesälle, Savon rakennus Oy:lle, Rakennusliike J. Soukkanen kommandiittiyhtiölle, Rakennusliike Piirainen &amp; Salmi Ky:n konkurssipesälle, Rakennusliike Ensio Antikainen ja K:nit Ky:lle, Team-Tynkkynen Ky:lle, Tommi Lyytiselle, Raimo Kettuselle ja Pentti Pitkäselle suoritettava sopimussakko korotettiin 510 000 markaksi 5 prosentin korkoineen 13.3.1978 lukien ja RO:n tuomitsemine oikeudenkäyntikulujen korvauksineen. Lujabetoni Oy velvoitettiin suorittamaan korvaukseksi KKO:ssa aiheutuneista kuluista Kuopion Rakentajat Oy:n konkurssipesälle 5 000 markkaa sekä Savon Rakennus Oy:lle ja sen hakijakumppaneille yhteisesti 5 000 markkaa.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Nybergh: katson selvitetyksi, että kanteessa mainitussa 21.6.1977 päivätyssä sopimuksessa (jäljempänä "sopimus") sovitun sopimussakon tarkoituksena on ollut toimia painostuskeinona, jotta sopimuspuolet yhdessä myisivät Kuopion rakennusbetoni Oy:n osakkeensa sopimuksessa mainituin ehdoin. Sopimuksella ja sen tehosteella sopimussakolla on pyritty mahdollisimman hyvän hinnan saamiseen osakkeista mutta olennaisesti myös siihen, että Kuopion seudulle saataisiin Lujabetoni Oy:n ohella toimiva rakennuselementtiteollisuuden suuryrittäjä, mikä syntyvän kilpailutilanteen kautta olisi taannut kohtuullisen hintatason alalla. Sopimussakkovälipuheella on myös pyritty todistamisen helpottamiseen sopimuksen rikkomisesta syntyneen vahingon osalta. Kyseessä ovat melko tasavertaiset teollisuusalalla toimivat liikeyritykset. Sanotunlaisen sopimussakkovälipuheen solmiminen painostuskeinona on sinänsä hyväksyttävä toimenpide. Kun sitä on rikottu KKO:n enemmistön mainitsemalla tavalla, Lujabetoni Oy on velvollinen suorittamaan Kuopion Rakentajat Oy:lle ja sen sopimuspuolille sopimussakkoa. Mitä sitten tulee kysymykseen sopimussakon mahdollisesta kohtuullistamisesta, katson selvitetyksi, että se haitta, joka on aiheutunut Kuopion Rakentajat Oy:lle ja sen sopimuspuolille siitä, että kilpailutilanne edullisine hintakehityksineen, joka oli oleellinen tavoite sopimuksen solmimisessa, ei ole syntynyt, on aiheutunut pääasiallisesti muista syistä kuin Rakennusliike Rinttilä Oy:n syyksi luetusta toiminnasta. Sopimuksella tavoiteltu osakkeiden myynti on, joskin Rakennusliike Rinttilä Oy:n toiminnan johdosta jonkin verran viivästyneenä, kuitenkin saatu aikaan ja Rakennusliike Rinttilä Oy:n aiheuttama vahinko on, sikäli kuin jutussa kertyneestä oikeudenkäyntiaineistosta on pääteltävissä, jäänyt suhteellisen vähäiseksi. Sen vuoksi ja kun sopimussakkovälipuheen soveltaminen sellaisena kuin se on sovittu siten johtaisi kohtuuttomuuteen, harkitsen oikeaksi, muuttaen HO:n tuomiota, sopimussakkoa oikeustoimilain 36 §:n 1 momentin, sellaisena kuin se on 17.12.1982 annetussa laissa, nojalla korottaa Lujabetoni Oy:n suoritettavaksi määrätyn sopimussakon 200 000 markaksi HO:n tuomiossa määrättyine korkoineen ja oikeudenkäyntikulujen korvauksineen.</p>
        <p>Oikeusneuvos Jalanko oli samaa mieltä kuin oikeusneuvos Nybergh.</p>
      </div>
      <div>
        <p>Ratkaisuun osallistuneet: oikeusneuvokset Heinonen ja Hämäläinen sekä ylimääräiset oikeusneuvokset Roos ja Lager</p>
      </div>
    </div>
  </finlex:content>
</finlex:document>
