<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19830162t</dcterms:identifier>
  <finlex:ecliIdentifier>ECLI:FI:KKO:1983:II162</finlex:ecliIdentifier>
  <dcterms:title>KKO:1983-II-162</dcterms:title>
  <dcterms:description>
    <p>
      <strong>Remburssi</strong>
    </p>
    <p>
      <strong>Kuittaus</strong>
      <span>Kuittaus oikeudenkäynnin ulkopuolella</span>
    </p>
    <p>
      <strong>Konkurssi</strong>
      <span>III Kuittaus konkurssissa</span>
    </p>
  </dcterms:description>
  <finlex:registerNumber>S83/239</finlex:registerNumber>
  <dcterms:date pvm="19831109">1983-11-09</dcterms:date>
  <finlex:fileCopyNumber>4347</finlex:fileCopyNumber>
  <dcterms:issued pvm="19831208">1983-12-08</dcterms:issued>
  <dcterms:abstract>
    <p>Suomalainen pankki A toimi iranilaisen avaajapankin B:n toimeksiannosta välittäjäpankkina remburssisuhteessa. A:n tehtävänä oli ilmoittaa B:n avaamasta peruuttamattomasta remburssista suomalaiselle myyjäyhtiölle C:lle ja maksaa tälle remburssivarat. A:n saatua remburssivarat B:ltä, C asetettiin konkurssiin. Tämän jälkeen A kuittasi osalla remburssivaroista oman saatavansa C:ltä.</p>
    <p>Kuittaukseen käytetyt varat olivat C:n konkurssin alkaessa olleet A:lla B:n remburssivelvoitteen täyttämistä varten eikä A:lla, joka ei ollut vahvistanut remburssia, remburssisuhteen välittäjäpankkina ollut ollut itsenäistä maksuvelvollisuutta C:tä kohtaan. Kuittausta ei hyväksytty, koska B:n C:lle maksettavaa velkaa A ei voinut käyttää kuittaukseen C:ltä ollutta saatavaansa vastaan.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19830162taloa0">ASIAN KÄSITTELY ALEMMISSA OIKEUKSISSA</a>
    <a href="19830162tyloa0">KORKEIN OIKEUS</a>
  </dcterms:tableOfContents>
  <finlex:content id="s19830162t.kko">
    <div>
      <h2 id="19830162taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Asian käsittely alemmissa oikeuksissa</h3>
        <h3>Oy C:n konkurssipesän kanne</h3>
        <p>Oy C:n konkurssipesä oli kanteessaan lausunut oy C:n ja iranilaisen yhtiön X:n sopineen, että ensiksi mainittu yhtiö myy viimeksi mainitulle yhtiölle puutavaraa ja että kauppahinta suoritetaan remburssia käyttäen. Sanotun iranilaisen yhtiön toimeksiannosta iranilainen pankki B avaajapankkina oli 30.1.1980 avannut myyjäyhtiön hyväksi kaksi 625 000 Ruotsin kruunun määräistä peruuttamatonta remburssia n:o 86150 ja n:o 86153 suomalaisen pankin A:n toimiessa välittäjäpankkina. Rembursseissa olevan ehdon mukaan avaajapankki ei ollut pyytänyt välittäjäpankkia vahvistamaan rembursseja, eikä tällaista vahvistamista ollut tapahtunutkaan. Pankki A ei siten ollut ollut C-yhtiötä kohtaan rembursseista juridisesti maksuvelvollinen.</p>
        <p>Myyjäyhtiön toimitettua puutavarat oli iranilainen avaajapankki maksanut remburssien määrän siten, että summat oli siirretty 23.5.1980 sen Götabankenissa Ruotsissa olevalta tililtä samassa pankissa olleelle pankin A tilille. Myyjäyhtiö oy C oli asetettu konkurssiin 28.5.1980, minkä jälkeen pankki A oli 11.6.1980 käyttänyt kyseisistä remburssivaroista yhteensä 93 215,50 markkaa oy C:ltä olevien saataviensa kattamiseksi siirtämättä varoja lainkaan oy C:n tilille.</p>
        <p>Oy C:n konkurssipesä oli katsonut, että kun remburssivarat olivat olleet pankin A tilillä Götabankenissa, kysymys oli ollut ensiksi mainitun pankin saatavasta Götabankenilta ja vastaavasti Götabankenin velasta pankille A. Kuittauksen edellytyksenä konkurssissa oli, että kuittaukseen käytettävät saatavat olivat vastakkaiset konkurssin alkamishetkellä. Vastakkaisuuden edellytys ei tässä tapauksessa ollut kuitenkaan täyttynyt.</p>
        <p>Kun pankki A ei ollut voinut pätevästi suorittaa kuittausta, oy C:n konkurssipesä oli vaatinut, että pankki A velvoitettaisiin maksamaan sille 93 215,50 markkaa 6 prosentin korkoineen 11.6.1980 alkaen sekä korvaamaan konkurssipesän oikeudenkäyntikulut.</p>
      </div>
      <div>
        <h3>Helsingin RO:n päätös 6.5.1982</h3>
        <p>RO oli päätöksessään katsonut selvitetyksi, että iranilainen avaajapankki B oli valtuuttanut suomalaisen pankin A:n nostamaan myyjäyhtiölle C maksettavan kauppahinnan avaajapankin Götabankenissa olevalta tililtä. Pankki A oli 25.2.1980 myyjäyhtiölle toimittamansa ilmoituksen mukaan sitoutunut suorittamaan myyjäyhtiölle remburssiehtojen mukaisen asiakirjojen arvon varauksin, että Iranin tilanteen huomioiden se hoitaisi maksun vasta saatuaan katteen. Pankki A ei ollut vahvistanut rembursseja. Myyjäyhtiö oli toimittanut pankille A 1.4.1980 remburssin n:o 86153 liittyvät vientiasiakirjat määrältään 47 325 Ruotsin kruunua ja 16.4.1980 remburssiin n:o 86150 liittyvät vientiasiakirjat määrältään 137 787,50 Ruotsin kruunua, jotka pankki A oli edelleen toimittanut avaajapankille. Götabanken oli siirtänyt remburssien määrän avaajapankin siellä olevalta tililtä pankin A Götabankenissa olevalle tilille 23.5.1980, jolloin vasta avaajapankin tilillä oli ollut riittävästi katetta. Heti kun varat olivat siirtyneet pankin A tilille, se oli myyjäyhtiölle antamansa ilmoituksen mukaisesti ollut velvollinen tilittämään ne myyjäyhtiölle.</p>
        <p>Kun remburssin tarkoitus oli varmistaa kauppahinnan maksu myyjälle, remburssitoimeksiannon luonteesta johtuen avaajapankki ei voinut pidättää kauppahintaa itselleen ja käyttää sitä avaajapankilla ostajalta tai myyjältä olevan vastasaatavan kuittaukseen.</p>
        <p>Pankin A asema remburssivarojen välittäjänä oli perustunut avaajapankin valtuutukseen. Välittäjäpankin tehtävä oli käsittänyt remburssista ilmoittamisen myyjäyhtiölle ja kauppahinnan tilittämisen sille. Pankki A ei siten avaajapankin toimeksiannon perusteella ollut voinut saada parempaa asemaa kuittaukseen nähden kuin mitä avaajapankilla itsellään oli ollut. Pankki A ei myöskään ollut näyttänyt myyjäyhtiön suostuneen kuittaukseen.</p>
        <p>Tämän vuoksi RO, kun pankki A ei ollut ilman oy C:n suostumusta ollut oikeutettu kuittaamaan sille viimeksi mainitulle yhtiölle välitettäväksi annettua kauppakirjaa, oli velvoittanut pankin A heti kuittia vastaan suorittamaan oy C:n konkurssipesälle 93 215 markkaa 550 penniä 6 prosentin vuotuisine korkoineen 11.6.1980 lukien täyden maksun tapahtumiseen sekä korvaamaan konkurssipesän oikeudenkäyntikulut 5 000 markalla.</p>
      </div>
      <div>
        <h3>Helsingin HO:n tuomio 22.12.1982</h3>
        <p>Pankki A oli HO:ssa, jonka tutkittavaksi pankki oli saattanut jutun, vaatinut RO:n päätöksen kumoamista ja oy C:n konkurssipesän velvoittamista korvaamaan pankin oikeudenkäyntikulut jutussa. HO oli jättänyt RO:n päätöksen pysyväksi. Pankki oli velvoitettu korvaamaan konkurssipesän oikeudenkäyntikulut HO:ssa 900 markalla.</p>
      </div>
    </div>
    <div>
      <h2 id="19830162tyloa0">KORKEIN OIKEUS</h2>
      <p>Pyytäen valituslupaa pankki A haki muutosta HO:n tuomioon. Pankki vaati HO:n tuomion kumoamista ja kanteen hylkäämistä sekä oy C:n konkurssipesän velvoittamista korvaamaan pankin oikeudenkäyntikulut jutussa. Lupa myönnettiin 14.4.1983. Oy C:n konkurssipesä vastasi ja pyysi korvausta vastauksen antamisesta aiheutuneista kuluista. KKO toimitti 14.10.1983 jutussa suullisen käsittelyn.</p>
      <p>KKO t. tutki jutun.</p>
      <div>
        <h3>Ratkaisun perustelut</h3>
        <p>Pankin A tehtävänä oli ollut iranilaisen avaajapankin B:n toimeksiannosta ilmoittaa myyjäyhtiölle C avaajapankin sen hyväksi avaamasta kahdesta peruuttamattomasta remburssista. Iranilainen pankki ei ollut pyytänyt pankkia A vahvistamaan rembursseja eikä tämä ollut sitä myöskään tehnyt. Pankin A ilmoitukset myyjäyhtiölle remburssivarojen maksamisesta, sen jälkeen kun pankki oli saanut itselleen katteen avaajapankilta, olivat koskeneet vain avaajapankin maksuvelvollisuuden täyttämistä. Tätä osoitti myös ilmoituksiin liitetty pankin A toteamus, etteivät ilmoitukset olleet sitä sitovia. Muuta maksuvelvollisuutta myyjäyhtiötä kohtaan ei pankilla A ollut ollut remburssitoimeksiannon perusteella.</p>
        <p>Götabanken siirsi remburssien määrän avaajapankin siellä olevalta tililtä pankin A Götabankenissa olevalle tilille 23.5.1980. Tästä siirrosta pankki A oli kertonut saaneensa Götabankenilta ilmoituksen 26.5.1980. Ilmoituksen saatuaan pankin A remburssiosasto käytti oy C:n jo aikaisemmin antamien määräysten mukaan osan remburssivaroista eräiden myyjäyhtiön velkojen maksuun, mutta ennen yhtiön konkurssin alkua 28.5.1980 pankki ei ollut siirtänyt noiden varojen loppuosaa 93 215,50 markkaa myyjäyhtiön käyttöön, vaan nämä varat olivat konkurssin alkaessa edelleen remburssiosaston käytettävissä. Sieltä ne siirrettiin 30.5.1980 pankin Töölön konttoriin ja käytettiin 11.6.1980 pankin A ilmoituksen mukaan kuittaamalla pankin takaussaatavien maksuun.</p>
        <p>Pankki A ei ollut näyttänyt, että se asianosaisten aikaisemman pankkisuhteen perusteella tai muuten olisi täyttänyt remburssisuhteeseen liittyvät velvollisuutensa ottamalla remburssivarat vastaan Götabankenissa ja varat vastaanotettuaan pitänyt niitä hallussaan myyjäyhtiön maksuja vastaanottavana pankkina. Siten kysymyksessä olevat 93 215,50 markkaa olivat oy C:n konkurssin alkaessa edelleen olleet pankilla A vain avaajapankin remburssivelvoitteen täyttämistä varten.</p>
        <p>KKO katsoi, ettei pankilla A remburssisuhteen välittäjäpankkina, joka ei ollut vahvistanut rembursseja, ollut ollut itsenäistä maksuvelvollisuutta myyjäyhtiötä kohtaan. Se oli myyjäyhtiön konkurssin alkaessa edelleen pitänyt noita varoja hallussaan avaajapankin eikä oman maksuvelvollisuutensa täyttämiseksi myyjäyhtiölle. Avaajapankin myyjäyhtiölle maksettavaa velkaa pankki A ei ollut voinut käyttää kuittaukseen myyjäyhtiöltä ollutta saatavaansa vastaan.</p>
      </div>
      <div>
        <h3>Tuomiolauselma</h3>
        <p>HO:n tuomion lopputulos jäi pysyväksi. Pankki A velvoitettiin suorittamaan korvaukseksi oy C:n konkurssipesälle KKO:ssa aiheutuneista kuluista 3 500 markkaa.</p>
        <div>
          <p>Ratkaisuun osallistuneet: presidentti Olsson sekä oikeusneuvokset Heinonen, Ketola, Aro ja Roos</p>
        </div>
      </div>
    </div>
  </finlex:content>
</finlex:document>
