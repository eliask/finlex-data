<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19830017t</dcterms:identifier>
  <finlex:ecliIdentifier>ECLI:FI:KKO:1983:II17</finlex:ecliIdentifier>
  <dcterms:title>KKO:1983-II-17</dcterms:title>
  <dcterms:description>
    <p>
      <strong>Välityspalkkio</strong>
    </p>
  </dcterms:description>
  <finlex:registerNumber>R79/865</finlex:registerNumber>
  <dcterms:date pvm="19820608">1982-06-08</dcterms:date>
  <finlex:fileCopyNumber>2600/82</finlex:fileCopyNumber>
  <dcterms:issued pvm="19830209">1983-02-09</dcterms:issued>
  <dcterms:abstract>
    <p>Kiinteistön omistajan ja kiinteistönvälittäjän kesken tehdyn toimeksiantosopimuksen mukaan välittäjällä oli oikeus saada välityspalkkio myös siinä tapauksessa, että omaisuus sopimuksen voimassaoloajan jälkeen myytiin henkilölle, joka oli saanut välittäjältä omaisuutta koskevia tietoja. Kun välittäjä oli antamiensa tietojen perusteella toimeksiantosopimuksen voimassa ollessa saanut aikaan tarjouksen, jonka toimeksiantaja tosin oli hylännyt, välityspalkkio tuomittiin maksettavaksi, vaikka kiinteistön toimeksiantosopimuksen voimassaoloajan jälkeen ostanut tarjouksen antaja oli tutustunut myyntikohteeseen ja saanut siitä tietoja suoraan omistajalta jo ennen toimeksiantosopimuksen tekemistä.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19830017taloa0">ASIAN KÄSITTELY ALEMMISSA OIKEUKSISSA</a>
  </dcterms:tableOfContents>
  <finlex:content id="s19830017t.kko">
    <div>
      <h2 id="19830017taloa0">ASIAN KÄSITTELY ALEMMISSA OIKEUKSISSA</h2>
      <p>Säästöpankkien Kiinteistönvälitys Oy oli liikkeenharjoittaja Erkki Valaharjua ja Porvoon Huonekalutehdas Oy:n Puusepänliike, kommandiittiyhtiötä vastaan ajamassaan kanteessa Orimattilan KO:ssa lausunut, että se oli Valaharjun kanssa, hänen toimiessaan sekä omasta puolestaan että Valaharjun Puusepänliike Ky nimisen kommandiittiyhtiön vastuunalaisena yhtiömiehenä, 21.12.1976 tehnyt välityssopimuksen kommandiittiyhtiön Mäntsälän kunnan Mäntsälän kylässä olevien Aholan tilan RN:o 11:41 ja Mallamäenpelto II:n tilan RN:o 11:564 sekä tiloilla olleiden kommandiittiyhtiön teollisuusrakennusten ja kommandiittiyhtiön koneiden ja laitteiden myymisestä, jolloin myyntihinnaksi oli sopimukseen merkitty kiinteistöt koneineen 2 150 000 markkaa ja kiinteistöt ilman koneita 1 500 000 markkaa ja välityspalkkioksi oli sovittu 3,5 prosenttia kauppahinnasta. Edelleen kantaja oli mainitun välityssopimuksen ehtojen mukaan oikeutettu saamaan välityspalkkion, jos myyntikohde sopimusajan päätyttyä myytiin henkilölle, joka oli välittäjältä välittömästi tai välillisesti saanut kohteesta tietoja. Kun välityssopimuksen Valaharjun puolelta tapahtuneen irtisanomisen vuoksi rauettua helmikuun lopussa 1977 kiinteistöt koneineen oli kesällä 1977 myyty Valaharjun Puusepänliike Ky kommandiittiyhtiölle 1 700 000 markan kauppahinnasta, mutta Valaharju ja kommandiittiyhtiö olivat vastoin välityssopimusta kieltäytynyt maksamasta välityspalkkiota, vaikka kaupan ostaja oli saanut myyntikohteesta tietoja kantajalta, kantajayhtiö oli vaatinut, että Valaharju ja Valaharjun Puusepänliike Kommandiittiyhtiö, jonka toiminimi sittemmin oli muuttunut nimeksi Porvoon Huonekalutehdas Oy:n Puusepänliike, kommandiittiyhtiö, velvoitettaisiin yhteisvastuullisesti suorittamaan edellä mainittu välityspalkkio, yhteensä 59 500 markkaa 5 prosentin korkoineen haasteen tiedoksiannosta lukien ja korvaamaan kantajan oikeudenkäyntikulut.</p>
      <p>Vastineessaan Valaharju ja Porvoon Huonekalutehdas Oy:n Puusepänliike, kommandiittiyhtiö olivat kiistäneet kanteen katsoen, ettei siinä tarkoitetun kaupan ostaja ollut saanut kantajalta tietoja kaupan kohteesta sillä tavoin, että kantaja olisi kaupan tapahduttua välityssopimuksen voimassaolon päätyttyä ollut oikeutettu saamaan kanteessa tarkoitetun kaupan perusteella välityspalkkiota, sekä sillä perusteella, että välityssopimuksen ko. ehto oli kohtuuton. Vastaajat olivat vaatineet korvausta oikeudenkäyntikuluistaan.</p>
      <p>KO p. 28.2.1978 oli lausunut selvitetyksi, että kanteessa mainittu välityssopimus oli tehty toiselta puolen Valaharjun ja Valaharjun Puusepänliike, kommandiittiyhtiön sekä toiselta puolen Säästöpankkien Kiinteistönvälitys Oy:n välillä kanteessa mainituin ehdoin, että esitettyjen lainhuutorekisterikorttien mukaan oli välityssopimuksessa mainittuihin tiloihin annettu viimeksi lainhuudot, Aholan tilaan Erkki Valaharjulle ja Maire Lindroosille, jonka nimi sitten oli muuttunut Maire Valaharjuksi, sekä Mallamäenpelto II:n tilaan Erkki Teodor Olavi Valaharjulle eikä selvitystä tai edes väitettä ollut esitetty siitä, että välityssopimuksen tekemisen aikana joku muu kuin edellä mainitut lainhuudon saajat olisi omistanut kyseiset tilat, että Valaharjun Puusepänliike Kommandiittiyhtiö oli tiloilla harjoittanut teollisuustoimintaa ja asianosaisten ilmoituksen mukaan olivat tiloilla olleet teollisuuslaitosten koneet olleet mainitun kommandiittiyhtiön omaisuutta, että välityssopimuksen voimassaolo oli lakannut helmikuun lopussa 1977 ja että Erkki Valaharju mainitun kommandiittiyhtiön vastuunalaisena yhtiömiehenä ja Maire Valaharju sen äänettömänä yhtiömiehenä olivat 1.6.1977 tehdyllä kauppakirjalla myyneet osuutensa kommandiittiyhtiöstä Porvoon Huonekalutehdas Oy:lle ja 2.6.1977 tehdyllä kaupalla 35 732 markan hinnasta myyneet mainitut tilansa Valaharjun Puusepänliike Kommandiittiyhtiölle, jonka toiminimi oli edellä mainitun yhtiöosuuksien myynnin jälkeen 8.7.1977 kaupparekisteriin merkityllä muutoksella muutettu Porvoon Huonekalutehdas Oy:n Puusepänliike, kommandiittiyhtiöksi.</p>
      <p>Sen vuoksi ja kun ei voitu katsoa, että kanteessa tarkoitettu välityssopimus olisi koskenut Erkki ja Maire Valaharjun yhtiöosuuksien luovuttamista ja myytyjen kiinteistöjen osalta ei voitu katsoa, että Erkki ja Maire Valaharjun sekä tiloilla ainakin vuodesta 1975 teollista toimintaa harjoittaneen Valaharjun Puusepänliike Kommandiittiyhtiön välinen, välityssopimuksen rauettua tehty kauppa olisi tehty sellaisen ostajan kanssa, joka olisi Säästöpankkien Kiinteistönvälitys Oy:ltä saanut tietoja kiinteistöistä eikä kantajalla siten välityssopimuksen ehtojen mukaan ollut oikeutta välityspalkkioon nähden kauppojen johdosta, KO oli hylännyt kanteen. Asian laatu huomioon ottaen vastaajat saivat kuitenkin kärsiä itse oikeudenkäyntikulunsa.</p>
      <p>Kouvolan HO:ssa, jolta asianosaiset hakivat muutosta KO:n päätökseen, Säästöpankkien Kiinteistönvälitys Oy oli toistanut KO:n päätöksestä ilmenevässä kanteessa esittämänsä vaatimuksen, että Valaharju ja Porvoon Huonekalutehdas Oy:n Puusepänliike, kommandiittiyhtiö velvoitettaisiin yhteisvastuullisesti suorittamaan sille välityssopimuksen mukaisena 3,5 prosentin välityspalkkiona 1 750 000 markan kauppahinnasta 61 250 markkaa, sekä Erkki Valaharju ja Porvoon Huonekalutehdas Oy:n Puusepänliike, kommandiittiyhtiö vaatineet Säästöpankkien Kiinteistönvälitys Oy:n velvoittamista korvaamaan niiden yhteiset oikeudenkäyntikulut KO:ssa 3 500 markalla.</p>
      <p>HO t. 25.4.1979 oli, todeten, että Säästöpankkien Kiinteistönvälitys Oy oli kanteessaan vaatinut KO:ssa sen päätöksessä kerrotun 59 500 markan asemesta 61 250 markan välityspalkkiota, katsonut toisin selvitetyksi, että Valaharju ja hänen vaimonsa, jotka välityssopimuksen tekohetkellä olivat omistaneet ko. tilat ja toimineet Valaharjun Puusepänliike, kommandiittiyhtiön yhtiömiehinä, olivat KO:n päätöksessä kerrotuilla kaupoilla myyneet ensin Porvoon Huonekalutehdas Oy:lle yhtiöosuutensa 1 750 000 markan kauppahinnasta ja sen jälkeen kommandiittiyhtiölle, jonka vastuunalaiseksi yhtiömieheksi osakeyhtiö oli ryhtynyt, kiinteistönsä 35 732 markan kauppahinnasta. Se, että kauppa oli tehty yhtiöosuuksien luovutuksena, ei sinänsä poistanut Säästöpankkien Kiinteistönvälitys Oy:n oikeutta välityspalkkioon. Samoin oli selvitetty, että Säästöpankkien Kiinteistönvälitys Oy oli antanut Porvoon Huonekalutehdas Oy:lle kaupan kohteesta tietoja.</p>
      <p>Säästöpankkien Kiinteistönvälitys Oy:n taholta oli kuitenkin annettu tietoja kaupan kohteesta Porvoon Huonekalutehdas Oy:n edustajalle vain suullisesti ja toimittamalla kalustotietoja kohdetta paikan päällä esittelemättä. Porvoon Huonekalutehdas Oy:n taholta tehtyä kirjallista ostotarjousta ei ollut pidettävä mahdollisena ilman että kaupan kohde olisi ollut jo entuudestaan tunnettu. Asiassa oli myös selvitetty, että Porvoon Huonekalutehdas Oy:n edustajat olivat jo loka-marraskuussa 1976 käyneet paikan päällä tutustumassa kaupan kohteeseen ja neuvotelleet Valaharjun kanssa sen ostamisesta.</p>
      <p>Koska Valaharju ja Porvoon Huonekalutehdas Oy olivat jo ennen välityssopimuksen tekemistä neuvotelleet Säästöpankkien Kiinteistönvälitys Oy:n välittävänä olleen omaisuuden kaupasta eikä Säästöpankkien Kiinteistönvälitys Oy ollut näyttänyt, että se olisi antanut ostajalle kaupan kohteesta sellaisia tietoja, jotka eivät olisi olleet aikaisemmin ostajan tiedossa, ja kun po. välityssopimuksessa ei ollut nimenomaisesti sovittu, että välittäjällä siitä huolimatta olisi oikeus saada kaupasta välityspalkkiota, HO oli jättänyt asian KO:n päätöksen varaan muutoin paitsi, että Säästöpankkien Kiinteistönvälitys Oy velvoitettiin suorittamaan Valaharjulle ja kommandiittiyhtiölle yhteisesti korvaukseksi niillä oikeudessa olleista oikeudenkäyntikuluista 3 500 markkaa.</p>
      <p>Säästöpankkien Kiinteistönvälitys Oy pyysi lupaa hakea muutosta HO:n tuomioon ja lupahakemukseensa sisällytti muutoksenhakemuksen. Porvoon Huonekalutehdas Oy:n Puusepänliike, kommandiittiyhtiö ja Erkki Valaharju vastasivat hakemukseen.</p>
    </div>
    <div>
      <h2 id=""/>
      <p>KKO t. myönsi muutoksenhakuluvan, tutki jutun ja totesi selvitetyksi, että Valaharju oli syksyllä 1976 ennen kuin hän antoi välitystehtävän Säästöpankkien Kiinteistönvälitys Oy:lle itse yrittänyt myydä puheena olevat kiinteistöt koneineen. Porvoon Huonekalutehdas Oy:n edustaja oli tällöin tutustuttuaan myyntikohteeseen tehnyt kiinteistöistä ilman koneita 1 400 000 markan määräisen tarjouksen, jota Valaharju ei hyväksynyt. Tämän jälkeen tehdyn toimeksiantosopimuksen perusteella Säästöpankkien Kiinteistönvälitys Oy:n puolesta oli käyty puhelinkeskusteluja Porvoon Huonekalutehdas Oy:n edustajan kanssa ja annettu tietoja muun muassa myytävinä olevista koneista. Näiden keskustelujen jälkeen Porvoon Huonekalutehdas Oy oli 22.2.1977 antanut 1 700 000 markan määräisen tarjouksen, joka käsitti kiinteistöt ja koneet kahta lukuunottamatta. Tätäkään tarjousta Valaharju ei hyväksynyt. Valaharju oli 16.2.1977 irtisanonut toimeksiantosopimuksen, jonka voimassaoloaika sen johdosta päättyi 28.2.1977. Valaharju ja hänen vaimonsa olivat sitten HO:n tuomiossa olivat sitten HO:n tuomiossa kerrotuin tavoin myyneet kiinteistöt kaikkine koneineen Porvoon Huonekalutehdas Oy:lle.</p>
      <p>Toimeksiantosopimuksen mukaan Säästöpankkien Kiinteistönvälitys Oy oli oikeutettu palkkioon myös siinä tapauksessa, että myyntikohde sopimusajan päätyttyä myytiin henkilölle, joka oli välittömästi tai välillisesti saanut välittäjältä tietoja kohteesta. Valaharjun ja hänen vaimonsa sekä Porvoon Huonekalutehdas Oy:n välillä tehdyn kaupan ehdot eivät oleellisesti eronneet siitä tarjouksesta, jonka Säästöpankkien Kiinteistönvälitys Oy välitystehtäväänsä suorittaessaan sai aikaan. Kun tämä tarjous perustui myös Säästöpankkien Kiinteistönvälitys Oy:ltä saatuihin tietoihin, oli sillä oikeus sovittuun välityspalkkioon. Se seikka, että kauppa oli tehty yhtiöosuuksien luovutuksena ei poistanut Säästöpankkien Kiinteistönvälitys Oy:n oikeutta välityspalkkioon. Tämän vuoksi KKO harkitsi oikeaksi, kumoten HO:n tuomion ja KO:n päätöksen, velvoittaa Valaharjun ja Porvoon Huonekalutehdas Oy:n Puusepänliike, kommandiittiyhtiön yhteisvastuullisesti suorittamaan Säästöpankkien Kiinteistönvälitys Oy:lle välityspalkkiona sovitut 3,5 prosenttia 1 750 000 markan kauppahinnasta eli 61 250 markkaa 5 prosentin korkoineen haasteiden tiedoksiantopäivistä eli Valaharjun osalta 4.10.1977 ja kommandiittiyhtiön osalta 17.11.1977 lukien. Asian laadun vuoksi Säästöpankkien Kiinteistönvälitys Oy sai kuitenkin pitää vahinkonaan sille jutusta aiheutuneet kulut.</p>
      <div>
        <p>Ratkaisuun osallistuneet: oikeusneuvokset Miettinen, Ådahl ja Riihelä sekä ylimääräiset oikeusneuvokset Paasikoski ja Heikkilä</p>
      </div>
    </div>
  </finlex:content>
</finlex:document>
