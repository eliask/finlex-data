<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20030078</dcterms:identifier>
  <finlex:ecliIdentifier>ECLI:FI:KKO:2003:78</finlex:ecliIdentifier>
  <dcterms:title>KKO:2003:78</dcterms:title>
  <dcterms:description>
    <p>
      <strong>Rikoksen yritys</strong>
    </p>
  </dcterms:description>
  <finlex:registerNumber>R2002/1049</finlex:registerNumber>
  <dcterms:date pvm="20030603">2003-06-03</dcterms:date>
  <finlex:fileCopyNumber>2064</finlex:fileCopyNumber>
  <dcterms:issued pvm="20030829">2003-08-29</dcterms:issued>
  <dcterms:abstract>
    <p>Kysymys rikoksen yrityksen alkamisesta ja yrityksestä luopumisesta.</p>
  </dcterms:abstract>
  <p>RL 4 luku 1 § 1 mom</p>
  <dcterms:tableOfContents>
    <a href="20030078aloa0">ASIAN KÄSITTELY ALEMMISSA OIKEUKSISSA</a>
    <a href="20030078mhaku0">MUUTOKSENHAKU KORKEIMMASSA OIKEUDESSA</a>
    <a href="20030078yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s20030078.kko">
    <div>
      <h2 id="20030078aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Toijalan käräjäoikeuden tuomio 4.12.2001</h3>
        <p>Käräjäoikeus katsoi selvitetyksi, että A oli 11.10.2000 Tampereella, hankkiakseen itselleen oikeudetonta taloudellista hyötyä, erehdyttämällä Merita Pankki Oyj:n henkilökuntaa saanut sen puhelimitse annetuilla X:n henkilötiedoilla myöntämään A:lle 15 000 markan lainan, joka olisi ollut nostettavissa pankin konttorissa luottosopimusta allekirjoitettaessa. A, joka ei kuitenkaan ollut käynyt sopimusta allekirjoittamassa eikä lainaa nostamassa, oli kerrotuin tavoin yrittänyt aiheuttaa pankille taloudellista vahinkoa. Ottaen huomioon asiakokonaisuuden ja sen, että pankissa oli A:n puhelun johdosta laadittu A:n kanssa sovittu luottohakemus, jonka perusteella A olisi voinut hallussaan ollutta X:n ajokorttia hyväksi käyttäen nostaa luoton, käräjäoikeus katsoi, että A:n petos oli edennyt yrityksen asteelle.</p>
        <p>Käräjäoikeus tuomitsi A:n tästä petoksen yrityksestä sekä A:n syyksi lukemistaan kolmesta väärennyksestä ja viidestä petoksesta yhteiseen 9 kuukauden vankeusrangaistukseen.</p>
        <p>Asian ovat ratkaisseet käräjätuomari Pertti Tuominen sekä lautamiehet Pekka Koskinen, Kari Ketomäki ja Marja Ilola.</p>
      </div>
      <div>
        <h3>Turun hovioikeuden tuomio 24.9.2002</h3>
        <p>Hovioikeus ei muuttanut käräjäoikeuden tuomiota.</p>
        <p>Asian ovat ratkaisseet hovioikeuden jäsenet Pertti Kajanen, Jukka Uusitupa ja Riitta Santo. Esittelijä Paula Virrankoski.</p>
      </div>
    </div>
    <div>
      <h2 id="20030078mhaku0">MUUTOKSENHAKU KORKEIMMASSA OIKEUDESSA</h2>
      <p>A:lle myönnettiin valituslupa hänen syykseen luetun petoksen yrityksen osalta. Muilta osin valituslupaa ei myönnetty.</p>
      <p>Valituksessaan A vaati syytteen hylkäämistä, koska teko oli jäänyt rankaisemattoman valmistelun asteelle. Ainakin oli kysymys yrityksestä luopumisesta.</p>
      <p>Johtava kihlakunnansyyttäjä Tuorila vastasi valitukseen.</p>
    </div>
    <div>
      <h2 id="20030078yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Laissa ei ole määritelty sitä, milloin tekijän toiminta on edennyt niin pitkälle, että kysymys on rikoksen yrityksestä. Oikeuskäytännössä tekijän on katsottu syyllistyneen yritykseen vasta sitten, kun rikoksen laissa säädetyn tunnusmerkistön mukainen täytäntöönpanotoimi on alkanut niin, että on syntynyt todellinen vaara rikoksen täyttymisestä.</p>
        <p>A on puheena olevassa tilaisuudessa toisena henkilönä esiintyen neuvotellut puhelimitse pankin edustajan kanssa 15 000 markan määräisen niin sanotun joustoluoton myöntämisestä. Neuvottelun perusteella pankissa on täytetty luottohakemuksen ja luottosopimuksen sisältävä lomake, jonka pankin edustaja on jo valmiiksi allekirjoittanut. A:n väite siitä, ettei hänellä alun perin ollut tarkoitustakaan mennä allekirjoittamaan luottosopimusta ja nostamaan luottoa, ei ole uskottava. Korkein oikeus katsoo, että A:n tarkoituksena on ollut, hankkiakseen itselleen oikeudetonta taloudellista hyötyä, erehdyttää pankin edustaja myöntämään hänelle luottoa. A on kerrotuin tavoin aloittanut petoksen tunnusmerkistön mukaisen täytäntöönpanotoimen. Rikoksen täyttymisen vaara on ollut todellinen, koska luoton nostaminen olisi enää edellyttänyt A:n käyntiä pankissa ja luottosopimuksen allekirjoittamista. A:n teko oli edennyt petoksen yrityksen asteelle.</p>
        <p>A ei kuitenkaan saapunut pankkiin allekirjoittamaan luottosopimusta ja nostamaan varoja. Asiassa ei ole käynyt ilmi, että hän olisi ulkonaisten esteiden tähden luopunut petosrikoksen täyttämisestä. Näin ollen luopumisen on katsottava tapahtuneen rikoslain 4 luvun 2 §:n 1 momentissa tarkoitetuin tavoin hänen omasta tahdostaan. Petoksen yritys jää siten mainitun lainkohdan nojalla rankaisematta.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan.</p>
        <p>A:ta vastaan petoksen yrityksestä, tekoaika 11.10.2000, ajettu syyte hylätään ja hänet vapautetaan tältä osin tuomitusta rangaistuksesta.</p>
        <p>A tuomitaan hänen viakseen jäävistä kolmesta väärennyksestä sekä viidestä petoksesta yhteiseen seitsemän (7) kuukauden vankeusrangaistukseen.</p>
        <p>Rangaistusta on kohtuullistettu ja otettu huomioon Turun hovioikeuden tuomio 20.12.2001 (Tampereen käräjäoikeus 10.9.2001) rikokset 7 - 11.</p>
        <p>Asian ovat ratkaisseet oikeusneuvokset Anja Tulenheimo-Takki, Mikko Tulokas, Lauri Lehtimaja, Mikael Krogerus ja Pertti Välimäki. Esittelijä Markku Vuorela.</p>
      </div>
    </div>
  </finlex:content>
</finlex:document>
