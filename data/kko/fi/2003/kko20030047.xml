<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20030047</dcterms:identifier>
  <finlex:ecliIdentifier>ECLI:FI:KKO:2003:47</finlex:ecliIdentifier>
  <dcterms:title>KKO:2003:47</dcterms:title>
  <dcterms:description>
    <p>
      <strong>Kiinteistönmuodostamislaki</strong>
      <span>Kiinteistönmääritys</span>
      <span>Vesialue</span>
    </p>
  </dcterms:description>
  <finlex:registerNumber>M98/143</finlex:registerNumber>
  <dcterms:date pvm="20030128">2003-01-28</dcterms:date>
  <finlex:fileCopyNumber>1095</finlex:fileCopyNumber>
  <dcterms:issued pvm="20030519">2003-05-19</dcterms:issued>
  <dcterms:abstract>
    <p>Valtiolle kuuluva saariryhmä Perämeressä oli aikaisempien rajankäyntitoimitusten seurauksena jäänyt sen kylän vesialueelle, jonka edustalla se sijaitsi. Kysymys saarten oikeudesta ympärillään olevaan vesialueeseen.</p>
  </dcterms:abstract>
  <dcterms:tableOfContents>
    <a href="20030047aloa0">ASIAN KÄSITTELY TOIMITUKSESSA JA MAAOIKEUDESSA</a>
    <a href="20030047mhaku0">MUUTOKSENHAKU KORKEIMMASSA OIKEUDESSA</a>
    <a href="20030047yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s20030047.kko">
    <div>
      <h2 id="20030047aloa0">ASIAN KÄSITTELY TOIMITUKSESSA JA MAAOIKEUDESSA</h2>
      <div>
        <h3>Toimitusmiesten päätös 3.7.1997</h3>
        <p>Perämeren kansallispuistosta annetun lain 2 §:n 2 momentin mukaisessa rajankäyntitoimituksessa toimitusmiehet totesivat, että vuonna 1989 suoritetussa yleisen vesialueen ja kylille kuuluvan vesialueen välisessä vesirajankäyntitoimituksessa nro 206069-5 oli todettu, että Tornion kaupungin alueella ei ollut yleistä vesialuetta. Toimituksessa ei ollut selvitetty eikä kuulunutkaan selvittää mille kylille vesialue kuului. Perämeren kansallispuistosta annetun lain liitekarttaan merkityt saaret Tornion kaupungin alueella sijaitsivat mainitulla vesialueella. Juho Haatajan vuosina 1912 - 1913 tekemässä selvittelytoimituksessa nro592, jossa ei ollut tehty päätöksiä ja jolla ei ollut omistusoikeuteen vaikuttavaa oikeusvoimaa, oli pyritty selvittämään kenelle tiettyä omistajaa vailla olevat maakappaleet kuuluivat. Selvittelyn tulos oli perustunut pääasiallisesti kihlakunnanoikeuden ja Senaatin tuomioihin. Selvittelyn mukaan Pirkkiön jakokunnan vesirajain sisällä ei löytynyt yhtään asiakirjoissa mainittua saarta. Ulkona meressä olevat saaret kuuluivat kruunulle: Pöllä, Ylikrunni, Lehtikari, Välikari eli nykyisin Etukari, Mainua, Pihlaja ja Pensaskari Senaatin tuomion 17.12.1892 mukaan ja Inakari ja Posaletto eli nykyisin Posi sekä Isohuituri, Pitkäletto ja Vähähuituri Alatornion ja Karungin pitäjäin kihlakunnanoikeuden tuomioiden 7.10.1886 ja 18.10.1888 mukaan. Selvityksessä oli mainittu myös Senaatin talousosaston päätös 23.1.1883, jonka mukaan Välikarin krunni, nykyisin Välikrunni, oli riidattomasti valtion oma. Maanmittauslaitos oli vesirajankäyntitoimituksen nro 206069-5 johdosta Korkeimmalle oikeudelle antamassaan lausunnossa todennut, että Inakari, Lehtikari, Pensaskari, Iso-Huituri ynnä muut saaret oli vuoden 1905 maakirjaan merkitty liikamaina valtiolle kuuluviksi maiksi.</p>
        <p>Toimitusmiehet katsoivat, että edellä selostettujen tuomioiden ja selvitysten perusteella Tornion kaupungin alueella sijaitsevat saaret Posi, Pöllä, Vähähuituri, Isohuituri, Lehtikari, Etukari, Pensaskari, Pihlajakari, Välikrunni, Ylikrunni, Nokikrunni, Mainua ja Inakari, siltä osalta kuin viimeksi mainittu oli Suomen valtakunnan alueella, kuuluivat valtiolle. Toimitusmiehet totesivat, että saaret sijaitsivat kylänrajain sisäpuolella eikä niitä oltu isojaossa erotettu liikamaana vaan niiden omistusoikeuteen liittyvät tuomiot oli tehty isojaon jälkeen. Sen vuoksi toimitusmiehet katsoivat saarten kuuluvan Pirkkiön kylän ja mahdollisesti muiden kylien kanssa samaan vesioikeudelliseen kylään. Saarten ympärillä oleva vesijättö kuului siten kylille (jakokunnille).</p>
      </div>
      <div>
        <h3>Vaatimukset maaoikeudessa</h3>
        <p>Metsähallitus valitti maaoikeuteen ja vaati toimitusmiesten päätöksen kumoamista siltä osin kuin toimitusmiehet olivat katsoneet, että saaret sijaitsivat kylänrajain sisäpuolella ja kuuluivat Pirkkiön kylän ja mahdollisesti muiden kylien kanssa samaan vesioikeudelliseen kylään ja saarten ympärillä oleva vesijättö kuului kylille. Saarille oli määrättävä omat vesialueet vähäistä suurempina saarina tai sillä perusteella, että ne muodostivat valtion liikamaana oman vesioikeudellisen kylän. Mikäli katsottaisiin, että alueella olisi saaria, joilla ei olisi oikeutta ympäröivään veteen, jakokunnan vesialueesta muodostunut vesijättö oli erityisperusteisesti määrättävä valtiolle saarten omistajana. Mikäli katsottaisiin, että vesijättö oli erotettava jakokunnalle, raja vesijättömaan ja saarten välillä oli käytävä vastaamaan sitä ajankohtaa, josta oli olemassa tuomioihin pohjautuva selvitys omistusoikeuden siirtymisestä.</p>
      </div>
      <div>
        <h3>Pohjois-Suomen maaoikeuden tuomio 14.5.1998</h3>
        <p>Metsähallituksen vaatimuksen osalta, että saarille oli määrättävä omat vesialueet vähäistä suurempina saarina tai sillä perusteella, että ne muodostivat valtion liikamaana oman vesioikeudellisen kylän maaoikeus totesi, että Alatornion ja Karungin pitäjäin kihlakunnanoikeuden 4.4.1910 vahvistamassa vesipiirirajankäyntitoimituksessa n:o 5202 oli käyty Pirkkiön jakokunnan vesialueen rajat muiden jakokuntien vesialueita vastaan. Toimituksen pöytäkirjassa oli todettu, että vesiraja Pohjanlahdessa Kemin pitäjää vastaan oli käyty vuonna 1896 ja vahvistettu kihlakunnanoikeudessa vuonna 1898. Sanotun toimituksen kaikissa kokouksissa oli ollut läsnä vuoden 1848 maanmittausohjesäännön 4 §:n tarkoittamana julkisena asiamiehenä nimismies ja toimituksen loppukokouksessa lisäksi metsähallituksen asiamies. Toimituksessa oli ennen rajojen käymistä ratkaistu, mitkä kylät ja tilat muodostivat jakokunnan. Toimituspöytäkirjasta ei ilmennyt, että valtion edustajat olisivat toimituksessa tehneet vaatimusta, että valtiolle kuuluvat saaret olisivat muodostaneet vähäistä suurempina saarina oman jakokunnan, jolle olisi tullut määrätä vesialue taikka että saarille liikamaana olisi tullut erottaa oma vesialue. Mikäli saarten Posi, Pöllä, Vähähuituri, Isohuituri, Lehtikari, Etukari, Pensaskari, Pihlajakari, Välikrunni, Ylikrunni, Nokikrunni, Mainua ja Inakari olisi katsottu vähäistä suurempina saarina taikka liikamaana muodostaneen oman vesioikeudellisen kylänsä, niiden rajat olisi tullut käydä vesipiirirajankäyntitoimituksessa n:o 5202.</p>
        <p>Lainvoimaisessa rajankäyntitoimituksessa n:o 209069-5 oli todettu, ettei Tornion kaupungin alueella ollut oikeudesta yleisiin vesialueisiin annetun lain tarkoittamaa yleistä vesialuetta. Lisäksi oli päätetty, että Pirkkiön jakokunnan vesialue ulottui kaupungin rajaan asti.</p>
        <p>Edellä mainituissa toimituksissa oli siten ratkaistu, että saarten Posi, Pöllä, Vähähuituri, Isohuituri, Lehtikari, Etukari, Pensaskari, Pihlajakari, Välikrunni, Ylikrunni, Nokikrunni, Mainua ja Inakari ympärillä oleva vesialue kuului Pirkkiön jakokunnalle.</p>
        <p>Metsähallitus oli myös vaatinut, että Pirkkiön jakokunnan vesialueesta muodostunut vesijättö oli erityisperusteisesti määrättävä valtiolle saarten omistajana ja että raja jakokunnalle erotettavan vesijättömaan ja saarten välillä oli käytävä vastaamaan sitä ajankohtaa, josta oli olemassa tuomioihin perustuva selvitys omistusoikeuden siirtymisestä. Maaoikeus totesi, että Alatornion ja Karungin pitäjäin kihlakunnanoikeuden 7.10.1886 julistaman päätöksen mukaan Inakaria ja Posalettoa ei ollut isojaossa jaettu mihinkään taloon, vaan ne oli jätetty kruunulle liikamaaksi, ja 18.10.1888 julistaman päätöksen mukaan Vähähuituri, Isohuituri ja Pitkäletto eivät isojaossa olleet tulleet jaetuiksi mihinkään yksityiseen maahan tahi kylään kuuluviksi, vaan ne oli jätetty kruunun liikamaaksi. Senaatin 17.12.1892 antamalla tuomiolla oli vahvistettu lopullisesti kihlakunnanoikeuden 26.4.1890 julistama päätös, jossa oli todettu, että Alatornion pitäjän ulkosaaristossa olevia saaria Pöllä, Ylikrunni, Lehtikari, Välikari, Pensaskari, Mainua ja Pihlaja ei sanotun pitäjän loppuunsaatetussa isojaossa ollut liitetty yksityisiin taloihin taikka kylään, vaan ne olivat langenneet liikamaana kruunulle. Juho Haatajan vuosina 1912 - 1913 suorittaman selvittelytoimituksen pöytäkirjassa oli todettu, että Välikarin krunnin sanottiin 19.11.1910 päivätyssä kamarikonttorin kirjeessä olleen senaatin talousosaston 23.1.1883 antaman päätöksen mukaan riidattomasti kruunun oma. Maanmittaushallituksen 24.9.1992 antamassa, toimitusta n:o 206069-5 koskevassa lausunnossa oli todettu, että Inakari, Lehtikari, Pensaskari, Iso-Huituri ynnä muut saaret oli vuoden 1905 maakirjaan merkitty liikamaina.</p>
        <p>Maaoikeus katsoi, ettei valtio ollut saanut saaria omakseen kerrottujen päätösten nojalla, vaan niissä oli vain mainittu saarten jo tulleen valtiolle liikamaana. Saaret eivät siis olleet tulleet valtiolle erityisperusteisesti vaan isojaossa liikamaana. Metsähallitus ei ollut esittänyt mitään selvitystä, joka olisi osoittanut, että valtiolla olisi ollut erityisperusteinen oikeus kysymyksessä olevien saarten ympärillä olevaan veteen Pirkkiön kylän vesialueella.</p>
        <p>Edellä mainituilla perusteilla maaoikeus katsoi, että valtiolle kuuluvien saarten raja Pirkkiön jakokunnan vesialuetta vastaan oli käytävä isojaon aikaisen rantaviivan mukaan. Sen vuoksi myös saarten ympärillä mahdollisesti oleva vesijättö kuului Pirkkiön jakokunnalle. Toimitusmiehet olivat määränneet valtiolle kuuluvien saarten ja Pirkkiön jakokunnan vesialueen välisen rajan isojaon aikaisen rantaviivan mukaan, joten raja oli kiinteistönmuodostamislain 104 §:n tarkoittamalla tavalla määrätty oikein. Sen vuoksi maaoikeus hylkäsi Metsähallituksen valituksen ja jätti toimituksen pysyväksi.</p>
        <p>Asian ovat ratkaisseet maaoikeuden jäsenet maaoikeustuomari Risto Orispää, maaoikeusinsinööri Markku T. Markkola sekä lautamiehet.</p>
      </div>
    </div>
    <div>
      <h2 id="20030047mhaku0">MUUTOKSENHAKU KORKEIMMASSA OIKEUDESSA</h2>
      <p>Metsähallitukselle myönnettiin valituslupa.</p>
      <p>Metsähallitus uudisti valituksessaan maaoikeudessa esittämänsä vaatimukset.</p>
      <p>Maanmittauslaitoksen keskushallinto antoi valituksen johdosta lausunnon ja Metsähallitus antoi lausunnon johdosta vastauksen ja Pirkkiön jakokunta valituksen, keskushallinnon lausunnon ja Metsähallituksen vastauksen johdosta vastauksen.</p>
    </div>
    <div>
      <h2 id="20030047yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <h3>Aikaisempien toimitusten vaikutus</h3>
        <p>Alatornion ja Karungin pitäjien kihlakunnanoikeuden 4.4.1910 vahvistamassa vesipiirirajankäyntitoimituksessa nro 5202 on käyty muun muassa Pirkkiön kylän rajat viereisten kylien rajoja vastaan. Kysymyksessä olevat saaret Posi, Pöllä, Vähähuituri, Isohuituri, Lehtikari, Etukari, Pensaskari, Pihlajakari, Välikrunni, Ylikrunni, Nokikrunni, Mainua ja Inakari, joista vain osa oli merkitty toimituskartalle, ovat jääneet toimituksessa kartalle merkittyjen kylien välisten rajapisteiden aavan meren puolelle. Tästä on pääteltävissä, ettei Pirkkiön kylän vesialueen rajoja ole käyty saarille asti huomioon ottaen myös sen, ettei tässä toimituksessa ole käyty kylän vesialueen rajoja yleistä vesialuetta vastaan. Tätä osoittaa myös se, että vesipiirirajankäyntitoimituksenkin suorittaneen varamaanmittari Juho Haatajan vuosina 1912 - 1913 suorittaman tiettyä omistajaa vailla olevien maa-alueiden selvittelytoimituksen nro 592 pöytäkirjan mukaan Pirkkiön jakokunnan vesirajojen sisältä ei löytynyt yhtään asiakirjoissa mainittua saarta, vaan siinä todetaan pääosan kysymyksessä olevista saarista sijaitsevan ulkona meressä.</p>
        <p>Maaliskuun 31 päivänä 1995 kiinteistörekisteriin merkityssä yleisen vesialueen ja kylien vesialueen välisessä rajankäyntitoimituksessa nro 206069-5 on käyty muun muassa Pirkkiön kylän raja yleistä vesialuetta vastaan. Toimituksessa on todettu, ettei Tornion kaupungin alueella Perämeressä ollut yleistä vesialuetta. Tästä johtuen kysymyksessä olevat saaret ovat jääneet vesialueelle, joka kuuluu ainakin Pirkkiön kylälle. Toimituksessa ei ole kuitenkaan käyty kylien välisiä rajoja eikä näin ollen selvitetty sitä, kuuluuko tuo vesialue yksinomaan Pirkkiön kylälle.</p>
        <p>Korkein oikeus katsoo, ettei aikaisemmissa toimituksissa ole ollut käsiteltävänä eikä myöskään ratkaistavana saarten oikeus ympärillään olevaan vesialueeseen. Asia voidaan näin ollen aikaisempien toimitusten estämättä ratkaista tässä toimituksessa.</p>
      </div>
      <div>
        <h3>Saarten omistusoikeuden peruste</h3>
        <p>Riidatonta on, että valtio omistaa kaikki kysymyksessä olevat saaret. Ratkaistaessa, onko saarilla oikeus niitä ympäröivään vesialueeseen, merkityksellistä on, millä perusteella saaret ovat tulleet valtion omistukseen. Valtion omistusoikeuden perusteesta on asiassa esitetty selvitykseksi viranomaisten ja tuomioistuinten ratkaisuja sekä asiakirjoissa olevia merkintöjä.</p>
        <p>Senaatin talousosaston 23.1.1883 annetussa päätöksessä Välikrunnin on todettu kuuluvan riidattomasti kruunulle. Koska jotkut henkilöt olivat käyttäneet muita saaria, oli kruunun puolesta nostettu kanteita saarien palauttamiseksi kruunulle. Kanteet oli hyväksytty seuraavasti: Inakarin ja Posileton eli nykyisen Posin osalta Alatornion ja Karungin pitäjien kihlakunnanoikeuden 7.10.1886 julistamalla päätöksellä; Vähähuiturin ja Isohuiturin osalta saman kihlakunnanoikeuden 18.10.1888 julistamalla päätöksellä ja Pöllön tai nykyisen Pöllän, Ylikrunnin, Lehtikarin, Välikarin eli nykyisen Etukarin, Pensaskarin, Mainuan ja Pihlajan osalta Senaatin oikeusosaston 17.12.1892 antamalla tuomiolla. Ratkaisujen mukaan saaria ei ole isojaossa jaettu mihinkään tilaan tai kylään, vaan ne on jätetty liikamaana kruunulle. Näillä ratkaisuilla valtio ei kuitenkaan ole saaria omistukseensa saanut, vaan saaret ovat jo aikaisemmin tulleet valtion omistukseen. Myös vuoden 1905 maakirjaan pääosa saarista on merkitty käyttämättömäksi liikamaaksi.</p>
        <p>Maanmittauslaitoksen keskushallinnon antaman lausunnon mukaan Pirkkiön jakokunnassa vuonna 1839 vahvistetun isojakotoimituksen uudistusasiakirjoissa ei kuitenkaan ole selvitystä siitä, että isojaossa olisi erotettu liikamaata. Näin ollen epäselväksi jää, ovatko saaret isojaossa valtiolle erotettua liikamaata. Koska saaret ovat kuitenkin sijainneet ulkona meressä kyläkuntien ulkopuolella, ovat ne joka tapauksessa isojaon ulkopuolelle jätettyä valtion metsämaata, jos ne eivät ole isojaossa erotettua liikamaata.</p>
      </div>
      <div>
        <h3>Saarten oikeus vesialueeseen</h3>
        <p>Välirajasta vedessä annetun lain 2 §:n 2 momentin mukaan selkää pidettäköön yhtäjaksoisena joistakuista vähäisistä saarista huolimatta. Tästä johtuen sanotunlaisilla saarilla ei ole myöskään vaikutusta vesirajan kulkuun eikä niillä voi olla omaa vesialuetta. Kysymyksessä olevista saarista osa on kooltaan suurehkoja, osa taas verraten pieniä. Saaret muodostavat kuitenkin Tornion kaupungin alueella valtakunnan rajan ja Kemin kunnan rajan välissä yhtenäisen saariryhmän, joka katkaisee Tornion kaupungin alueella olevan selän. Sen vuoksi on perusteltua arvioida saaria ryhmänä. Tällä tavoin saaria on arvioitu jo edellä mainitussa rajankäyntitoimituksessa nro 206069-5. Huomioon ottaen lisäksi saarilla aikojen kuluessa olleen kalataloudellisen merkityksen Tornionjokialueen lohenkalastuksessa Korkein oikeus katsoo, etteivät saaret ole mainitussa lainkohdassa tarkoitettuja vähäisiä saaria.</p>
        <p>Vuoden 1734 maakaaren 12 luvun 4 §:n, jota maakaaren voimaanpanosta annetun lain (541/1995) 18 §:n 2 momentin nojalla sovelletaan asiassa, ja välirajasta vedessä annetun lain 1 §:n mukaan kylällä on lainkohdissa määritelty oikeus rantaansa rajoittuvaan veteen. Sama oikeus veteen kuin kylällä on muun muassa isojaossa valtiolle erotetulla liikamaalla ja isojaon ulkopuolelle jätetyllä valtion metsämaalla. Siten sillä seikalla, ovatko saaret isojaossa valtiolle erotettua liikamaata tai isojaon ulkopuolelle jätettyä valtion metsämaata, ei ole merkitystä, kun arvioidaan, onko niillä oikeutta vesialueeseen. Kummassakin tapauksessa saaret muodostavat oman vesioikeudellisen kylänsä ja niillä on oikeus rantaansa rajoittuvaan veteen siten kuin mainituissa lainkohdissa on säädetty. Näin ollen Korkein oikeus katsoo, että saarille on erotettava oma vesialueensa.</p>
      </div>
      <div>
        <h3>Tuomiolauselma</h3>
        <p>Toimitusmiesten päätös ja maaoikeuden tuomio kumotaan. Asia palautetaan toimitusmiehille, joiden tulee ottaa se uudelleen käsiteltäväkseen ja huomioon ottaen palauttamisen syyn siinä laillisesti menetellä.</p>
        <p>Asian ovat ratkaisseet presidentti Leif Sevón sekä oikeusneuvokset Gustaf Möller, Gustav Bygglin, Pertti Välimäki ja Pasi Aarnio. Esittelijä Irmeli Heikonen.</p>
      </div>
    </div>
  </finlex:content>
</finlex:document>
