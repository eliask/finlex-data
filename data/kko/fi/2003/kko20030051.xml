<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20030051</dcterms:identifier>
  <finlex:ecliIdentifier>ECLI:FI:KKO:2003:51</finlex:ecliIdentifier>
  <dcterms:title>KKO:2003:51</dcterms:title>
  <dcterms:description>
    <p>
      <strong>Pesänselvitys</strong>
    </p>
    <p>
      <strong>Testamentti</strong>
    </p>
  </dcterms:description>
  <finlex:registerNumber>S2002/502</finlex:registerNumber>
  <dcterms:date pvm="20030211">2003-02-11</dcterms:date>
  <finlex:fileCopyNumber>1439</finlex:fileCopyNumber>
  <dcterms:issued pvm="20030610">2003-06-10</dcterms:issued>
  <dcterms:abstract>
    <p>A oli testamentissaan määrännyt, että hänen saatavansa B Oy:ltä oli hänen kuolemansa jälkeen annettava sanotulle yhtiölle. Osa A:n rintaperillisistä oli tämän johdosta ilmoittanut lakiosaa koskevan vaatimuksensa B Oy:lle. Kun saatavan periminen kuolinpesään ei ollut tarpeen pesän selvittämiseksi, kanne B Oy:n velvoittamisesta maksamaan saatava kuolinpesälle hylättiin.</p>
  </dcterms:abstract>
  <dcterms:tableOfContents>
    <a href="20030051aloa0">ASIAN KÄSITTELY ALEMMISSA OIKEUKSISSA</a>
    <a href="20030051mhaku0">MUUTOKSENHAKU KORKEIMMASSA OIKEUDESSA</a>
    <a href="20030051yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s20030051.kko">
    <div>
      <h2 id="20030051aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Asian tausta</h3>
        <p>Alli Ester Palmroth oli kuollut 27.1.1997. Hän oli 1.2.1989 allekirjoittamallaan testamentilla määrännyt, että Hamken Oy saa hänen 448 960 markan suuruisen saatavansa Hamken Oy:ltä.</p>
        <p>Tampereen käräjäoikeus oli 29.1.1998 määrännyt asianajaja Lasse Ojan Alli Ester Palmrothin kuolinpesän pesänselvittäjäksi ja -jakajaksi. Pesänselvittäjä oli 26.3.1999 päivätyllä kirjeellään vaatinut Hamken Oy:ltä maksua yhtiön Alli Ester Palmrothilta saamista veloista. Hamken Oy oli kirjeen johdosta ilmoittanut pesänselvittäjälle, ettei se ollut velkaa Alli Ester Palmrothille tai hänen kuolinpesälleen.</p>
      </div>
      <div>
        <h3>Tampereen käräjäoikeuden tuomio 13.10.2000</h3>
        <p>Alli Ester Palmrothin kuolinpesän Hamken Oy:tä vastaan ajaman velan olemassaolon vahvistamista ja velkomusta koskevan kanteen johdosta käräjäoikeus lausui muun ohessa seuraavaa:</p>
      </div>
      <div>
        <h3>Riidan kohteesta</h3>
        <p>Asiassa oli riitaa siitä, oliko kuolinpesällä asialegitimaatiota vaatia Hamken Oy:ltä suoritusta sille testamentilla määrätystä 448 960 markan määräisestä saatavasta. Lisäksi riitaa oli siitä, oliko saatavan tarkoittamaa velkasuhdetta koskaan edes syntynyt tai oliko velka joka tapauksessa vanhentunut tai annettu anteeksi.</p>
      </div>
      <div>
        <h3>Kuolinpesän asialegitimaatiosta</h3>
        <p>Hamken Oy oli väittänyt, ettei kuolinpesällä ollut asialegitimaatiota asiassa, koska Alli Ester Palmrothin kuolema ja hänen tekemänsä testamentti olivat merkinneet velotun saatavan siirtymistä Hamken Oy:lle ja siten velan yhtymistä.</p>
        <p>Alli Ester Palmrothin testamenttimääräys siitä, että Hamken Oy sai hänen 448 960 markan suuruisen saatavansa Hamken Oy:ltä, tarkoitti erityisjälkisäädöstä eli legaattia. Perintökaaren 22 luvun säännösten mukaan legaattia ei voitu täyttää jakamattomasta pesästä niin kauan kuin jonkun oikeus oli pesänselvityksestä riippuvainen. Legaatti täytettiin yksityisen osakkaan osuudesta vasta, kun osakas oli saanut omaisuuden jaossa itselleen. Pesänselvitys kuolinpesässä oli kesken ja kuolinpesään oli määrätty pesänselvittäjä. Kuolinpesän osakkaat olivat esittäneet lakiosan täydennysvaatimuksia Hamken Oy:tä kohtaan. Hamken Oy:n tarkoittama velan yhtyminen saattoi näin ollen toteutua vasta perinnönjaon yhteydessä. Näillä perusteilla ja kun kanteessa oli vaadittu myös velkasuhteen olemassaolon vahvistamista, kuolinpesällä oli asialegitimaatio asiassa.</p>
      </div>
      <div>
        <h3>Velan vanhentumisesta</h3>
        <p>Hamken Oy oli 19.12.1988 allekirjoitetussa velkakirjassa vahvistanut saaneensa Alli Ester Palmrothilta velaksi 448 960 markkaa. Velkaa oli sovittu lyhennettäväksi vuosittain 20 prosentilla Hamken Oy:n tilinpäätöksen mukaisista voittovaroista, kunnes se oli maksettu. Esitettyjen tilinpäätösten mukaan Hamken Oy oli tuottanut voittoa useana velkakirjan allekirjoittamisen jälkeisenä vuotena.</p>
        <p>Kysymyksessä oleva velka vanheni kymmenessä vuodessa. Vanhentuminen voitiin katkaista muun muassa tunnustamalla velka ja saattamalla tunnustaminen riittävän yksilöitynä vastapuolen tietoon. Pertti Pauli Ilmari Palmroth, joka oli Hamken Oy:n toimitusjohtaja, oli pesän ilmoittajana Alli Ester Palmrothin jälkeen 15.4.1997 toimitetussa perunkirjoituksessa vahvistanut Hamken Oy:n olleen Alli Ester Palmrothille velkaa kanteessa mainitut 448 960 markkaa sekä valaehtoisesti vahvistanut perukirjaan merkityt tiedot oikeaksi. Perunkirjoitustilaisuudessa olivat olleet saapuvilla kaikki kuolinpesän osakkaat. Velan olemassaolo oli näin saatettu velkojan tietoon ja vahvistettu myös kirjallisesti. Selvitys velan olemassaolosta oli käyty velkojan ja velallisen välillä ja Hamken Oy oli tunnustanut velan olemassaolon. Velan vanhentuminen oli siten katkennut 15.4.1997. Kanteen tutkimiselle ja hyväksymiselle ei näin ollen ollut estettä velan väitetyn vanhentumisen vuoksi.</p>
      </div>
      <div>
        <h3>Velkasuhteen olemassaolosta</h3>
        <p>Kanteen perusteena olevassa velkakirjassa oli todettu velan syntyneen siten, että Alli Ester Palmroth oli maksanut Hamken Oy:n 448 960 markan suuruisen velan Palmroth Oy:lle. Hamken Oy:n mukaan velkasuhdetta ei ollut kuitenkaan todellisuudessa syntynyt. Alli Ester Palmroth oli vain ottanut vastatakseen joitakin velkoja, mutta ei ollut niitä milloinkaan suorittanut.</p>
        <p>Todistajana kuultu Hamken Oy:n talousjohtaja oli kertonut tarkastaneensa Hamken Oy:n ja Palmroth Oy:n kirjanpidon ja todenneensa, ettei Palmroth Oy:n pankkitileille tai kassaan ollut tullut 448 960 markan suuruista rahasuoritusta Alli Ester Palmrothilta. Palmroth Oy:n kirjanpidon mukaan Hamken Oy:n vastuut Palmroth Oy:lle olivat kuitenkin vähentyneet ja Alli Ester Palmrothin vastuut lisääntyneet velkakirjan osoittaman rahamäärän verran. Palmroth Oy:n tase-erittelyistä voitiin havaita, että Palmroth Oy:n lainasaamiset Hamken Oy:ltä olivat olleet 31.12.1986 noin 505 000 markkaa, 31.12.1987 noin 479 000 markkaa ja 31.12.1988 noin 2 200 markkaa.</p>
        <p>Velkasuhteen syntyminen ei välttämättä edellyttänyt rahan luovuttamista. Yllä selostetun todistelun perusteella oli selvitetty, että Alli Ester Palmrothin vastuut olivat kasvaneet ja Hamken Oy:n vastuut vähentyneet siten, että heidän välilleen oli syntynyt kanteessa tarkoitettu velkasuhde.</p>
      </div>
      <div>
        <h3>Velan anteeksiantamisesta</h3>
        <p>Alli Ester Palmroth oli 1.2.1989 allekirjoittamassaan testamentissa lausunut antavansa kysymyksessä olevan Hamken Oy:n velan "siis tavallaan anteeksi" toivoen voivansa näin auttaa viimeistä sukunsa hallussa olevaa kenkätehdasta. Alli Ester Palmroth oli testamentissaan myös toivonut, ettei Hamken Oy:tä kohtaan esitettäisi lakiosan täydennysvaatimuksia.</p>
        <p>Velan anteeksiantaminen edellytti velkojan ilmaisemaa nimenomaista luopumistahtoa. Alli Ester Palmrothin yllä mainittuja lausumia ei voinut tulkita niin, että hän olisi testamenttia allekirjoittaessaan tarkoittanut antaa Hamken Oy:n velan anteeksi. Kysymyksessä oli ollut lähinnä legaattiin liittyvä toivomus siitä, miten vastaisuudessa olisi meneteltävä. Kuten jo aikaisemmin oli todettu, Hamken Oy:tä kohtaan oli esitetty lakiosan täydennysvaatimuksia. Näyttämättä oli siten jäänyt, että Alli Ester Palmroth olisi antanut kanteessa tarkoitetun velan anteeksi.</p>
        <p>Näillä perusteilla käräjäoikeus velvoitti Hamken Oy:n suorittamaan kuolinpesälle 448 960 markkaa 26.4.1999 alkaen laskettavine viivästyskorkoineen.</p>
        <p>Asian on ratkaissut käräjätuomari Erkki Hakala.</p>
      </div>
      <div>
        <h3>Turun hovioikeuden tuomio 18.4.2002</h3>
        <p>Hamken Oy valitti hovioikeuteen. Hovioikeus ei muuttanut käräjäoikeuden tuomiota.</p>
        <p>Asian ovat ratkaisseet hovioikeuden jäsenet Pertti Liesivuori, Pertti Kajanen (eri mieltä) ja Ahti Ikola. Esittelijä Pekka Määttä.</p>
        <p>Eri mieltä ollut hovioikeudenneuvos Kajanen hyväksyi käräjäoikeuden perustelut velkasuhteen olemassaolon osalta ja vahvisti, että Hamken Oy oli velkaa Alli Ester Palmrothin kuolinpesälle käräjäoikeuden tuomitseman määrän, mutta hylkäsi maksuvaatimuksen ennenaikaisena, koska pesänselvitys ja perinnönjako kuolinpesässä olivat kesken. Asiassa oli siten vielä epäselvää, vaaransiko Hamken Oy:n hyväksi tehdyn testamentin täytäntöönpano lakiosasuojan toteutumisen tai jonkin muun tahon paremman oikeuden testamentattuun omaisuuteen.</p>
      </div>
    </div>
    <div>
      <h2 id="20030051mhaku0">MUUTOKSENHAKU KORKEIMMASSA OIKEUDESSA</h2>
      <p>Hamken Oy:lle myönnettiin valituslupa. Valituksessaan Hamken Oy vaati, että hovioikeuden tuomio kumotaan ja Hamken Oy vapautetaan maksuvelvollisuudesta kuolinpesää kohtaan.</p>
      <p>Kuolinpesä antoi siltä pyydetyn vastauksen.</p>
    </div>
    <div>
      <h2 id="20030051yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <h3>Kanteen tutkimisen edellytyksistä</h3>
        <p>Hamken Oy on 19.12.1988 allekirjoitetun velkakirjan mukaan saanut Alli Ester Palmrothilta sanottuna päivänä velaksi 448 960 markkaa. Velkakirjassa on todettu velan syntyneen siten, että Alli Ester Palmroth oli maksanut Hamken Oy:n 448 960 markan suuruisen velan Palmroth Oy:lle. Velkakirjan takaisinmaksuehtojen mukaan velkaa lyhennettiin vuosittain kahdellakymmenellä prosentilla Hamken Oy:n tilinpäätöksen mukaisista voittovaroista, kunnes koko velka oli maksettu.</p>
        <p>Alli Ester Palmroth on kuollut 27.1.1997. Hän on 1.2.1989 allekirjoittamallaan testamentilla määrännyt, että Hamken Oy saa hänen 448 960 markan suuruisen saatavansa Hamken Oy:ltä. Testamentin johdosta Hamken Oy:lle on ilmoitettu lakiosaa koskevia vaatimuksia.</p>
        <p>Alli Ester Palmrothin kuolinpesän pesänselvittäjäksi määrätty asianajaja Lasse Oja on kuolinpesän puolesta Hamken Oy:tä vastaan ajamassaan kanteessa vaatinut vahvistettavaksi, että Hamken Oy on kuolinpesälle velkaa mainitut 448 960 markkaa 26.4.1999 lukien laskettavine viivästyskorkoineen. Lisäksi pesänselvittäjä on vaatinut, että Hamken Oy velvoitetaan suorittamaan sanottu velka kuolinpesälle korkoineen.</p>
        <p>Hamken Oy on väittänyt, ettei kuolinpesällä ole Alli Ester Palmrothin Hamken Oy:n hyväksi tekemä testamentti huomioon ottaen enää mahdollisuutta vaatia yhtiölle määrättyä erityisjälkisäädöstä velkomuksen kautta takaisin maksettavaksi, vaan että pesän osakkaiden on käytettävä perintökaaren mukaisia keinoja oikeuksiensa turvaamiseksi.</p>
        <p>Korkein oikeus toteaa, että kannetta ajaa Alli Ester Palmrothin kuolinpesän puolesta pesänselvittäjä. Kanteessa vaaditaan Hamken Oy:ltä suoritusta kuolinpesälle Alli Ester Palmrothin antamaksi väitetyn lainan johdosta. Asiassa on siten kysymys siitä, onko kuolinpesällä kanteessa väitetty saatava. Näin ollen kyse on pesää koskevasta asiasta. Perintökaaren 19 luvun 13 §:n mukaan pesänselvittäjä edustaa kuolinpesää kolmatta henkilöä vastaan sekä kantaa ja vastaa pesää koskevissa asioissa. Näin ollen kannetta ei voida jättää tutkimatta Hamken Oy:n esittämästä syystä.</p>
      </div>
      <div>
        <h3>Velan olemassaolosta</h3>
        <p>Käräjäoikeuden tuomiossa lausutuilla perusteilla Korkein oikeus katsoo, että Alli Ester Palmrothin ja Hamken Oy:n välille on 19.12.1988 syntynyt kanteessa kerrottu velkasuhde.</p>
        <p>Alli Ester Palmrothin 1.2.1989 allekirjoittamassa testamentissa lausutaan nyt kysymyksessä olevan velan osalta muun muassa seuraavaa: "Annan siis kyseisen velan tavallaan anteeksi toivoen, että tällä tavalla voin auttaa viimeistä Palmroth-suvun hallussa ja omistuksessa olevaa kenkätehdasta." Koska testamentintekijä voi peruuttaa ja muuttaa testamenttiaan elinaikanaan milloin tahansa, tämä määräys on tullut voimaan vasta Alli Ester Palmrothin kuollessa. Näin ollen Alli Ester Palmrothin ei voida katsoa antaneen velkaa anteeksi jo 1.2.1989. Koska eräät Alli Ester Palmrothin perilliset ovat asianmukaisesti ilmoittaneet lakiosaa koskevat vaatimuksensa Hamken Oy:lle ja koska ei ole selvää, että Alli Ester Palmrothin jäämistön varat riittävät sekä nyt kysymyksessä olevan erityisjälkisäädöksen että lakiosaan oikeutettujen perillisten vaatimusten täyttämiseen, ei voida katsoa, että kuolinpesällä erityisjälkisäädöksen johdosta ei enää ole saatavaa Hamken Oy:ltä.</p>
        <p>Hamken Oy on vedonnut myös siihen, että kanteessa tarkoitettu saatava olisi vanhentunut. Hamken Oy:n hallituksen puheenjohtajana ja toimitusjohtajana on toiminut Pertti Pauli Ilmari Palmroth, joka kaupparekisteritietojen mukaan on ollut myös oikeutettu yksin kirjoittamaan yhtiön toiminimen. Alli Ester Palmrothin kuolinpesän omaisuus on ollut Pertti Palmrothin hoidettavana ja hän on kaikkien kuolinpesän osakkaiden läsnäollessa ilmoittanut perukirjaan ilman varaumia merkittäväksi, että Alli Ester Palmrothilla oli testamentin mukaan 448 960 markan määräinen saatava Hamken Oy:ltä. Pertti Palmrothilla on ollut asianmukainen kelpoisuus edustaa yhtiötä, joten Hamken Oy:n on katsottava velkojalleen tunnustaneen kanteessa tarkoitetun velan siten kuin määräajasta velkomisasioissa sekä julkisesta haasteesta velkojille annetun asetuksen 2 §:ssä tarkoitetaan. Mainitulla ilmoituksella, joka on tehty ennen kuin on kulunut kymmenen vuotta sen syntymisestä, on saatavan vanhentumisaika katkennut perunkirjoitusta toimitettaessa 15.4.1997 eikä saatava siten ole kanteen vireille tullessa ollut vanhentunut.</p>
        <p>Siltä osin kuin kuolinpesä on vaatinut vahvistettavaksi, että kanteessa tarkoitetulle velalle olisi maksettava viivästyskorkoa 26.4.1999 lukien, Korkein oikeus toteaa, että 27.1.1997 kuollut Alli Ester Palmroth on testamentissaan määrännyt, että Hamken Oy saa kysymyksessä olevan saatavan. Näin ollen vasta perinnönjaon yhteydessä selviää lopullisesti, onko Hamken Oy joltakin osin maksuvelvollinen tuon saatavan osalta. Sen vuoksi ei voida vahvistaa, että Hamken Oy on velvollinen maksamaan kanteessa vaadittua korkoa.</p>
      </div>
      <div>
        <h3>Hamken Oy:n maksuvelvollisuudesta</h3>
        <p>Alli Ester Palmrothin lainvoimaisen testamentin mukaan kanteessa mainittu saatava on määrätty annettavaksi velalliselle Hamken Oy:lle. Alli Ester Palmroth on näin ollen tarkoittanut antaa velan anteeksi. Pesänselvityksessä ja perinnönjaossa tätä Alli Ester Palmrothin testamenttimääräystä on noudatettava, ellei pesänselvityksessä ja perinnönjaossa esitetyistä muista, ennen testamenttimääräystä täytettävistä vaatimuksista muuta johdu.</p>
        <p>Alli Ester Palmrothin jälkeen laaditusta perukirjasta ilmenee, että kuolinpesän käteisvarat ovat olleet suuremmat kuin perittävän ja pesän velat. Hamken Oy:ltä olevan saatavan periminen ei siten ole tarpeen velkojen suorittamiseksi. Pesänselvittäjä ei ole edes väittänyt, että pesänselvityksessä olisi esitetty muita sellaisia vaatimuksia, joiden vuoksi saatavaa olisi osittainkaan perittävä käteisvarojen saamiseksi pesään.</p>
        <p>Eräät rintaperilliset ovat ilmoittaneet Hamken Oy:lle, että Alli Ester Palmrothin Hamken Oy:n hyväksi tekemä testamenttimääräys loukkaa heidän oikeuttaan lakiosaan. Kysymys siitä, loukkaako testamenttimääräys rintaperillisten lakiosaa, kuuluu perinnönjaossa ratkaistavaksi. Jos testamenttimääräys loukkaa joltakin osin rintaperillisen lakiosaoikeutta, on testamentti tältä osin perintökaaren 7 luvun 5 §:n 1 momentin nojalla tehoton rintaperillistä vastaan. Tällöin perinnönjaossa rintaperillisen jako-osaan voidaan tarvittaessa jakaa myös Hamken Oy:ltä olevasta saatavasta osa, jonka periminen jää rintaperillisen tehtäväksi. Kun perinnönjako tulee lainvoimaiseksi, pesänselvittäjän tehtäväksi jää Hamken Oy:n hyväksi tehdyn testamentin mahdollisesti tarpeellinen täytäntöönpano eli sen ilmoittaminen, miltä osin saatava tuli annetuksi anteeksi. Näin ollen saatavan periminen ei ole tarpeen perinnönjaon jälkeistenkään pesänselvittäjän tehtävien kannalta.</p>
        <p>Edellä mainituilla perusteilla Hamken Oy:ltä olevan saatavan periminen ei ole pesän selvittämiseksi tarpeen. Tämän vuoksi maksun suorittamiseen velvoittavaa kannetta ei voida hyväksyä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan.</p>
        <p>Vaatimus Hamken Oy:n velvoittamisesta suorittamaan Alli Ester Palmrothin kuolinpesälle 448 960 markkaa korkoineen hylätään. Korkein oikeus vahvistaa, että Hamken Oy on velkaa Alli Ester Palmrothin kuolinpesälle mainittuja 448 960 markkaa vastaavat 75 509,65 euroa. Vaatimus sen vahvistamisesta, että velalle on maksettava viivästyskorkoa 26.4.1999 lukien, hylätään.</p>
        <p>Hamken Oy vapautetaan suorittamasta Alli Ester Palmrothin kuolinpesälle alempien oikeuksien tuomitsemia 448 960 markkaa korkoineen.</p>
        <p>Asian ovat ratkaisseet oikeusneuvokset Erkki-Juhani Taipale, Gustaf Möller, Liisa Mansikkamäki, Pertti Välimäki ja Juha Häyhä. Esittelijä Marja Räbinä.</p>
      </div>
    </div>
  </finlex:content>
</finlex:document>
