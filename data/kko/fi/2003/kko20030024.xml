<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20030024</dcterms:identifier>
  <finlex:ecliIdentifier>ECLI:FI:KKO:2003:24</finlex:ecliIdentifier>
  <dcterms:title>KKO:2003:24</dcterms:title>
  <dcterms:description>
    <p>
      <strong>Konkurssi</strong>
      <span>Takaisinsaanti konkurssipesään</span>
    </p>
  </dcterms:description>
  <finlex:registerNumber>S2001/421</finlex:registerNumber>
  <dcterms:date pvm="20021015">2002-10-15</dcterms:date>
  <finlex:fileCopyNumber>643</finlex:fileCopyNumber>
  <dcterms:issued pvm="20030327">2003-03-27</dcterms:issued>
  <dcterms:abstract>
    <p>X Oy:n hallitus, johon kuuluivat A ja B, myönsi 20.1.1993 X Oy:n kokonaan omistamalle tytäryhtiölle 30 miljoonan markan luoton, joka 11.2.1993 muunnettiin tytäryhtiön osakepääomaksi. Tytäryhtiö myönsi 15.6.1993 päätöksellä, jonka tekemiseen A ja B osallistuivat, A:n ja B:n toimeksiannosta perustetulle Luxemburgiin rekisteröidylle yhtiölle Y noin 27 miljoonan markan luoton. Y osti 21.6.1993 noin 27 miljoonalla markalla A:lta ja B:ltä X Oy:n osakekannan kokonaisuudessaan omistaneiden yhtiöiden osakkeet. X Oy asetettiin konkurssiin 21.2.1994.</p>
    <p>A:n ja B:n katsottiin järjestelyllä siirtäneen X Oy:n varallisuutta osakkeiden kauppahintoina itselleen X Oy:n velkojien ulottuvilta. Varojen siirto peräytettiin X Oy:n konkurssipesään.</p>
  </dcterms:abstract>
  <p>TakSL 1 §</p>
  <p>TakSL 5 §</p>
  <dcterms:tableOfContents>
    <a href="20030024aloa0">ASIAN KÄSITTELY ALEMMISSA OIKEUKSISSA</a>
    <a href="20030024mhaku0">MUUTOKSENHAKU KORKEIMMASSA OIKEUDESSA</a>
    <a href="20030024yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s20030024.kko">
    <div>
      <h2 id="20030024aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Hämeenlinnan käräjäoikeuden tuomio 21.1.2000</h3>
        <h3>Riidattomat tapahtumatiedot</h3>
        <p>Kummila Oy oli vuonna 1924 perustettu rakennusliike, jonka pääasiallinen toimiala oli harjoittaa rakennusliiketoimintaa Hämeenlinnan ja Helsingin alueella. Vuodesta 1988 lukien Kultakeskus Oy, Saasal Oy ja JA-Notariaatti Oy omistivat kukin yhden kolmasosan Kummila Oy:n osakekannasta. JA-Notariaatti Oy:n pääosakkeenomistaja Jari A., Saasal Oy:n pääosakkeenomistaja Jaakko S. ja Kultakeskus Oy:n pääosakkeenomistaja Jaakko H. olivat samasta vuodesta lukien Kummila Oy:n hallituksen varsinaisia jäseniä Jaakko H:n toimiessa hallituksen puheenjohtajana. Jari A. toimi myös yhtiön toimitusjohtajana.</p>
        <p>Vuonna 1990 Kummila Oy perusti muun muassa Kummila Holdings B.V. -nimisen tytäryhtiön Alankomaihin. Tytäryhtiön päätavoitteena oli kehittää kansainvälistä, kesällä 1990 käynnistettyä Castelo Golf -nimistä rakennusprojektia Portugalin Algarvessa yhteistyössä erään toisen alankomaalaisen yhtiön kanssa. Kummila Oy omisti koko Kummila Holdings B.V:n osakekannan. Jari A., Jaakko S. sekä Jaakko H. kuuluivat tytäryhtiön johtajistoon. Kummila Holdings B.V. omisti 50 prosenttia alankomaalaisesta Castelo Golf Real Estate B.V. -nimisestä yhtiöstä. Viimeksi mainittu yhtiö puolestaan omisti Portugalissa edellä mainittuun rakennusprojektiin liittyvän maa-alueen, joka oli tarkoitus jalostaa harraste- ja lomanviettotarkoituksiin.</p>
        <p>Kummila Oy:n hallitus päätti 20.1.1993 pitämässään kokouksessa antaa Kummila Holdings B.V:lle 30 000 000 markan luoton 10 prosentin korolla tytäryhtiön investointitoimintaa varten. Luotto päätettiin myöntää toistaiseksi riippuen tytäryhtiön rakennusprojektin toteutumisesta. Päätöksen tekivät Jari A., Jaakko S. ja Jaakko H.</p>
        <p>Kummila Oy:n hallitus päätti 11.2.1993 pitämässään kokouksessa korottaa Kummila Holdings B.V:n osakepääomaa 11 500 000 Alankomaiden guldenilla. Korotus päätettiin toteuttaa siten, että 20.1.1993 myönnetystä lainasta ja eräästä tytäryhtiölle aikaisemmin myönnetystä luotosta tehtiin uusi velkakirja ja tämän velkakirjan pääoma sekä sille juokseva korko muunnettiin tarvittavilta määrin osakepääomaksi helmikuun 1993 aikana. Osakepääoman korotuksen taustalla oli hallituksen kokouksesta laaditun pöytäkirjan mukaan se, että Kummila Holdings B.V:n toteutettavaksi suunniteltu kiinteistöprojekti Algarvessa, jonka arvioitu suuruus oli 350 000 000 markkaa, tarvitsi toteutuakseen pankkirahoituksen. Pöytäkirjan mukaan ulkomaisten pankkien kanssa käydyissä neuvotteluissa oli tullut ilmi, että lainanhakijayhtiöllä täytyi olla riittävä oma pääoma, ja tehdyllä osakepääoman korottamisella päästiin tiettävästi sellaiseen tasoon, jota eurooppalaiset pankit pitivät riittävänä.</p>
        <p>Tämänkin päätöksen tekivät Jari A., Jaakko S. ja Jaakko H. Osakepääoman korottamista koskevan päätöksen allekirjoittivat 22.2.1993 Jari A. ja Jaakko S. myös Kummila Holdings B.V:n puolesta. Osakepääoman korotusta vastaavat varat Kummila Oy oli siirtänyt Kummila Holdings B.V:lle.</p>
        <p>Huhtikuussa 1993 Jaakko H. ilmoitti, että hänen yhtiönsä Kultakeskus Oy halusi myydä Kummila Oy:n osakkeet. Kummila Oy:n ylimääräinen yhtiökokous päätti lunastaa Kultakeskus Oy:n osakkeet eli kolmasosan Kummila Oy:n osakekannasta 6,4 miljoonalla markalla. Lunastus toteutettiin 26.4.1993 laaditulla kauppakirjalla. Kummila Oy:n ylimääräisessä yhtiökokouksessa 26.4.1993 Jari A. ja Jaakko S. valittiin yhtiön hallituksen varsinaisiksi jäseniksi Jaakko S:n toimiessa hallituksen puheenjohtajana. Jaakko H. erosi myös Kummila Holdings B.V:n johtajistosta ja hänen tilalleen valittiin Kummila Oy:n silloinen talouspäällikkö.</p>
        <p>Jaakko H:n luovuttua Kummila Oy:stä yhtiön osakekannan omistivat Saasal Oy ja JA-Notariaatti Oy. Jaakko S. ilmoitti toukokuun alussa 1993 Jari A:lle olevansa myös halukas luopumaan Saasal Oy:stä ja siten myös Kummila Oy:stä ja pyysi Jari A:ta selvittämään asiaa. Myös Jari A. ilmoitti samassa kuussa luopuvansa yhtiön omistuksesta. Tätä tarkoitusta varten Jari A. kävi toukokuussa 1993 neuvotteluja Saasal Oy:n ja JA-Notariaatti Oy:n osakkeiden myymisestä muun muassa Auguste Reymond Ltd -nimisen yhtiön kanssa, joka asetti kaupan ehdoksi ulkomaisen omistuksen. Vielä samassa kuussa Jari A. pääsi sopimukseen siitä, että Auguste Reymond Ltd ostaa Saasal Oy:n ja JA-Notariaatti Oy:n osakkeet.</p>
        <p>Jari A. ja Jaakko S. antoivat 4.6.1993 asianajaja Keijo R:lle toimeksiannon, jonka mukaan Saasal Oy:n ja JA-Notariaatti Oy:n osakekannat tuli myydä perustettavalle ulkomaiselle yhtiölle, jolloin myös Kummila Oy:n ja Kummila Holdings B.V:n omistukset siirtyivät perustettavalle yhtiölle, viime kädessä Auguste Reymond Ltd:lle.</p>
        <p>Saamansa toimeksiannon mukaan asianajaja Keijo R. perusti yhdessä toimistossaan työskennelleen toisen asianajajan kanssa 7.6.1993 Luxemburgiin Condictio Holding S.A. ja Pactum Holding S.A. -nimiset yhtiöt. Nämä yhtiöt perustivat samana päivänä asianajaja Keijo R:n edustamina Construction United S.A. -nimisen yhtiön, jonka kotipaikkana myös oli Luxemburg. Kumpikin perustajayhtiö omisti puolet Construction United S.A:n osakkeista. Mainitut asianajajat, jotka samassa toimistossa työskennelleen kolmannen asianajajan kanssa kuuluivat kaikkien yhtiöiden hallituksiin, siirsivät 14.6.1993 Condictio Holding S.A:n ja Pactum Holding S.A:n osakkeet ja siten myös Construction United S.A:n osakekannan Turks ja Caicos -saarilla Karibian alueella rekisteröidylle Auguste Reymond Ltd:lle, jota yhtiönsä kautta edusti Jarmo N.</p>
        <p>Construction United S.A:n hallitus päätti 15.6.1993 ostaa Saasal Oy:n ja JA-Notariaatti Oy:n kaikki osakkeet 26,7 miljoonan markan kauppahinnalla.</p>
        <p>Kummila Holdings B.V. lainasi 15.6.1993 päivätyllä sopimuksella Construction United S.A:lle 9 200 000 Alankomaiden guldenia viiden vuoden ajaksi. Lainasopimuksen mukaan lainapääomalle tuli maksaa sopimuksen mukaista vuotuista korkoa kunkin vuoden kesäkuun 16 päivänä 16.6.1994 alkaen. Lainasopimuksen allekirjoittivat Construction United S.A:n puolesta asianajaja Keijo R. ja Kummila Holdings B.V:n puolesta hollantilaisen ABN Amro Trust Company B.V:n edustajat. Jari A. ja Kummila Oy:n silloinen talouspäällikkö pyysivät 15.6.1993 päivätyllä telefaxilla ABN Amro Trust Company B.V:n edustajia siirtämään lainasumman Alankomaista Luxemburgiin Construction United S.A:n pankkitilille.</p>
        <p>Saasal Oy:n ja JA-Notariaatti Oy:n osakkeet myytiin 21.6.1993 Luxemburgissa laadituilla kauppakirjoilla Construction United S.A:lle. Saasal Oy:n osakkeiden kauppahinta oli 13 403 962,75 markkaa ja JA-Notariaatti Oy:n osakkeiden kauppahinta 13 311 710 markkaa. Jarmo N. ja Keijo R. pyysivät 22.6.1993 Auguste Reymond Ltd:n ja Construction United S.A:n puolesta Jari A:ta ja Jaakko S:aa jatkamaan toistaiseksi Kummila Oy:n hallituksen jäseninä ja Jari A:ta myös yhtiön toimitusjohtajana sekä valtuuttivat Jari A:n ja Kummila Oy:n silloisen talouspäällikön hoitamaan toistaiseksi Construction United S.A:n raha-asioita ja käyttämään yhtiön pankkitilejä.</p>
        <p>Jaakko S. osti 24.6.1993 laadituilla kauppakirjoilla Saasal Oy:ltä yhtiön omaisuutta 6 864 659 markan yhteiskauppahinnasta ja Jari A. samana päivänä päivätyillä kauppakirjoilla JA-Notariaatti Oy:ltä yhtiön omaisuutta 7 816 413,80 markan yhteiskauppahinnasta. Ostettu omaisuus oli pääosin ollut yhtiöiden luottojen vakuutena Kansallis-Osake-Pankissa. Kauppahinnat maksettiin Saasal Oy:n ja JA-Notariaatti Oy:n osakkeiden kaupoista saaduilla varoilla siten, että varoilla lyhennettiin yhtiöiden velkoja Kansallis-Osake-Pankille, jolloin vakuutena ollut omaisuus vapautui panttivastuusta.</p>
        <p>Kummila Oy:n ylimääräinen yhtiökokous päätti 29.1.1994 pitämässään kokouksessa hakea yhtiötä yrityssaneerausmenettelyyn, jonka aloittamisesta käräjäoikeus päätti 4.2.1994.</p>
        <p>Kummila Oy:n hallitus päätti 18.2.1994 pitämässään kokouksessaan hakea yhtiötä konkurssiin. Kummila Oy asetettiin konkurssiin 21.2.1994.</p>
      </div>
      <div>
        <h3>Kummila Oy:n konkurssipesän kanne käräjäoikeudessa</h3>
        <p>Kummila Oy:n konkurssipesä vaati kanteessaan, jota Kummila Holdings B.V. väliintulijana tuki, muun ohella, että käräjäoikeus julistaa takaisinsaannista konkurssipesään annetun lain (takaisinsaantilaki) 1 ja 5 §:n nojalla peräytyneeksi sen oikeustoimien sarjan, jolla 9 200 000 Alankomaiden guldenia vastaava määrä Kummila Oy:n varoja oli saatettu Kummila Oy:n velkojien ulottumattomiin, sekä velvoittaa Jari A:n ja Jaakko S:n yhteisvastuullisesti suorittamaan konkurssipesälle 9 200 000 Alankomaiden guldenia tai vastaavan määrän markkoja maksupäivän kurssin mukaan laskettuna korkoineen kuitenkin siten, että ne määrät, jotka Construction United S.A. mahdollisesti suorittaa mainitun määräisen lainan korosta tai pääomasta Kummila Holdings B.V:lle, saadaan lukea vastaajien maksuvelvollisuuden vähennykseksi.</p>
        <p>Konkurssipesä katsoi, että edellä tapahtumatiedoissa kerrotut toimenpiteet, joilla Kummila Oy:n varoja oli ensin lainattu konserniluottoina Kummila Holdings B.V:lle ja sen jälkeen muunnettu tytäryhtiön osakepääomaksi, Kummila Holdings B.V:n varoja lainattu Construction United S.A:lle sekä Saasal Oy:n ja JA-Notariaatti Oy:n osakkeet myyty Construction United S.A:lle, muodostivat yhden kokonaisuuden, jonka seurauksena Kummila Oy:stä lähteneitä varoja oli noin 30 miljoonaa markkaa päätynyt pois velkojien ulottuvilta yhtiön omistajatahoille eli viime kädessä Jari A:lle ja Jaakko S:lle. Kummila Oy ei ollut toimenpiteiden seurauksena saanut vastiketta tai hyötyä.</p>
        <p>Jari A. ja Jaakko S. kiistivät kanteen ja vaativat sen hylkäämistä.</p>
      </div>
      <div>
        <h3>Tuomion perustelut</h3>
        <h3>Saasal Oy:n ja JA-Notariaatti Oy:n kauppoihin liittyvät järjestelyt sekä Jari A:n ja Jaakko S:n palautusvastuu</h3>
        <p>Kanteessa tarkoitetut Saasal Oy:n ja JA-Notariaatti Oy:n kauppoihin liittyvät järjestelyt olivat edenneet tapahtumatiedoissa kerrotuin tavoin kolmessa vaiheessa. Kummila Oy oli ensin 20.1.1993 tehdyllä hallituksen päätöksellä lainannut 30 miljoonaa markkaa kokonaan omistamalleen tytäryhtiö Kummila Holdings B.V:lle, joka 11.2.1993 tehdyn hallituksen päätöksen mukaisesti oli yhdessä tytäryhtiölle aiemmin myönnetyn noin 5,3 miljoonan markan määräisen luoton kanssa korkoineen muunnettu tytäryhtiön osakepääomaksi. Tämän jälkeen Kummila Holdings B.V. oli 15.6.1993 tehdyllä lainasopimuksella lainannut 9,2 miljoonaa guldenia (noin 27 miljoonaa markkaa) luxemburgilaiselle Construction United S.A:lle, joka 21.6.1993 tehdyillä kaupoilla oli ostanut Saasal Oy:n ja JA-Notariaatti Oy:n osakkeet Jari A:lta ja Jaakko S:lta.</p>
        <p>Arvioidessaan edellä kerrottuja oikeustoimia kokonaisuutena käräjäoikeus otti huomioon muun muassa seuraavat seikat:</p>
        <p>Käräjäoikeuden tuomiossa eritellyt tilinpäätöstiedot osoittivat, ettei Kummila Holdings B.V:llä ollut ollut edellytyksiä antaa Construction United S.A:lle 9,2 miljoonan Alankomaiden guldenin määräistä luottoa ilman Kummila Oy:n sille siirtämiä varoja eikä Construction United S.A:lla edellytyksiä rahoittaa Saasal Oy:n ja JA-Notariaatti Oy:n kauppoja ilman sanottua luottoa.</p>
        <p>Toimenpiteet oli tehty lyhyen ajan eli puolen vuoden kuluessa ja ne oli toteutettu joko välittömästi tai välillisesti Jari A:n ja Jaakko S:n toimesta heidän antamiensa määräysten perusteella. Jari A. ja Jaakko S. olivat olleet Kummila Oy:n hallituksen jäseniä, ja Jari A. lisäksi yhtiön toimitusjohtaja, sekä kuuluneet Kummila Holdings B.V:n johtajistoon ensiksi mainitun yhtiön antaessa lainaa viimeksi mainitulle yhtiölle ja muunnettaessa laina tytäryhtiön osakepääomaksi sekä tytäryhtiön antaessa luoton Construction United S.A:lle. Jari A. ja Jaakko S. olivat myös olleet kaupan kohteina olleiden yhtiöiden osakkeiden omistajia ja siten niiden kauppojen osapuolia, joilla edellä kerrotut varat olivat siirtyneet heille.</p>
        <p>Kummila Oy:n hallituksen kokouksen pöytäkirjasta 20.1.1993 ilmeni, että hallituksessa oli tuolloin käsitelty tytäryhtiölle myönnettävää luottoa ja tytäryhtiön osakepääoman korotustarvetta. Pöytäkirjan mukaan Kummila Holdings B.V. oli tarvinnut varoja investointitoimintaansa varten Portugalin golfprojektiin, jossa yhtiö oli ollut mukana tapahtumatiedoissa kerrotuin tavoin 50 prosentin osuudella Castelo Golf Real Estate B.V:stä, joka omisti projektia varten hankitun noin 115 hehtaarin suuruisen maa-alueen. Muuta toimintaa yhtiöllä ei vuoden 1993 alussa ollut ollut.</p>
        <p>Käräjäoikeuden tuomiossa tarkemmin selostetut seikat eivät kuitenkaan puoltaneet sitä, että golfprojekti olisi vuoden 1993 alussa edennyt niin pitkälle, että se olisi tarvinnut varoja rakentamiseen. Kummila Oy oli tästä huolimatta voinut laillisesti korottaa tytäryhtiönsä osakepääomaa. Korotuksen oli tullut palvella Kummila Oy:n ja konsernin yhteisiä etuja. Kummila Holdings B.V. oli kuitenkin pian tämän jälkeen menetellyt vastoin sitä, mitä varoja tytäryhtiön osakepääomaksi muunnettaessa oli sovittu, siirtämällä lähes kaikki pääomasijoitukseksi tarkoitetut varat pois yhtiöstä lainaamalla ne 15.6.1993 vakuudetta Construction United S.A:lle. Varoja ei siten enää ollut käytetty Kummila Oy:n ja konsernin hyväksi, vaan ne oli lainattu emoyhtiön ja konsernin toiminnan kannalta vieraaseen tarkoitukseen, eikä toimenpiteillä ollut myöskään liiketaloudellisia perusteita. Sillä seikalla, millä perusteella varat oli alkujaan siirretty tytäryhtiölle, ei näin ollen enää ollut merkitystä arvioitaessa toimenpiteitä kokonaisjärjestelyn lopputuloksen kannalta.</p>
        <p>Toimenpiteiden liiketaloudellista perusteettomuutta osoitti myös se, että varojen siirtämiseen Kummila Oy:stä ja edelleen sen tytäryhtiöstä Kummila Holdings B.V:stä oli ryhdytty aikana, jolloin emoyhtiö itsekin laman ollessa syvimmillään olisi tarvinnut varoja. Yhtiö oli jo joutunut lamasta johtuen toteuttamaan tiettyjä käräjäoikeuden selostamia toimenpiteitä.</p>
        <p>Saasal Oy:n ja JA-Notariaatti Oy:n osakkeiden kauppojen toisena osapuolena oli todellisuudessa ollut Auguste Reymond Ltd, joka oli ollut rekisteröitynä Turks ja Caicos -saarille Karibian alueella. Kauppoihin oli liittynyt ehto, jonka mukaan myyjät olivat saaneet lunastaa myytävistä yhtiöistä tiettyä omaisuutta. Muun muassa Saasal Oy:n ja JA-Notariaatti Oy:n tilinpäätöstiedoista vuosilta 1993 - 1995 ilmeni, että ostajataho oli pian myyjien suorittamien lunastusten jälkeen myynyt lähes kaiken omaisuutensa siten, että yhtiöille oli jäänyt vain Kummila Oy:n osakkeet, jotka sittemmin olivat tulleet arvottomiksi, ja lainasaatavat Auguste Reymond Ltd:lle. Edellä mainitut seikat osoittivat, että yhtiöt olivat lainanneet loput varansa emoyhtiölleen. Ne eivät siten tosiasiallisesti olleet harjoittaneet liiketoimintaa kauppojen jälkeen.</p>
        <p>Kauppojen jälkeen Jari A. ja Jaakko S. olivat jatkaneet Kummila Oy:n hallituksen jäseninä ja Jari A. yhtiön toimitusjohtajana. Samoin he olivat jatkaneet Kummila Holdings B.V:n johtajistossa aina 30.10.1993 asti, jolloin Jaakko S. oli eronnut yhtiöiden johdosta. Tämä oli Jarmo N:n kertoman mukaan ollut Auguste Reymond Ltd:n tahto. Myös Construction United S.A. oli valtuuttanut Jari A:n ja Kummila Oy:n silloisen talouspäällikön hoitamaan yhtiön taloudellisia asioita.</p>
        <p>Selostettuaan kauppoihin liittyneitä seikkoja käräjäoikeus totesi niiden osoittavan, että kaupat ja niihin liittyvät järjestelyt oli toteutettu Jari A:n aloitteesta sekä että Jari A. ja Jarmo N. olivat päättäneet järjestelyistä jo ennen kuin normaalit osakekauppoihin liittyvät seikat, esimerkiksi ostettavan omaisuuden hintaan vaikuttavat seikat, oli selvitetty. Kun asiassa lisäksi oli todistajankertomuksin selvitetty, että vielä tammikuun 1994 lopullakaan rahoittajapankilla ei ollut ollut tietoa Kummila Oy:n välillisistä omistajista, oli osoitettu, että Kummila Oy:n osakkeiden myynti oli haluttu tietoisesti salata.</p>
        <p>Kummila Oy ja Kummila Holdings B.V. olivat järjestelyjen aikana olleet itsenäisiä oikeushenkilöitä, joilla oli ollut oma, osakkaittensa varallisuudesta erillinen varallisuutensa. Se, että Kummila Oy oli omistanut Kummila Holdings B.V:n koko osakekannan ja käyttänyt määräysvaltaansa tytäryhtiössään ja että Jari A. ja Jaakko S. olivat kuuluneet molempien yhtiöiden johtoon, ei oikeuttanut pitämään Kummila Oy:tä Kummila Holdings B.V:n omaisuuden omistajana.</p>
        <p>Järjestelyt olivat kuitenkin merkinneet sitä, että Kummila Oy:stä Kummila Holdings B.V:lle siirtyneistä varoista enin osa oli siirretty konsernin ulkopuolelle ja käytetty muuhun tarkoitukseen kuin mitä Kummila Oy:n hallitus oli päättänyt. Myöskään Saasal Oy:n ja JA-Notariaatti Oy:n kauppoja koskevien ehtojen perusteella arvioituna kysymys ei ollut ollut normaaleista yrityskauppoihin liittyvistä sopimuksista. Kauppoihin liittyvät järjestelyt olivat merkinneet sitä, ettei niillä tosiasiallisesti ollut tarkoitettukaan hyödyttää ostajatahoa.</p>
        <p>Tarkasteltaessa Kummila Oy:stä lähtöisin olleen varallisuuden siirtymistä sekä olosuhteita, tapahtumainkulkua ja oikeustoimia kokonaisuudessaan oli pääteltävissä, että järjestelyn eräänä tarkoituksena oli ollut takaisinsaannin kiertäminen konsernisuhdetta hyväksi käyttäen. Jari A. ja Jaakko S. olivat tienneet, mistä heidän hyödykseen tullut varallisuus alunperin oli ollut peräisin ja että järjestelyt olivat vähentäneet Kummila Oy:n varallisuutta. He olivat siten tietoisesti olleet vaikuttamassa palautettavaksi vaadittujen varojen siirtämiseen Kummila Oy:n velkojien ulottumattomiin.</p>
        <p>Käräjäoikeus katsoi, että kysymyksessä oli kokonaisjärjestely, joka voitiin peräyttää takaisinsaantilain 5 §:n perusteella, jos muut sanotussa lainkohdassa säädetyt edellytykset täyttyivät.</p>
      </div>
      <div>
        <h3>Takaisinsaantilain 5 §:n muut edellytykset</h3>
        <p>Vahingon aiheuttaminen Kummila Oy:n velkojille</p>
        <p>Kanteessa peräytettäväksi vaadittu varallisuus oli edellä kerrotuin tavoin ollut lähtöisin Kummila Oy:stä ja siirretty ensin tytäryhtiölle ja sieltä lainaamalla ulkopuoliselle taholle Kummila Oy:n velkojien ulottumattomiin takaisinsaantiaikana ennen konkurssia. Varallisuus oli ennen viimeksi mainittua siirtoa kuulunut vielä konserniomaisuuteen Kummila Holdings B.V:n varallisuutena.</p>
        <p>Lainaamalla kyseiset varat ulkopuoliselle taholle oli aiheutettu välillistä vahinkoa Kummila Oy:lle, koska oikeustoimi oli heikentänyt myös emoyhtiön taloudellista tilaa. Tytäryhtiölle jääneet lainasaatavat eivät olleet samanarvoiset kuin mitä sama määrä olisi ollut sen osakepääomana. Tytäryhtiöstä annettu luotto oli myös ollut vakuudeton, eikä sen korkoja ollut maksettu sopimuksen mukaan. Laina oli siten hoitamattomana aiheuttanut vahinkoa tytäryhtiölle ja sen kautta myös emoyhtiölle. Lainasaatavan arvottomuutta osoitti myös se, ettei Construction United S.A:lla ollut tosiasiallisesti muuta omaisuutta kuin omistamiensa yhtiöiden osakkeet, mitkä yhtiöt olivat lopettaneet toimintansa myytyään omaisuutensa.</p>
        <p>Kysymyksessä oli ollut kokonaisjärjestely, josta edellä kerrotulla tavalla oli aiheutunut vahinkoa Kummila Oy:n velkojille. Syy-yhteys suoritettujen toimenpiteiden ja vahingon välillä oli ollut olemassa. Se oli myös ollut ennalta arvattava. Sillä seikalla, että Kummila Oy ja Kummila Holdings B.V. olivat olleet erillisiä oikeushenkilöitä, ei ollut merkitystä. Järjestely oli tehty juuri oikeushenkilöiden erillisyyttä hyödyntäen, ja tarkoitus oli saatu näyttämään hyväksyttävältä. Järjestelyn toteuttajina olivat edellä kerrotuin tavoin olleet Jari A. ja Jaakko S., jotka olivat takaisinsaantilain 3 §:n tarkoittamia Kummila Oy:n läheisiä ja jotka siten olivat olleet tietoisia järjestelyn vaikutuksista Kummila Oy:lle.</p>
        <p>Järjestelyn sopimattomuus</p>
        <p>Takaisinsaantilain 5 § edellytti myös, että oikeustoimella oli sopimattomasti siirretty omaisuutta pois velkojien ulottuvilta.</p>
        <p>Kysymyksessä oli ollut kokonaisjärjestely, jolla oli saatettu huomattava määrä varoja konkurssipesän ulkopuolelle. Toimenpiteet oli toteutettu suunnitelmallisesti asiantuntijaa käyttäen. Ne oli myös pyritty salaamaan antamalla ulkopuolisille vaikutelma, ettei mitään ollut tapahtunut. Toimenpiteiden toteuttajina oli käytetty osittain välikättä, mutta määräykset olivat tulleet samoilta Kummila Oy:n läheisiltä henkilöiltä, jotka olivat olleet hyödyn saajina. Oikeustoimilla oli siten sopimattomasti siirretty Kummila Oy:n varoja sen velkojien ulottumattomiin.</p>
        <p>Kummila Oy:n maksukyvyttömyys</p>
        <p>Takaisinsaantilain 5 §:n 1 momentin mukaan peräytymisen edellytyksenä oli, että velallinen oli oikeustointa tehtäessä maksukyvytön tai että oikeustoimi osaltaan johti velallisen maksukyvyttömyyteen. Lain 4 §:n mukaan maksukyvyttömyydellä tarkoitettiin sitä, että velallinen muuten kuin tilapäisesti oli kykenemätön maksamaan velkojaan niiden erääntyessä.</p>
        <p>Kummila Oy:n tilinpäätöstiedoista 31.12.1992 ilmeni, ettei yhtiö sanotun tilikauden päättyessä ollut maksukyvytön. Vuoden 1993 alkupuolella tilanne ei ollut tästä olennaisesti muuttunut. Kummila Oy ei siten ollut Saasal Oy:n ja JA-Notariaatti Oy:n kauppoihin johtaneiden järjestelyiden aikana ollut maksukyvytön. Asiassa oli näin ollen kysymys siitä, olivatko edellä kerrotut kokonaisjärjestelyinä pidettävät oikeustoimet osaltaan johtaneet yhtiön maksukyvyttömyyteen.</p>
        <p>Selostettuaan todistajien kertomuksia muun muassa Kummila Oy:n taloudellisten näkymien heikkoudesta kesällä 1993, kulujen karsimisesta keväällä 1993, liiketoiminnan tappiollisuudesta vuosina 1992 ja 1993 sekä rahoitusjärjestelyistä ja suhteista rahoittajapankkiin käräjäoikeus totesi yhtiön maksukyvyttömyyttä koskevasta selvityksestä seuraavaa.</p>
        <p>Asiassa oli selvitetty, että Kummila Oy:n johto ja Kansallis-Osake-Pankki olivat käyneet heinäkuusta 1993 lukien neuvotteluja Kummila Oy:n tytäryhtiön Kantolan Betonia Oy:n pankille olevien vastuiden järjestämisestä. Kantolan Betonia Oy oli asetettu konkurssiin heinäkuussa. Kysymys oli ollut pankin noin 47 miljoonan markan saatavista Kantolan Betonia Oy:ltä. Neuvotteluissa ei kuitenkaan päästy sopimukseen, ja Kummila Oy:n hallitus oli kokouksessaan 30.10.1993 todennut neuvotteluiden päättyneen.</p>
        <p>Seuraava erimielisyys Kummila Oy:n ja pankin välillä oli syntynyt siitä, että pankki oli takaajana 23.12.1993 sanonut irti LEL-Työeläkekassan yhtiölle myöntämät luotot, yhteensä 56 miljoonaa markkaa, ja vaatinut niistä osaa maksettavaksi viimeistään 11.1.1994, vaikka yhtiö oli hoitanut ajallaan sille lainanottajana kuuluneet velvoitteet. Pankki oli asianosaisten käymän kirjeenvaihdon päätteeksi 13.1.1994 peruuttanut irtisanomisen.</p>
        <p>Edellä sanottu osoitti, että Kummila Oy:n johdon ja pankin välit olivat kiristyneet. Kuitenkin jo ennen luottojen irtisanomista oli yhtiön työmaalla Kumpulassa ilmennyt levottomuutta, kun yksi aliurakoitsijoista oli ryhtynyt vaatimaan erääntyneitä saataviaan. Mainittu urakoitsija oli ottanut yhteyttä myös Rakennushallitukseen. Samoihin aikoihin yhtiön taloudellinen tilanne oli todistajien kertomusten mukaan alkanut kiristyä siten, ettei maksuja enää ollut suoritettu ajallaan, vaan jopa niiden myöhässä maksamista hyödyntäen.</p>
        <p>Epäselväksi oli jäänyt, tiesivätkö ulkopuoliset tavarantoimittajat tai aliurakoitsijat pankin suorittamasta luottojen irtisanomisesta ja jos tiesivät, mistä ne olivat tiedon saaneet. Luottojen irtisanominenkaan ei osoittanut, että pankki olisi aiheuttanut Kummila Oy:n konkurssin.</p>
        <p>Tosiasia oli ollut, että Kummila Oy:ltä oli loppunut käyttöpääoma, jolla se olisi voinut ryhtyä rakentamaan uusia kohteita. Tähän ei ollut tuonut apua edes yrityssaneeraus, joka myös olisi edellyttänyt rahoitusta ja nimenomaan käyttöpääomaa, jota oli selvitetty puuttuneen noin 20 - 25 miljoonaa markkaa. Omistajataho ei ollut ollut valmis antamaan yritykselle lisärahoitusta eikä mikään muukaan taho ollut halunnut ottaa riskiä.</p>
        <p>Tilanne oli ollut lähes vastaavanlainen jo ennen LEL-luottojen irtisanomista. Sen jälkeen Kummila Oy oli yrittänyt saada uusille LEL-luotoilleen takausta, mutta se ei ollut onnistunut Ålandsbanken Ab:n esittäessä takaukselleen rajoituksia, joita luotonantaja ei ollut hyväksynyt. Yhtiötä oli siinä vaiheessa rahoittanut vain Kansallis-Osake-Pankki viidellä miljoonalla markalla, jonka yhtiö oli silloisen talouspäällikön kertoman mukaan käyttänyt lukuisten pienten velvoitteiden hoitamiseen.</p>
        <p>Kun maksukyvyttömyyttä harkittaessa oli otettava huomioon myös mahdollisuudet saada uutta rahoitusta ja sitä kautta tuloja, osoittivat edellä mainitut seikat, ettei Kummila Oy:llä ollut tällaisia mahdollisuuksia ollut enää siinä vaiheessa, kun se oli todennut, ettei yrityssaneerauksestakaan ollut rahoituksen saamatta jäämisen vuoksi ollut sille apua. Tästä syystä yhtiön hallitus oli 18.2.1994 tehnyt päätöksen yhtiön omaisuuden luovuttamisesta konkurssiin. Yhtiö oli ollut pysyvästi maksukyvytön viimeistään tällöin. Sillä seikalla, että pesäluettelon mukaan yhtiön varat olivat olleet 45 miljoonaa markkaa suuremmat kuin velat, ei ollut merkitystä.</p>
        <p>Yhtiön maksukyvyttömyyteen olivat olleet vaikuttamassa yleinen lama ja yhtiön omat toimenpiteet.</p>
        <p>Kokonaisjärjestelyllä suoritettu yli 30 miljoonan markan määräisten varojen siirtäminen kerrotulla tavalla yhtiön ja koko konsernin ulkopuolelle siten, ettei siitä ollut ollut yhtiölle mitään taloudellista etua, oli osaltaan johtanut Kummila Oy:n maksukyvyttömyyteen. Kysymys oli niin suuresta rahasummasta, että sillä oli yhtiön muiden toimenpiteiden kanssa ollut merkitystä yhtiön taloudelliseen tilanteeseen. Lisäksi oli otettava huomioon, että yhtiöltä oli puuttunut nimenomaan käyttöpääomaa.</p>
      </div>
      <div>
        <h3>Johtopäätökset</h3>
        <p>Edellä olevilla perusteilla käräjäoikeus katsoi, että takaisinsaantilain 5 §:n edellytykset täyttyivät. Jari A. ja Jaakko S. olivat siten velvollisia palauttamaan saamansa varat Kummila Oy:n konkurssipesälle. He olivat myyneet osakkeensa itsenäisesti ja saaneet kumpikin erikseen hyödyn omistamiensa yhtiöiden osakkeiden kauppahintana. Heidän palautusvastuunsa ei ollut yhteisvastuullista, vaan he kumpikin vastasivat itsenäisesti saamastaan hyödystä.</p>
        <p>Takaisinsaantilain mukainen palautusvelvollisuus määräytyi siten Jari A:n ja Jaakko S:n saamien kauppahintojen mukaan. Sillä, että kauppoihin oli sisältynyt muutakin omaisuutta kuin Kummila Oy:n osakkeita, ei ollut merkitystä. Merkitystä oli vain sillä, kuinka kaupat oli rahoitettu. Jari A. oli saanut JA-Notariaatti Oy:n osakkeiden kaupalla 4 433 333 Alankomaiden guldenia, jonka kauppakirjassa oli laskettu vastaavan 4.6.1993 kurssin mukaan 13 311 710 markkaa. Vastaavasti Jaakko S. oli saanut Saasal Oy:n osakkeiden kaupalla 4 466 666 Alankomaiden guldenia, jonka oli kauppakirjassa laskettu vastaavan 4.6.1993 kurssin mukaan 13 403 962,75 markkaa.</p>
        <p>Käräjäoikeus totesi näin ollen Jari A:n olevan velvollinen palauttamaan Kummila Oy:n konkurssipesälle 13 311 710 markkaa ja Jaakko S:n 13 403 962 markkaa korkoineen. Koska käräjäoikeus kuitenkin katsoi jutussa esitetyn ja käräjäoikeuden esittämillään perusteluilla hyväksymän osakeyhtiölain mukaisen vahingonkorvausvaatimuksen tuottavan laajemman suoritusvelvollisuuden kuin minkä takaisinsaantivaatimus tuottaa, käräjäoikeus velvoitti tuomiolauselmassaan Jari A:n ja Jaakko S:n yhteisvastuullisesti suorittamaan konkurssipesälle vahingonkorvausta 9,2 miljoonaa Alankomaiden guldenia korkoineen.</p>
        <p>Asian ovat ratkaisseet käräjätuomarit Eija-Leena Uotila ja Teppo Sarvilinna sekä notaari Anu Tuomola.</p>
      </div>
      <div>
        <h3>Turun hovioikeuden tuomio 15.2.2001</h3>
        <p>Jari A. ja Jaakko S. valittivat hovioikeuteen.</p>
        <p>Hovioikeus lausui, että edellytyksenä velvoittaa Jari A. ja Jaakko S. takaisinsaantilain nojalla palauttamaan kanteessa tarkoitetut määrät oli, että heidän ja Kummila Oy:n välillä oli tehty oikeustoimi tai oikeusvaikutuksiltaan siihen rinnastettava yhtiön varallisuutta koskeva menettely, järjestely tai muu toimenpide. Sanottua lakia koskevan hallituksen esityksen mukaan oikeustoimi tai edellä tarkoitettu toimenpide voi peräytyä myös silloin, kun sillä oli vasta yhdessä muiden toimenpiteiden kanssa aiheutettu velkojille vahinkoa. Tällöin oli edellytyksenä, että oikeustoimen ja velkojille vahinkoa aiheuttaneen menettelyn välillä oli riittävä syy-yhteys. Hallituksen esitykseen tässä kohdin sisältyvistä esimerkeistä ilmenee perusajatuksena olleen, että velallinen oli jo oikeustointa tai toimenpidettä tehdessään tarkoittanut saattaa omaisuutta velkojien ulottumattomiin. Oikeustointa tai toimenpidettä ja vahinkoa aiheuttanutta menettelyä oli voitava pitää alunperin yhtenä kokonaisuutena.</p>
        <p>Kanteessa väitettyyn kokonaisjärjestelyyn kuuluvista, peräytettäviksi vaadituista oikeustoimista vain Kummila Oy:n varojen lainaaminen Kummila Holdings B.V:lle ja lainan muuntaminen viimeksi mainitun osakepääomaksi olivat oikeustoimia tai siihen verrattavia toimenpiteitä, jotka takaisinsaantilain säännösten nojalla voitiin Kummila Oy:n konkurssipesän kanteesta määrätä peräytymään. Ne olivat olleet lakiin perustuvia ja päteviä. Takaisinsaannin edellytyksenä aikaisemmin esitetyn perusteella siten oli, että niiden tosiasiallisena tarkoituksena näytettiin alunperin olleen siirtää Kummila Oy:n omaisuutta kanteessa tarkoitetun kokonaisjärjestelyn osana Jari A:lle ja Jaakko S:lle ja siis sopimattomasti pois velkojien ulottuvilta.</p>
        <p>Hovioikeus lausui mainitsemansa todistelun osoittaneen, että niin sanottu Portugalin golfprojekti oli ollut todellinen, toteuttamiskelpoinen hanke. Kummila Holdings B.V:n 4.12.1992 rahoituslaitokselle osoittama 50 miljoonan Yhdysvaltain dollarin määräinen lainahakemus osoitti, että hankkeen rahoitustarve oli ollut todellinen. Tähän ja siihen nähden, mitä hovioikeuden pääkäsittelyssä kuullut todistajat olivat kertoneet Jari A:n taidoista työssään, oli myös Kummila Oy:n lainanantopäätös ollut perusteltu.</p>
        <p>Toimenpiteet rahoitustarpeen täyttämiseksi jo ennen rakentamisen aloittamista eivät edellä hankkeen toteuttamiskelpoisuudesta lausuttu huomioon ottaen osoittaneet, että näin hankittuja varoja olisi ollut tarkoitus käyttää muuhun kohteeseen. Jari A. oli Jaakko H:n kertomuksen mukaan tiennyt projektin monivaiheiseksi ja vaiheittain eteneväksi. Sen oli osoitettu kaavoituksellisista syistä viivästyneen siten kuin käräjäoikeuden tuomiossa oli lausuttu. Siinä selostettu ja hovioikeuden pääkäsittelyssä vastaanotettu todistelu eivät kuitenkaan osoittaneet, että Jari A. olisi tiennyt tulossa olevista viivästyksistä ja että hänen siten lainapäätöksen Kummila Oy:n hallitukselle esitellessään olisi voitu olettaa tosiasiassa tarkoittaneen käyttää varat myöhemmin omaksi hyväkseen.</p>
        <p>Kummila Oy:n hallitus oli tehnyt käräjäoikeuden tuomiossa mainitut rakennusalan lamasta aiheutuneet toimenpiteet. Ne olivat kuitenkin olleet, kuten käräjäoikeuskin oli todennut, toimenpiteitä kustannusten säästämiseksi voimakkaasti vähentyneen rakentamisen vuoksi. Kyseisen lainan yhtiö oli myöntänyt vapaasta varallisuudestaan. Toisin kuin käräjäoikeus oli katsonut, yhtiöllä ei ollut velvollisuutta käyttää varallisuuttaan esimerkiksi henkilökunnan palkkoihin aikana, jolloin työtä ei ollut tai se oli lomauttamiseen oikeuttavin tavoin vähentynyt. Asiassa ei ollut myöskään näytetty yhtiössä olemassa ollutta varaintarvekohdetta, joka lainan myöntämis- tai sen osakepääomaksi muuntamishetken tilanteen mukaan arvioiden olisi näiden vuoksi tullut sivuutetuksi tai vaarannetuksi. Laman vuoksi tehdyt ratkaisut eivät näin ollen osoittaneet laina- tai konvertointipäätöksen liiketaloudellista perusteettomuutta eikä myöskään tarkoitusta käyttää kyseisiä varoja Jari A:n ja Jaakko S:n hyväksi.</p>
        <p>Edellä lausutun perusteella hovioikeus katsoi jääneen näyttämättä, että puheena olevat laina- ja osakepääomaksi muuntamispäätökset olisi tehty tarkoituksin siirtää Kummila Oy:n varoja kanteessa tarkoitetuin tavoin Jari A:lle ja Jaakko S:lle. Näin ollen oli niin ikään jäänyt näyttämättä, että kyseiset toimenpiteet olisivat olleet osa kanteessa selostettua kokonaisjärjestelyä. Ne eivät siten olleet takaisinsaantilain 5 §:n nojalla peräytettävissä. Tähän nähden hovioikeus ei antanut lausuntoa väitetyn kokonaisjärjestelyn muista osista.</p>
        <p>Näillä perusteilla hovioikeus katsoi, että kanne oli takaisinsaantilain nojalla ajettuna perusteeton, Kummila Oy:n hallituksen 20.1.1993 tekemän luottopäätöksen ja 11.2.1993 tekemän Kummila Holdings B.V:n osakepääoman korottamispäätöksen osalta toteennäyttämätön ja muiden kanteessa tarkoitettujen oikeustoimien osalta lakiin perustumaton.</p>
        <p>Tämän vuoksi hovioikeus hylkäsi Kummila Oy:n konkurssipesän kanteen takaisinsaantilain nojalla ajettuna. Hovioikeus hylkäsi myös ennenaikaisena käräjäoikeuden hyväksymän vaatimuksen suorittaa vahingonkorvausta osakeyhtiölain nojalla.</p>
        <p>Asian ovat ratkaisseet hovioikeuden jäsenet Tapio Kilpi, Pekka Tuomaala ja Ahti Ikola. Esittelijä Kirsi Kanerva.</p>
      </div>
    </div>
    <div>
      <h2 id="20030024mhaku0">MUUTOKSENHAKU KORKEIMMASSA OIKEUDESSA</h2>
      <p>Konkurssipesälle myönnettiin valituslupa.</p>
      <p>Valituksessaan Kummila Oy:n konkurssipesä, jota Kummila Holdings B.V. väliintulijana tuki, toisti käräjäoikeuden tuomiossa selostetun kanteensa ja vaati, että hovioikeuden tuomio kumotaan ja että se kanteessa selostettujen oikeustoimien sarja, jolla oli saatettu 9 200 000 Alankomaiden guldenia vastaava määrä Kummila Oy:n varoja velkojien ulottumattomiin, julistetaan takaisinsaantilain 5 §:n nojalla peräytyneeksi.</p>
      <p>Lisäksi konkurssipesä vaati, että Jari A. ja Jaakko S. velvoitetaan yhteisvastuullisesti suorittamaan sille 9 200 000 Alankomaiden guldenia tai vastaava määrä Suomen markkoja maksupäivän kurssin mukaan korkoineen kuitenkin siten, että ne määrät, jotka Construction United S.A. mahdollisesti suorittaa mainitun määräisen lainan pääomasta tai korosta Kummila Holdings B.V:lle, saadaan lukea vastaajien maksuvelvollisuuden vähennykseksi.</p>
      <p>Jari A. ja Jaakko S. vastasivat valitukseen ja vaativat sen hylkäämistä.</p>
    </div>
    <div>
      <h2 id="20030024yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <h3>Riidattomat seikat</h3>
        <p>Kummila Oy:n hallitus on Jari A:n, Jaakko S:n ja hallituksen kolmannen jäsenen 20.1.1993 tekemällä päätöksellä myöntänyt Kummila Oy:n kokonaan omistamalle tytäryhtiölle Kummila Holdings B.V:lle 30 000 000 markan luoton toistaiseksi investointitoimintaa varten. Kummila Holdings B.V. on nostanut luoton kolmessa erässä 1. - 11.2.1993.</p>
        <p>Kokouksessaan 11.2.1993 Kummila Oy:n hallitus on samassa kokoonpanossa päättänyt korottaa Kummila Holdings B.V:n osakepääomaa 11 500 000 Alankomaiden guldenilla muuntamalla mainitun 30 000 000 markan luoton yhdessä tytäryhtiölle aikaisemmin myönnetyn pienemmän luoton kanssa Kummila Holdings B.V:n osakepääomaksi. Jari A. ja Jaakko S. ovat tehneet osakepääoman korottamista koskevan päätöksen myös Kummila Holdings B.V:n puolesta.</p>
        <p>Jari A. on toukokuussa 1993 päässyt sopimukseen siitä, että Turks- ja Caicossaarilla rekisteröity yhtiö Auguste Reymond Ltd ostaisi Jari A:lta JA-Notariaatti Oy:n osakkeet sekä Jaakko S:ltä Saasal Oy:n osakkeet. Kauppa toteutettaisiin siten, että osakkeet siirrettäisiin ulkomailla rekisteröidyn yhtiön omaisuudeksi. JA-Notariaatti Oy ja Saasal Oy ovat tuolloin omistaneet Kummila Oy:n osakekannan kokonaisuudessaan. Jari A:n ja Jaakko S:n toimeksiannosta on osakkeiden kauppaa varten 7.6.1993 Luxemburgissa perustettu yhtiö Construction United S.A. Tämän yhtiön osakekanta on 14.6.1993 siirretty Auguste Reymond Ltd:lle.</p>
        <p>Seuraavana päivänä eli 15.6.1993 Kummila Holdings B.V., jonka johtajistoon ovat tuolloin kuuluneet Jari A., Jaakko S. ja Kummila Oy:n silloinen talouspäällikkö, on myöntänyt Construction United S.A:lle viideksi vuodeksi 9 200 000 Alankomaiden guldenin eli noin 27 miljoonan markan luoton. Kauppakirjoilla, jotka on päivätty 21.6.1993, JA-Notariaatti Oy:n ja Saasal Oy:n osakekannat on myyty Construction United S.A:lle, edellinen 13 311 710 ja jälkimmäinen 13 403 962,75 markan kauppahinnasta.</p>
      </div>
      <div>
        <h3>Konkurssipesän takaisinsaantilain 1 ja 5 §:n nojalla esittämä peräyttämisvaatimus</h3>
        <p>Kummila Oy:n hallituksen 24.11.1992 hyväksymästä vuoden 1993 toimintasuunnitelmasta ja Kummila Oy:n toimintakertomuksesta tilivuodelta 1992 käy ilmi, että näkymät vuodelle 1993 ovat sekä kotimaassa että Portugalissa olleet synkät. Kummila Oy:n tytäryhtiön Kantolan Betonia Oy:n elementtitehdas oli suljettu jo syyskuussa 1992 ja sen yli 200 työntekijän henkilöstö lomautettu. Tiedossa olleen yhä syvenevän laman vuoksi toimintavuoden 1993 tavoitteeksi oli asetettu investointien minimointi, luottojen maksaminen sekä tytäryhtiöiden likviditeetistä ja koronmaksukyvystä huolehtiminen.</p>
        <p>Kummila Holdings B.V:n pääasiallisena tavoitteena on ollut toimia holdingyhtiönä Portugalissa vireillä ollutta golfprojektia ja sen rahoittamista varten. Yhtiön pääasiallinen omaisuus on ollut 50 prosentin omistusosuus Castelo Golf Real Estate B.V:ssä. Kesällä 1993 viimeksimainittu yhtiö on ollut tilanteessa, jossa sen luotot ovat olleet hoitamatta, eikä yhtiö ollut pystynyt maksamaan niiden korkojakaan.</p>
        <p>Tällaisessa taloudellisessa tilanteessa, jossa Kummila Oy on varautunut Suomessa yhä syvenevään lamaan, huomattava osa yhtiön varoista on ohjattu tytäryhtiölle väitetyksi panokseksi golfprojektiin, jonka mahdollisesta rakentamisen aloittamisesta ei ole ollut varmuutta ja joka siten ei ole vaatinut välitöntä pääomapanosta. Kummila Holdings B.V:ssä varoja ei myöskään ole käytetty golfprojektin rahoittamiseen, vaan sen jälkeen kun Kummila Oy:n Kummila Holdings B.V:lle myöntämä luotto on muunnettu osakepääomaksi, Jari A. ja Jaakko S. ovat Kummila Holdings B.V:n johtajistossa ja ollessaan samanaikaisesti edelleen Kummila Oy:n hallituksen jäseniä tehneet päätöksen luoton myöntämisestä Construction United S.A:lle. Luotolle ei ole saatu minkäänlaista vakuutta, ja sen korko on ollut varsin alhainen. Jutussa esitetystä asianajajan laskusta käy lisäksi ilmi, että jo huhtikuussa 1993 on selvitelty Kummila Holdings B.V:n käyttämistä Kummila Oy:n osakkeiden ostamiseen sekä Kummila Oy:n omistusrakenteen muutosjärjestelyä. Näiden seikkojen perusteella Korkein oikeus ei pidä uskottavina esitettyjä liiketaloudellisia perusteita sille, että tytäryhtiön osakepääomaksi muunnetut varat ohjattaisiin golfprojektiin.</p>
        <p>Käräjäoikeuden tuomiossa selostetuista Kummila Holdings B.V:n ja Construction United S.A:n tilinpäätöstiedoista käy ilmi, ettei Kummila Holdings B.V:llä ole ilman Kummila Oy:ltä saatuja varoja ollut mahdollisuutta myöntää Construction United S.A:lle mitään vähänkään huomattavaa luottoa eikä juuri perustetulla Construction United S.A:lla ilman Kummila Holdings B.V:ltä saamaansa luottoa ole ollut mahdollisuutta ostaa Jari A:lta ja Jaakko S:ltä heidän omistamiaan JA-Notariaatti Oy:n ja Saasal Oy:n osakkeita.</p>
        <p>Ratkaisevana tekijänä sille, että Jari A. ja Jaakko S. ovat saaneet kauppahinnat, on näin ollen ollut Kummila Holdings B.V:n varoista myönnetty luotto. Kummila Oy:stä osakepääomaksi siirrettyjä varoja ei siten ole käytetty tytäryhtiön eikä myöskään Kummila Oy:n hyväksi, vaan ne on lainattu käytettäviksi koko konsernin toiminnan kannalta vieraaseen tarkoitukseen.</p>
        <p>Construction United S.A. ei ole lainkaan lyhentänyt luottoa eikä vuoden 1994 jälkeen maksanut siitä edes korkoa. Luotto on kokonaisuudessaan erääntynyt jo 14.6.1998. Yhtiö on Luxemburgissa vireillä olleessa oikeudenkäynnissä kiistänyt maksuvelvollisuutensa. Selvitystä siitä, että yhtiöllä olisi mahdollisuuksia suoriutua maksuvelvollisuudesta, ei ole asiassa esitetty. Yhtiön tosiasiallisesta omistajatahosta ei ole saatavissa virallista selvitystä. Näissä olosuhteissa ei ole perusteita arvioida luoton myöhemminkään tulevan maksetuksi. Kummila Holdings B.V:n saatavan Construction United S.A:lta on katsottava olevan arvoton.</p>
        <p>Oikeustoimia arvioitaessa on edelleen otettava huomioon, että Saasal Oy:n ja JA-Notariaatti Oy:n osakkeiden kauppoihin on sisältynyt poikkeuksellinen ehto, jonka perusteella myyjät ovat ostaneet myytyjen yhtiöiden omaisuutta Kummila Oy:n osakkeita lukuunottamatta. Kaikki peräytettäviksi vaaditut oikeustoimet on tehty varsin lyhyen, vain noin viiden kuukauden kuluessa, ja niistä ovat päättäneet Kummila Oy:stä lähtöisin olleet varat saaneet Jari A. ja Jaakko S.</p>
        <p>Edellä todetuista seikoista kokonaisuutena on pääteltävissä, että kerrotuilla peräkkäisillä oikeustoimilla, jotka ovat vähentäneet Kummila Oy:n varallisuutta, Jari A. ja Jaakko S. ovat siirtäneet Kummila Oy:stä lähtöisin olleet varat Kummila Holdings B.V:n ja Construction United S.A:n välityksin itselleen.</p>
        <p>Takaisinsaantilain 5 §:n mukaan oikeustoimi peräytyy muun muassa, jos sillä yksin tai yhdessä muiden toimenpiteiden kanssa on sopimattomasti suosittu velkojaa toisten velkojien kustannuksella tai siirretty omaisuutta pois velkojien ulottuvilta. Lain 1 §:n mukaan se, mitä takaisinsaantilaissa säädetään oikeustoimesta, koskee myös menettelyä, järjestelyä tai muuta toimenpidettä, joka on vaikutukseltaan oikeustoimeen rinnastettava. Niin kuin lain säätämiseen johtaneesta hallituksen esityksestä ilmenee (HE 102/1990 vp., s. 43) viimeksi mainituilla tarkoitetaan kaikenlaisia velallisen varallisuutta koskevia toimenpiteitä, joilla on samanlaisia oikeusvaikutuksia kuin oikeustoimilla yleensä.</p>
        <p>Takaisinsaantilain tavoitteena on velkojien oikeuksia loukkaavien toimenpiteiden vahingollisten vaikutusten korjaaminen toimenpiteen peräyttämisen avulla. Kuten takaisinsaantilakia koskevassa hallituksen esityksessä on todettu (s. 48), toimenpiteen peräyttämistä lain 5 §:n nojalla harkittaessa ei merkitystä ole sillä, minkä tyyppisellä toimenpiteellä velkojille on aiheutettu vahinkoa. Peräyttämisen kannalta ratkaisevaa ei ole sekään, onko oikeustoimi ollut velallisen tekemä tai edes hänen aloitteestaan tehty.</p>
        <p>Kummila Oy:stä lähtöisin olleet varat on edellä todetulla tavalla siirretty Jari A:lle ja Jaakko S:lle. Kerrottuina peräkkäisinä oikeustoimina toteutettua järjestelyä hyväksikäyttäen Jari A. ja Jaakko S. ovat takaisinsaantilain 1 ja 5 §:ssä tarkoitetulla tavalla saattaneet Kummila Oy:stä lähtöisin olleita varoja lähes 27 miljoonaa markkaa Kummila Oy:n velkojien ulottumattomiin ja näin aiheuttaneet vahinkoa Kummila Oy:n velkojille. Kysymyksessä on ollut suunnitelmallinen järjestely Kummila Oy:n varojen siirtämiseksi Jari A:lle ja Jaakko S:lle itselleen, ja järjestely on ollut takaisinsaantilain 5 §:ssä tarkoitetulla tavalla sopimaton.</p>
        <p>Oikeustoimen peräytyminen edellyttää takaisinsaantilain 5 §:n 1 momentin mukaan lisäksi, että velallinen järjestelyä tehtäessä oli maksukyvytön tai että järjestely osaltaan johti velallisen maksukyvyttömyyteen. Asiassa on riidatonta, ettei Kummila Oy järjestelyn aikaan ole ollut maksukyvytön. Kysymys on siten siitä, onko järjestely osaltaan johtanut Kummila Oy:n maksukyvyttömyyteen.</p>
        <p>Kummila Oy:n hallituksen 24.11.1992 hyväksymästä vuoden 1993 toimintasuunnitelmasta ja Kummila Oy:n toimintakertomuksesta tilivuodelta 1992 käy ilmi, että näkymät vuodelle 1993 ovat sekä kotimaassa että Portugalissa olleet synkät. Kummila Oy:n varautuessa Suomessa yhä syvenevään lamaan muun muassa luottoja maksamalla Jari A. ja Jaakko S. ovat Kummila Holdings B.V:ssä tehneet päätöksen edellä mainitun liiketaloudellisesti perusteettoman ja vakuudettoman lainan myöntämisestä Construction United S.A:lle. Konsernin ulkopuolelle luovutettujen varojen määrä on ollut yli puolet emoyhtiön senhetkisistä vapaista varoista. Jo ennen lainan myöntämistä Kummila Oy on toukokuun lopussa 1993 saanut eräältä vakuutusyhtiöltä kielteisen vastauksen pyynnölleen velkojan edellyttämän takauksen saamisesta LEL-Työeläkekassan sille myöntämän 25 miljoonan markan luoton maksamisen vakuudeksi. Sittemmin oli myös kaksi pankkia kieltäytynyt myöntämästä edellä mainitulle LEL-lainalle takaussitoumusta luotonantajan edellyttämin ehdoin. Edellä mainituista toimintasuunnitelmasta ja toimintakertomuksesta ilmenevässä tilanteessa jo Kantolan Betonia Oy:n taloudellisista vaikeuksista on ollut seurauksena, että Kummila Oy:n maksuvalmius tulisi kiristymään viimeistään keväällä 1994 varsinkin, kun vuoden 1994 tulorahoituksesta ei ole ollut varmuutta.</p>
        <p>Asiassa on lisäksi riidatonta, etteivät luottolaitokset tai mitkään muutkaan tahot enää alkuvuodesta 1994 ole myöntäneet Kummila Oy:lle luottoa, vaan yhtiö on asetettu sen omasta hakemuksesta konkurssiin jo 21.2.1994. Se järjestelyyn liittynyt seikka, että Saasal Oy:n ja JA-Notariaatti Oy:n osakekannat on Jari A:n aloitteesta myyty yhtiölle, jonka omistajatahosta ei ole saatavissa virallista selvitystä, on myötävaikuttanut siihen, että Kummila Oy on lopullisesti menettänyt mahdollisuutensa saada luottoa. Korkein oikeus katsoo, että järjestely, jolla Kummila Oy:stä lähtöisin oleva huomattava määrä varoja on edellä kuvatulla tavalla siirretty yhtiöstä arvotonta sitoumusta vastaan, on näissä olosuhteissa osaltaan johtanut Kummila Oy:n maksukyvyttömyyteen.</p>
        <p>Jari A. ja Jaakko S. ovat siten edellä selostettua järjestelyä hyväksikäyttäen tietoisina Kummila Oy:n taloudellisesta tilanteesta sopimattomasti siirtäneet Kummila Oy:stä lähtöisin olleita varoja JA-Notariaatti Oy:n ja Saasal Oy:n osakkeiden kauppahintoina yhteensä 26 715 672,75 markkaa heille itselleen Kummila Oy:n velkojien ulottumattomiin. Jari A. ja Jaakko S. ovat näin ollen kumpikin kohdaltaan velvollisia palauttamaan Kummila Oy:n konkurssipesälle heidän kauppahintoina saamakseen ilmoittamansa varat korkoineen. Jari A:n ja Jaakko S:n palautusvelvollisuutta vähentää kuitenkin kanteen mukaisesti se, mitä Construction United S.A:lta mahdollisesti saadaan perityksi Kummila Holdings B.V:lle.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan takaisinsaannista konkurssipesään annetun lain 1 ja 5 §:n nojalla esitetyn peräyttämisvaatimuksen osalta.</p>
        <p>Kummila Oy:n varojen siirto Jari A:lle ja Jaakko S:lle peräytetään. Kummila Oy:n konkurssipesälle on palautettava, Jari A:n JA-Notariaatti Oy:n osakekannan kauppahintana saamaansa 13 311 710 markkaa vastaavat 2 238 868,90 euroa korkoineen ja Jaakko S:n Saasal Oy:n osakekannan kauppahintana saamakseen ilmoittamaansa 13 403 962,75 markkaa vastaavat 2 254 384,63 euroa korkoineen.</p>
        <p>Asian ovat ratkaisseet oikeusneuvokset Riitta Suhonen, Gustaf Möller, Eeva Vuori, Mikael Krogerus ja Gustav Bygglin. Esittelijä Lea Nousiainen.</p>
      </div>
    </div>
  </finlex:content>
</finlex:document>
