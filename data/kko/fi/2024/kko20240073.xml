<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20240073</dcterms:identifier>
  <finlex:ecliIdentifier>ECLI:FI:KKO:2024:73</finlex:ecliIdentifier>
  <dcterms:title>KKO:2024:73</dcterms:title>
  <dcterms:description>
    <p>
      <strong>Todistelukustannukset</strong>
    </p>
  </dcterms:description>
  <finlex:registerNumber>R2023/569</finlex:registerNumber>
  <finlex:fileCopyNumber>1773</finlex:fileCopyNumber>
  <dcterms:issued pvm="20241202">2024-12-02</dcterms:issued>
  <ecli>ECLI:FI:KKO:2024:73</ecli>
  <dcterms:abstract>
    <p>Hovioikeus oli rikoslain 7 luvun 6 §:n perusteella katsonut vastaajalle aikaisemmin tuomitut vankeusrangaistukset riittäväksi seuraamukseksi hänen syykseen myöhemmin luetusta rikoksesta.</p>
    <p>Korkein oikeus katsoi, että vastaaja oli velvollinen suorittamaan valtiolle hänen syykseen myöhemmin luetun rikoksen selvittämiseksi tarpeelliset todistelukustannukset.<br/>
Vrt. KKO:2021:71</p>
    <p>ROL 9 luku 1 § 1 mom</p>
  </dcterms:abstract>
  <dcterms:tableOfContents>
    <a href="OT20240073_1">Asian käsittely alemmissa oikeuksissa</a>
    <a href="OT20240073_2">Muutoksenhaku Korkeimmassa oikeudessa</a>
    <a href="OT20240073_3">Korkeimman oikeuden ratkaisu</a>
  </dcterms:tableOfContents>
  <finlex:content id="s20240073.kko">
    <div>
      <h2 id="OT20240073_1">Asian käsittely alemmissa oikeuksissa</h2>
      <p>Itä-Uudenmaan käräjäoikeuden tuomio 23.8.2022 nro 22/131956 ja Helsingin hovioikeuden tuomio 24.5.2023 nro 23/120936 selostetaan tarpeellisilta osin Korkeimman oikeuden ratkaisussa.</p>
      <p>Asian ovat ratkaisseet käräjäoikeudessa käräjätuomari Mirva Sihvonen ja hovioikeudessa hovioikeuden presidentti Asko Välimaa, hovioikeudenneuvokset Terhi Mattila, Tea Kangasniemi, Outi Mikkola, Sanna Mantila ja Maarit Leppänen sekä asessori Pekka Pöyhönen.</p>
    </div>
    <div>
      <h2 id="OT20240073_2">Muutoksenhaku Korkeimmassa oikeudessa</h2>
      <p>A:lle myönnettiin valituslupa oikeudenkäymiskaaren 30 luvun 3 §:n 2 momentin 2 kohdan nojalla rajoitettuna koskemaan kysymystä siitä, voidaanko hänet oikeudenkäynnistä rikosasioissa annetun lain 9 luvun 1 §:n 1 momentin nojalla velvoittaa korvaamaan valtiolle todistelukustannukset, kun hänelle aikaisemmin tuomitut rangaistukset on rikoslain 7 luvun 6 §:n perusteella katsottu riittäväksi seuraamukseksi myös myöhemmin käsiteltäväksi tulleesta rikoksesta.</p>
      <p>A vaati valituksessaan, että hänet vapautetaan velvollisuudesta korvata valtiolle todistelukustannuksia.</p>
      <p>Syyttäjä vaati vastauksessaan valituksen hylkäämistä.</p>
    </div>
    <div>
      <h2 id="OT20240073_3">Korkeimman oikeuden ratkaisu</h2>
      <div>
        <h3>Perustelut</h3>
        <p>
          <em>Asian tausta</em>
        </p>
        <p>1. Käräjäoikeus on tuominnut A:n varkaudesta ehdottomaan vankeusrangaistukseen ja velvoittanut hänet korvaamaan valtiolle asiassa aiheutuneet todistelukustannukset.</p>
        <p>2. Hovioikeus on katsonut rikoslain 7 luvun 6 §:n perusteella A:lle aikaisemmin tuomitut kaksi vankeusrangaistusta riittäväksi seuraamukseksi hänen syykseen nyt luetusta rikoksesta. Hovioikeus ei ole muuttanut käräjäoikeuden tuomiota todistelukustannusten korvausvelvollisuuden osalta.</p>
        <p>3. Hovioikeus on todennut, että oikeudenkäynnistä rikosasioissa annetun lain (rikosoikeudenkäyntilaki) 9 luvun 1 §:ssä on kysymys oikeudenkäyntikuluvastuusta tilanteessa, jossa vastaaja tuomitaan rangaistukseen tai muuhun rikosoikeudelliseen seuraamukseen, eikä siinä säädetä rikosoikeudelliseen seuraamukseen rinnastettavasta velvollisuudesta. Rikosoikeudellinen laillisuusperiaate ei siten rajoita säännöksen tulkintaa. Lakia säädettäessä ei ole ollut tarkoitus vapauttaa rikoksesta tuomittua oikeudenkäyntikuluvastuusta tilanteessa, jossa aikaisempi rangaistus katsotaan konkurrenssisäännösten perusteella riittäväksi seuraamukseksi myöhemmin syyksi luetusta teosta. Säännöksen oikeudellinen luonne ja lainsäätäjän tarkoitus huomioon ottaen hovioikeus on katsonut, että todistelukustannusten korvaamista koskevaa säännöstä sovellettaessa rikoksesta tuomitun on katsottava tulleen tuomituksi rangaistukseen myös silloin, kun aikaisempi rangaistus katsotaan riittäväksi seuraamukseksi myöhemmin syyksi luetusta rikoksesta.</p>
        <p>
          <em>Kysymyksenasettelu Korkeimmassa oikeudessa</em>
        </p>
        <p>4. Korkeimmassa oikeudessa on ratkaistavana kysymys siitä, tuleeko A velvoittaa korvaamaan valtiolle todistelukustannukset, kun hänelle aikaisemmin tuomitut rangaistukset on rikoslain 7 luvun 6 §:n perusteella katsottu riittäväksi seuraamukseksi hänen syykseen myöhemmin luetusta rikoksesta.</p>
        <p>
          <em>Sovellettavat säännökset ja arvioinnin lähtökohdat</em>
        </p>
        <p>5. Rikosoikeudenkäyntilain 9 luvun 1 §:n 1 momentin mukaan jos vastaaja tuomitaan rangaistukseen tai muuhun rikosoikeudelliseen seuraamukseen, hän on velvollinen suorittamaan valtiolle valtion varoista maksettavista todistelukustannuksista annetun lain (666/1972) nojalla maksettaviksi määrätyt korvaukset sekä muut todistelusta ja oikeuslääkeopillisista tutkimuksista esitutkinnan tai oikeudenkäynnin aikana aiheutuneet erityiset kustannukset, jos nämä ovat olleet tarpeen asian selvittämiseksi.</p>
        <p>6. Säännöksen soveltamisalan rajoittamista rangaistukseen tai muuhun rikosoikeudelliseen seuraamukseen tuomittuun vastaajaan on perusteltu sillä, että aikaisemman lain mukaan korvausvelvollisia valtiolle olivat myös henkilöt, joiden todetaan tehneen kysymyksessä olevan rikoksen, mutta jotka jollakin perusteella jätetään rangaistukseen tai muuhun rikosoikeudelliseen seuraamukseen tuomitsematta. Kun näissä tapauksissa on kysymys vähäisistä ja anteeksiannettavista rikoksista taikka tekijän syyntakeettomuudesta, ei tällöin ole perusteltua tuomita oikeudenkäyntikuluja valtiolle. (HE 82/1995 vp s. 117.)</p>
        <p>7. Rikoslain 7 luvun 6 §:n 1 momentissa säädetään, että jos ehdottomaan vankeusrangaistukseen tai yhdistelmärangaistukseen tuomittua syytetään hänen ennen tämän rangaistuksen tuomitsemista tekemästään muusta rikoksesta, voidaan aikaisempi ehdoton vankeusrangaistus tai yhdistelmärangaistus ottaa uutta rangaistusta määrättäessä kohtuuden mukaan huomioon rangaistusta alentavana tai lieventävänä seikkana. Uudesta rikoksesta voidaan myös tuomita laissa sille säädettyä vähimmäisaikaa lyhyempään vankeusrangaistukseen tai katsoa aikaisempi rangaistus riittäväksi seuraamukseksi myös myöhemmin käsiteltäväksi tulleesta rikoksesta.</p>
        <p>8. Rikoslain 7 luvun 6 §:n soveltamisella pyritään siihen, että rikoksentekijän kokonaisrangaistus muodostuisi samaksi riippumatta siitä, onko eri aikoina tehdyt rikokset käsitelty yhdessä vai useammassa oikeudenkäynnissä. Aikaisemman ehdottoman vankeusrangaistuksen vaikutusta uuteen rangaistukseen arvioidaan samojen perusteiden mukaan kuin mitattaessa kahdesta tai useammasta rikoksesta samalla kertaa tuomittavaa yhteistä vankeusrangaistusta rikoslain 7 luvun 5 §:n 2 momenttia soveltaen. Uuden rangaistuksen kohtuullistamisharkinnassa on arvioitava sitä, mihin rangaistukseen tekijä olisi rikoslain 7 luvun säännösten mukaan tuomittu, jos kaikki rikokset olisi käsitelty samalla kertaa yhdessä oikeudenkäynnissä. (Ks. <a kieli="fi" href="http://www.finlex.fi/fi/oikeus/kko/kko/2022/20220043">KKO 2022:43</a>, kohta 11 ja siinä viitatut ratkaisut.)</p>
        <p>9. Lainvoiman saaneen tuomion purkamista koskevassa ratkaisussa KKO 2021:71 Korkein oikeus totesi (kohta 10), että rikoslain 7 luvun 6 §:n 1 momenttia sovellettaessa aikaisemmasta rangaistuksesta tulee myös uuden rikoksen seuraamus. Korkein oikeus piti tulkinnanvaraisena kysymystä siitä, täyttyykö rikosuhrimaksulain 2 §:ssä tarkoitettu rangaistukseen tuomitsemisen edellytys silloin, kun aikaisempi rangaistus on rikoslain 7 luvun 6 §:n 1 momentin nojalla katsottu riittäväksi seuraamukseksi myöhemmin syyksi luetusta rikoksesta (kohta 14). Koska rikosuhrimaksu oli oikeudelliselta luonteeltaan rinnastettavissa rikosoikeudelliseen seuraamukseen, oikeudellisesti epäselvän kysymyksen ratkaiseminen syytetyn vahingoksi tällaisessa tilanteessa olisi ollut ristiriidassa rikosoikeudelliseen laillisuusperiaatteeseen kuuluvan ennakoitavuusvaatimuksen kanssa (kohdat 12 ja 14). Vastaajalle ei sen vuoksi olisi tullut määrätä rikosuhrimaksua.</p>
        <p>
          <em>Arviointi tässä tapauksessa</em>
        </p>
        <p>10. Rikosoikeudenkäyntilain 9 luvun 1 §:ssä säädetään rikoksesta rangaistukseen tai muuhun rikosoikeudelliseen seuraamukseen tuomitun oikeudenkäyntikuluvastuusta valtiota kohtaan. Pääsääntö on, että rikokseen syyllistynyt henkilö on velvollinen korvaamaan valtiolle säännöksessä tarkoitetut oikeudenkäyntikulut, ja säännöksen soveltamisalan ulkopuolelle on rajattu ne tilanteet, joissa vastaaja jätetään rangaistukseen tai muuhun seuraamukseen tuomitsematta.</p>
        <p>11. Korkein oikeus toteaa, että silloin kun aikaisempi rangaistus katsotaan rikoslain 7 luvun 6 §:n perusteella riittäväksi seuraamukseksi tuomittavana olevasta rikoksesta, aikaisemmasta rangaistuksesta tulee myös uuden rikoksen seuraamus. Edellä kohdassa 8 todetulla tavalla säännöksen soveltamisella pyritään siihen, että rikoksentekijän kokonaisrangaistus muodostuisi samaksi riippumatta siitä, onko rikokset käsitelty yhdessä vai useammassa oikeudenkäynnissä. Siten rikoslain 7 luvun 6 §:n soveltamisessa on asiallisesti kysymys yhteisen vankeusrangaistuksen tai yhdistelmärangaistuksen määräämisestä. Nämä tilanteet eivät rinnastu rikosoikeudenkäyntilain 9 luvun 1 §:n perusteluissa tarkoitettuun tilanteeseen, jossa vastaaja jätetään rikoksen vähäisyyden ja anteeksiannettavuuden tai syyntakeettomuuden vuoksi rangaistukseen tuomitsematta.</p>
        <p>12. Edellä mainituilla perusteilla rikosoikeudenkäyntilain 9 luvun 1 §:n sanamuotoa ja tarkoitusta vastaa parhaiten tulkinta, että rikoslain 7 luvun 6 §:n soveltamisessa on kysymys säännöksessä tarkoitetusta rangaistukseen tuomitsemisesta. Kuten hovioikeus on todennut, todistelukustannusten korvausvelvollisuus ei ole luonteeltaan rikosoikeudelliseen seuraamukseen rinnastettava, eikä rikosoikeudellinen laillisuusperiaate rajoita säännöksen tulkintaa.</p>
        <p>13. Korkein oikeus katsoo, että todistelukustannusten korvaamista koskevaa säännöstä sovellettaessa rikoksesta tuomitun on katsottava tulleen tuomituksi rangaistukseen silloin, kun aikaisempi rangaistus katsotaan riittäväksi seuraamukseksi myös myöhemmin hänen syykseen luetusta rikoksesta. Näin ollen A on velvollinen korvaamaan valtiolle asiassa aiheutuneet todistelukustannukset. Aihetta hovioikeuden tuomion lopputuloksen muuttamiseen ei ole.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <p>Asian ovat ratkaisseet oikeusneuvokset Jukka Sippo, Mika Huovila, Lena Engstrand, Juha Mäkelä ja Tuija Turpeinen. Esittelijä Ville Hiltunen.</p>
      </div>
    </div>
  </finlex:content>
</finlex:document>
