<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850069t</dcterms:identifier>
  <finlex:ecliIdentifier>ECLI:FI:KKO:1985:II69</finlex:ecliIdentifier>
  <dcterms:title>KKO:1985-II-69</dcterms:title>
  <dcterms:description>
    <p>
      <strong>Vahingonkorvauslaki</strong>
      <span>Vahingon aiheuttajan korvausvastuu</span>
      <span>(2 luku)</span>
    </p>
  </dcterms:description>
  <finlex:registerNumber>S84/865</finlex:registerNumber>
  <dcterms:date pvm="19841101">1984-11-01</dcterms:date>
  <finlex:fileCopyNumber>3440/84</finlex:fileCopyNumber>
  <dcterms:issued pvm="19850506">1985-05-06</dcterms:issued>
  <dcterms:abstract>
    <p>Kysymys kaupungin vahingonkorvausvastuusta uimarannan pitäjänä, kun rannan käyttäjä on sukeltaessaan laiturilta lyönyt päänsä pohjaan ja vahingoittunut.</p>
    <p>Ään.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19850069taloa0">ASIAN KÄSITTELY ALEMMISSA OIKEUKSISSA</a>
    <a href="19850069tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850069tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850069t.kko">
    <div>
      <h2 id="19850069taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Hämeenlinnan raastuvanoikeudessa</h3>
        <p>Jari Kalevi Lietsa on kertonut, että ollessaan suorittamassa asevelvollisuuttaan Hämeenlinnassa hän oli 13.6.1979 mennyt iltalomallaan uimaan Katumajärvelle Hämeenlinnan kaupungin kunnostamalle ja valvomalle yleiselle uimarannalle kahden ystävänsä kanssa, joista toinen oli lapsuudessaan asunut lähistöllä sekä uinut säännöllisesti samalla rannalla ja sukellellut sillä olevalta laiturilta. Laituri ulottui hyvin pitkälle järveen ja siltä oli veteen portaat kahdesta eri kohdasta. Laiturille enempää kuin rannallekaan ei ollut asetettu varoitustauluja, jotka olisivat osoittaneet järven olevan liian matala sukeltamiseen. Laiturilta oli mahdollista sukeltaa rannalta katsottuna laiturin vasemmalle puolelle, joka ilmeisesti oli ruopattu, kun taas laiturin oikea puoli oli jätetty ruoppaamatta. Lietsa oli uimaan mennessään sukeltanut aivan laiturin päästä sen oikealle puolelle ja satuttanut pohjaan törmätessään niskarankansa niin, että hän oli siitä lähtien ollut kokonaan halvaantunut vyötäröstä alaspäin ja kädetkin toimivat vain osittain. Kuntoutuskaan ei ollut tuottanut sellaista tulosta, että Lietsa kykenisi omin jaloin liikkumaan, vaan hänen oli jatkuvasti käytettävä pyörätuolia. Vammautumisensa vuoksi Lietsa ei ollut voinut tehdä levyseppähitsaajan töitä. Lietsan saama työkyvyttömyyseläke oli vain osa siitä tulosta, jonka hän olisi saanut palkkana. Hämeenlinnan kaupunki uimapaikan ylläpitäjänä oli vastuussa siitä, ettei rannalle ja laiturille ollut asetettu varoitustauluja tai muita laitteita sukeltamisen estämiseksi. Koska kaupunki siten oli laiminlyönnillään aiheuttanut Lietsalle hänen vammansa, Lietsa on vaatinut kaupungin velvoittamista suorittamaan hänelle korvaukseksi pysyvästä vaikeasta vammasta 100.000 markkaa, kivusta ja särystä 50.000 markkaa, jo aiheutuneista ja tulevaisuudessa syntyvistä ylimääräisistä hoito- ja muista kustannuksista, vaatteiden kulumisesta ynnä muusta vastaavasta 25 markkaa vuorokaudessa vammautumisesta lukien toistaiseksi tai vaihtoehtoisesti tämä avustuslisä kertakaikkisena suorituksena 12 vuoden ajalle pääomitettuna 108.000 markkaa sekä työansion menetyksestä ja vähentymisestä 2.500 markkaa kuukaudessa toistaiseksi tai vaihtoehtoisesti kertakaikkisena korvauksena 12 vuoden ajalle pääomitettuna enintään 360.000 markkaa, kaikki erät 5 prosentin korkoineen haasteen tiedoksiantopäivästä lukien, sekä korvausta oikeudenkäyntikuluista. Lisäksi Lietsa on vaatinut, että edellä mainitut toistuvaissuoritukset sidottaisiin elinkustannusindeksiin peruslukuna jutun vireilletulokuukauden indeksiluku.</p>
        <p>Vastaus: Kaupunki on kiistänyt kanteen perusteeltaan ja määrältään. Kysymyksessä olevalla uimarannalla oli jatkuvasti sukellettu laiturin päässä myös sen oikealle puolelle. Rannan käyttäjän asiana oli huomioon ottaen muun muassa hänen pituutensa ja hyppytyylinsä, varmistua siitä, että sukeltaminen aiotusta kohdasta oli turvallista. Sukeltamisesta varoittaminen ei näin ollen ollut ollut tarpeen, eikä kaupunki ollut millään perusteella vastuussa Lietsalla aiheutuneista vammoista.</p>
      </div>
      <div>
        <h3>Raastuvanoikeuden päätös 22.8.1983</h3>
        <p>Raastuvanoikeus on lausunut jääneen näyttämättä, että Lietsan loukkaantuminen olisi aiheutunut Hämeenlinnan kaupungin viaksi luettavasta huolimattomuudesta tai laiminlyönnistä. Sen vuoksi ja kun kaupunki ei pelkästään uimarannan omistajana ollut vastuussa rantaa käytettäessä mahdollisesti syntyvistä vahingoista, raastuvanoikeus on hylännyt kanteen.</p>
      </div>
      <div>
        <h3>Turun hovioikeuden tuomio 6.7.1984</h3>
        <p>Hovioikeus, jonka tutkittavaksi Lietsa oli saattanut jutun, on lausunut selvitetyksi, että Lietsa oli ilmoitettuna päivänä mennyt uimaan kahden ystävänsä kanssa Hämeenlinnan kaupungin ylläpitämälle yleiselle uimarannalle Katumajärvelle. Uimarannalla oli 40 - 50 metriä pitkä päälaituri, jossa oli rannalta katsottuna vasemmalla puolella kaksi 25 metrin etäisyydellä toisistaan olevaa sivulaituria. Useimmat uimarit käyttivät tuota vasenta puolta, koska sivulaitureissa oli portaat vedestä nousemista varten. Myös päälaiturin oikeaa puolta käytettiin uimiseen ja laiturilta hypittiin veteen. Rannalla ei ollut hyppytelineitä. Lietsa, joka oli rannalla ensimmäistä kertaa, oli mennyt miltei päälaiturin päähän ja sukeltanut sen oikealle puolelle lyöden päänsä pohjaan ja saaden viidennen kaulanikaman murtuman, mistä oli aiheutunut alaruumiin täydellinen halvaantuminen. Pohja oli ollut tavanomaista kovaa moreenia, ja päälaiturin oikealta puolelta oli kyseisen tapauksen jälkeen poistettu kiviä, jotka olivat olleet noin kahdenkymmenen senttimetrin korkeudella pohjasta. Lietsan ei ollut näytetty lyöneen päätään kiveen. Veden syvyys sukelluspaikalla oli ollut noin kaksi metriä ja laiturin korkeus vedenpinnasta noin puoli metriä. Olosuhteet sukelluspaikalla eivät olleet olleet sellaiset, että uimassakävijöillä olisi ollut aihetta luulla laitureilta voitavan sukeltaa vaaratta. Kaupungin ei siten voitu katsoa toimineen huolimattomasti jättäessään pystyttämättä rannalle ja laitureille varoitustauluja ja muita sukeltamisen estäviä laitteita eikä kaupunki siis ollut tuottamuksellaan aiheuttanut Lietsan vammoja. Näillä ja raastuvanoikeuden muutoin mainitsemilla perusteilla hovioikeus on jättänyt jutun raastuvanoikeuden päätöksen lopputuloksen varaan.</p>
      </div>
    </div>
    <div>
      <h2 id="19850069tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Lietsa on pyytänyt valituslupaa ja vaatinut hovioikeuden tuomion kumoamista ja kanteensa hyväksymistä. Valituslupa on myönnetty 27.9.1984. Kaupunki on antanut siltä pyydetyn vastauksen sekä vaatinut vastauskulujensa korvaamista.</p>
    </div>
    <div>
      <h2 id="19850069tyloa0">KORKEIMMAN OIKEUDEN RATKAISU</h2>
      <p>Hovioikeuden tuomiota ei muuteta.</p>
      <div>
        <h3>Esittelijän mietintö ja eri mieltä olevan jäsenen lausunto</h3>
        <p>Esittelijän mietintö: Korkein oikeus lausunee perusteluina: Jutussa kuultu todistaja on kertonut Lietsan menneen melkein laiturin päähän ja sukeltaneen kohdassa, jossa jalat ulottuivat pohjaan. Lietsa itse on jutussa lausunut sukeltamispaikan olleen noin 10 - 14 metriä ennen laiturin päätä. Raastuvanoikeudessa esitettyyn piirrokseen on merkitty veden korkeudeksi noin 13 metrin päässä laiturin päästä olevan kiven kohdalle 1,53 metriä. Korkein oikeus katsonee selvitetyksi, että Lietsa on hypännyt korkeintaan 14 metrin päässä laiturin uloimmasta, järvelle päin olevasta reunasta oikealle puolelle.</p>
        <p>Kaupungin olisi ylläpitäessään yleistä uimarantaa tullut ottaa lukuun, että rannan käyttäjillä on erilaiset edellytykset arvioida laiturilta sukeltamisen turvallisuutta. Kun laiturissa on ollut rannalta katsoen sen vasemmalla puolen kaksi sivulaituria, joissa on ollut portaat veteen menoa varten, on tämä saattanut antaa sellaisen mielikuvan, että ranta olisi jo ensimmäisestä rapusta alkaen riittävän syvä sukeltamiseen. Veden syvyys ei laiturilta käsin ole ollut selvästi havaittavissa. Näin ollen mahdollisuus, että uimassakävijät saattoivat sukeltaa siltä paikalta, mistä Lietsa on sukeltanut, olisi jo ennakolta ollut otettava huomioon. Riittämättömään veden syvyyteen suoritettujen sukeltamisien aiheuttamat niskan vahingoittumiset vaikeine halvausseuraamuksineen ovat lisäksi olleet maassamme siinä määrin lukuisia, että tämä olisi pitänyt olla myös yleisen uimarannan turvallisuudesta vastaavan kaupungin tiedossa. Kaupunki olisi ollut velvollinen ainakin ilmoitustaululla selvittämään sukeltamisen mahdollisuudet laiturilta. Korkein oikeus katsonee, että kaupunki on laiminlyömällä tämän osaltaan aiheuttanut Lietsan vahingoittumisen. Toisaalta Lietsa on sukeltanut vieraalla uimarannalla varmistumatta, että se voi turvallisesti tapahtua ja hän on siten itse osaltaan aiheuttanut vahingon syntymisen. Tämän johdosta Korkein oikeus katsonee, että kaupungin Lietsalle vahingonkorvauslain 2 luvun 1 §:n 1 momentin ja 5 luvun 2 §:n mukaan suoritettava korvausta on sanotun lain 6 luvun 1 §:n nojalla soviteltava.</p>
        <p>Korkein oikeus arvioinee, huomioon ottaen Lietsan oman tuottamuksen, kohtuulliseksi korvaukseksi vahingoittumisesta Lietsalle aiheutuneesta kivusta ja särystä 25.000 markkaa sekä pysyvästä haitasta 50.000 markkaa. Edelleen Korkein oikeus arvioinee sovitelluksi korvaukseksi 30.4.1983 saakka vahingoittumisesta aiheutuneesta työansion menetyksestä 40.000 markkaa sekä vammautumisen aiheuttamista ylimääräisistä hoitokuluista 15.000 markkaa sekä 1.5.1983 lukien tulojen vähentymisestä 1.000 markkaa kuukaudessa ja vammasta johtuvista ylimääräisistä hoito- ja muista kuluista 12 markkaa 50 penniä päivässä.</p>
        <p>Korkein oikeus todennee, että eräiden elatusapujen sitomisesta elinkustannusindeksiin annetun lain 3 §:n mukaan Lietsalle nyt tuomittavat määräajoin suoritettavat korvaukset on sidottu elinkustannusindeksiin siten kuin sanotun lain 2 §:ssä säädetään. Korkein oikeus katsonee, ettei ole perustetta sitoa Lietsalle tuomittavia korvauksia elinkustannusindeksiin toisin kuin tuossa laissa on korvausten korottamisesta säädetty. Kun korvausten määrä on vahvistettu jo vuodesta 1983 alkaen, Korkein oikeus kuitenkin katsonee, että korotukset on kohtuullista määrätä siten kuin mainitun lain 2 §:n 3 momentissa tarkoitettu toistuvaissuorituksen vahvistaminen olisi tapahtunut 1.5.1983.</p>
        <p>Tuomiolauselmana Korkein oikeus, kumoten hovioikeuden tuomion ja raastuvanoikeuden päätöksen, lausunee: Kaupunki velvoitetaan suorittamaan Lietsalla edellä mainitut korvaukset kivusta ja särystä 25.000 markkaa, pysyvästä haitasta 50.000 markkaa sekä 30.4.1983 mennessä olleista työansion menetyksestä 40.000 markkaa ja ylimääräisistä hoitokuluista 15.000 markkaa, kaikki määrät 5 prosentin korkoineen haastepäivästä 8.4.1983 lukien sekä 1.5.1983 alkaen tulojen vähentymisestä 1.000 markkaa kuukaudessa ja ylimääräisistä hoitokuluista 12 markkaa 50 penniä päivässä 5 prosentin korkoineen kunkin kuukauden 2. päivästä, jo erääntyneet erät heti ja vastedes kuukausittain etukäteen.</p>
        <p>Toistuvaissuoritukset 1.5.1983 lukien määrättäneen korotettavaksi siten kuin eräiden elatusapujen sitomisesta elinkustannusindeksiin annetun lain 2 §:n 3 momentissa tarkoitettu suorituksen vahvistaminen olisi tapahtunut 1.5.1983. Kaupunki velvoitettaneen suorittamaan Lietsalle korvaukseksi hänellä jutussa olleista kuluista 9.000 markkaa.</p>
        <p>Oikeusneuvos Saarni-Rytkölä: Hyväksyn mietinnön.</p>
        <div>
          <p>Ratkaisuun osallistuneet: oikeusneuvokset Salervo, Nikkarinen, Riihelä ja af Hällström</p>
        </div>
      </div>
    </div>
  </finlex:content>
</finlex:document>
