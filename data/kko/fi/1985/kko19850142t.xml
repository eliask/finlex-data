<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850142t</dcterms:identifier>
  <finlex:ecliIdentifier>ECLI:FI:KKO:1985:II142</finlex:ecliIdentifier>
  <dcterms:title>KKO:1985-II-142</dcterms:title>
  <dcterms:description>
    <p>
      <strong>Huoneenvuokra</strong>
      <span>Vuokran palauttaminen</span>
    </p>
    <p>
      <strong>Indeksi</strong>
    </p>
  </dcterms:description>
  <finlex:registerNumber>S84/798</finlex:registerNumber>
  <dcterms:date pvm="19850228">1985-02-28</dcterms:date>
  <finlex:fileCopyNumber>2477</finlex:fileCopyNumber>
  <dcterms:issued pvm="19850926">1985-09-26</dcterms:issued>
  <dcterms:abstract>
    <p>Muuta kuin asuinhuoneistoa koskevassa vuokrasopimuksessa oli indeksiehdon käytön rajoittamisesta 29.3.1974 annetun lain, sellaisena kuin se oli 7.1.1977 annetussa laissa, vastainen indeksiehtolauseke.</p>
    <p>Vuokran ensimmäinen korotus oli tapahtunut vuoden 1979 alussa. Se oli ajoittunut sopimuksen edellyttämään indeksitarkistuksen ajankohtaan. Seuraavat korotukset olivat tapahtuneet myöhemmin kuin tuon tarkistuksen ajankohta olisi edellyttänyt. Vuokranantajan vaatimat vuokrat olivat myös olleet korkeammat kuin mitä sopimuksen mukainen indeksiehto olisi sallinut. Vuokranantaja ei ollut esittänyt selvitystä siitä, että hän olisi perustanut vuokran korotukset vuokrasopimuksen ehdoista poikkeavaan edellytykseen. Myöskään se, että vuokralainen oli maksanut vaaditut korotukset ei osoittanut, että hän olisi ne hiljaisesti hyväksynyt vaaditun vuokran kirjallisesta sopimuksesta poikkeavana uutena sopimuksena. Näin ollen korotukset olivat perustuneet pätemättömään indeksiehtoon ja vuokranantaja velvoitettiin palauttamaan laittomasti perimänsä vuokrankorotusosuudet.</p>
    <p>Ään.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19850142taloa0">ASIAN KÄSITTELY ALEMMISSA OIKEUKSISSA</a>
    <a href="19850142tmuukas0">VALITUSLUVAN MYÖNTÄMINEN JA VÄLITOIMI</a>
    <a href="19850142tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850142t.kko">
    <div>
      <h2 id="19850142taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Tornion raastuvanoikeudessa</h3>
        <p>Kaisu Vähä on Arvo Hanhirovalle 3.5.1983 tiedoksi toimittamansa haasteen nojalla raastuvanoikeudessa lausunut, että hän oli 21.12.1977 allekirjoitetulla vuokrasopimuksella vuokrannut Hanhirovalta Tornion kaupungin Karungin kylässä sijaitsevasta Karungin Kauppayhtiön talosta baarihuoneiston 1.1.1978 lukien. Vuokrasopimuksen mukaan vuokra oli 550 markkaa kuukaudessa ja se oli sidottu 50-prosenttisesti elinkustannusindeksiin laskettuna siitä pisteluvusta, mikä se oli 1.1.1978. Indeksitarkistua oli sovittu tehtäväksi kunkin vuoden viimeisenä päivänä.</p>
        <p>Vuokrasuhde oli päättynyt vuoden 1982 lopulla vuokran määrää ynnä muuta koskeneisiin erimielisyyksiin. Vuokrasuhteen kestäessä Hanhirova oli perinyt Vähältä vuokraa kuukausittain 1.1.1978 lukien 550, 1.1.1979 lukien 700 markkaa, 1.5.1980 lukien 1.200 markkaa, 1.3.1981 lukien 1.400 markkaa ja 1.4.1982 lukien 1.550 markkaa.</p>
        <p>Vuokrasopimuksen tekohetkellä voimassa olleen indeksiehdon käytön rajoittamisesta 29.3.1974 annetun lain 2 §:n mukaan elinkustannusindeksin muutoksiin perustuva indeksiehto oli sallittu muuta kuin asuinhuoneistoa koskevassa huoneenvuokrasopimuksessa, joka oli sovittu päättymään aikaisintaan viiden vuoden kuluttua ja jossa ei ollut sovittu vuokranantajan oikeudesta irtisanoa sopimus päättymään ennen sanottua ajankohtaa. Koska puheena oleva vuokrasopimus oli tehty yhdeksi vuodeksi 1.1.1978 lukien ja se oli irtisanottava kolmea kuukautta ennen vuokra-ajan päättymistä uhalla, että se muutoin jatkui yhden vuoden kerrallaan, ellei toisin sovittu, indeksiehtoa ei ollut saanut lainkaan soveltaa vuokrasopimukseen.</p>
        <p>Kun Hanhirova oli perinyt mainitun indeksiehdon käytön rajoittamisesta annetun lain säännösten vastaisesti vuokraa vuonna 1979 1.800 markkaa, vuonna 1980 5.800 markkaa, vuonna 1981 9.800 markkaa ja vuonna 1982 11.550 markkaa, Vähä on vaatinut, että Hanhirova velvoitetaan palauttamaan hänelle liikaa perityt vuokrat yhteensä 28.950 markkaa 16 prosentin korkoineen 1.1.1983 lukien sekä korvaamaan hänen oikeudenkäyntikulunsa asiassa.</p>
      </div>
      <div>
        <h3>Vastaus</h3>
        <p>Hanhirova on esittänyt, etteivät vuokran korotukset olleet perustuneet vuokrasopimuksessa mainittuun indeksiehtoon vaan korotuksista oli aina erikseen sovittu Vähän kanssa muilla perusteilla eivätkä vuokrat olleet noudattaneet elinkustannusindeksin kehitystä. Tätä käsitystä tuki myös se seikka, että vuokria korotettiin vuosittain epäsäännöllisesti eri aikoina. Sen vuoksi Hanhirova on kiistänyt kanteen.</p>
      </div>
      <div>
        <h3>Raastuvanoikeuden päätös 18.7.1983</h3>
        <p>Raastuvanoikeus on katsonut selvitetyksi, että vuokrasopimuksessa kuukausivuokraksi oli sovittu 550 markkaa sidottuna 50-prosenttisesti elinkustannusindeksiin. Asianosaisten välisellä sopimuksella oli puheena olevaa vuokraa sittemmin korotettu niin, että se oli 1.4.1982 alkaen ollut 1.550 markkaa kuukaudessa. Vähä oli viitaten lakiin indeksiehdon käytön rajoittamisesta vaatinut Hanhirovan velvoittamista palauttamaan laitonta indeksiehtoa käyttäen perimiä vuokria yhteensä 28.950 markkaa. Hanhirova oli puolestaan selittänyt, ettei vuokraa määrättäessä ollut noudatettu indeksiehtoa, vaan asianosaisten keskinäistä sopimusta, joka ei ollut kielletty. Lisäksi hän on selittänyt, etteivät huoneenvuokrien säännöstelyä koskevat määräykset koske millään tavalla liikehuoneistoja. Tämän vuoksi ja kun Hanhirovan kysymyksessä olevasta huoneistosta perimät vuokrat perustuivat asianosaisten väliseen sopimukseen, mihin heillä oli ollut laillinen oikeus, sekä kun kysymyksessä olevia vuokria ei ollut pidettävä kohtuuttomina, raastuvanoikeus on hylännyt kanteen.</p>
      </div>
      <div>
        <h3>Rovaniemen hovioikeuden tuomio 6.6.1984</h3>
        <p>Hovioikeus, jonka tutkittavaksi Vähä oli saattanut, on katsonut selvitetyksi, että vuokrasopimuksen ehto vuokran sitomisesta elinkustannusindeksiin oli tosin ollut indeksiehdon käytön rajoittamisesta 29.3.1974 annetun lain 2 §:n ja 7 §:n sekä sanotun lain muuttamisesta 7.1.1977 annetun lain nojalla mitätön, mutta Hanhirovan ei ollut ehtoon vedoten katsottava perineen Vähältä korkeampaa vuokraa. Vähä oli maksamalla Hanhirovan vaatiman korkeamman vuokran hyväksynyt uuden vuokran ja Hanhirova ja Vähä olivat siten sopineet vuokrasopimuksen muuttumisesta vuokran määrän osalta. Sen vuoksi hovioikeus on katsonut, ettei ollut syytä muuttaa raastuvanoikeuden päätöksen lopputulosta.</p>
      </div>
    </div>
    <div>
      <h2 id="19850142tmuukas0">VALITUSLUVAN MYÖNTÄMINEN JA VÄLITOIMI</h2>
      <p>Valituslupa on myönnetty 10.12.1984. Hanhirova on antanut häneltä pyydetyn vastauksen ja pyytänyt Vähän velvoittamista korvaamaan hänen oikeudenkäyntikulunsa Korkeimmassa oikeudessa.</p>
    </div>
    <div>
      <h2 id="19850142tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Hanhirovan vaatima ensimmäinen vuokrankorotus vuokrasuhteen kestäessä on tapahtunut vuoden 1979 alusta. Tuo korotus on siten ajoittunut sopimuksen edellyttämään indeksitarkistuksen ajankohtaan. Seuraavat korotukset ovat tapahtuneet myöhemmin kuin tuon tarkistuksen ajankohta olisi edellyttänyt. Sopimuksessa ei ole ollut määräystä siitä, milloin tarkistettu vuokra olisi maksettava, joten sen määrääminen on jäänyt vuokranantajan päätettäväksi. Hanhirovan vaatimat vuokrat ovat olleet huomattavasti korkeammat kuin sopimuksen edellyttämän indeksiehdon mukaisesti vuokraa olisi voitu korottaa. Hanhirova ei kuitenkaan ole esittänyt mitään selvitystä siitä, että hän olisi ilmoittaessaan vuokran korotuksista perustanut vaatimuksensa kirjallisen vuokrasopimuksen ehdoista poikkeavaan edellytykseen. Se seikka, että Vähä on suorittanut vaaditut vuokrankorotukset ottamatta selvää, vastasiko vaadittu korotus indeksiehdon edellyttämää nousua, ei osoita, että hän olisi hiljaisesti hyväksynyt vaaditun vuokran määrän kirjallisesta sopimuksesta poikkeavana uutena sopimuksena. Vuorien korotukset ovat näin ollen perustuneet pätemättömään indeksiehtoon.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio sekä raastuvanoikeuden päätös kumotaan ja Hanhirova velvoitetaan maksamaan Vähälle 28.950 markkaa 16 prosentin korkoineen 1.1.1983 lukien. Koska asiassa on painavia syitä Vähällä Korkeimmassa oikeudessa olleiden oikeudenkäyntikulujen korvaamiseen, Hanhirova velvoitetaan oikeudenkäynnistä huoneenvuokra-asioissa annetun lain 36 §:n nojalla suorittamaan Vähälle sanotuista kuluista 1.000 markkaa.</p>
      </div>
      <div>
        <h3>Esittelijän mietintö ja eri mieltä olevien jäsenten lausunnot</h3>
        <p>Esittelijän mietintö: Hanhirova on 21.12.1977 allekirjoitetulla vuokrasopimuksella vuokrannut Vähälle huoneiston käytettäväksi ravitsemusliikkeenä käsittäen se ravintolahuoneen, keittiön, kellaritilan ja ulkoterassin sekä lisäksi huoneistossa olevan kaluston. Puheena olevassa vuokrasopimuksen 4 kohdassa on ehto, jonka mukaan vuokra sidotaan 50-prosenttisesti elinkustannusindeksiin ja se lasketaan siitä pisteluvusta, mikä se on 1.1.1978. Saman kohdan nojalla indeksi on sovittu tarkistettavaksi aina vuoden viimeisenä päivänä. Asianosaisten välisen sopimuksen mukaan vuokra on vuokrasuhteen alussa 1.1.1978 ollut 550 markkaa kuukaudessa. Tämän jälkeen kuukausivuokra on noussut siten, että se on 1.1.1979 alkaen ollut 700, 1.5.1980 alkaen 1.200, 1.3.1981 alkaen 1.400 ja 1.4.1982 alkaen, 1.550 markkaa. Vuokrasopimuksen ehto vuokran sitomisesta 50-prosenttisesti elinkustannusindeksiin on kysymyksessä olevassa vuokrasopimuksessa ollut hovioikeuden toteamin tavoin mitätön. Kanteessa mainitut vuokrien korotukset eivät kuitenkaan ole noudattaneet määriltään eivätkä voimaan tulon ajankohdiltaan tuota indeksiehtoa. Asianosaisten välisessä vuokrasuhteessa sanottua indeksiehtoa ei siten tosiasiallisesti ole noudatettu. Sinä aikana, jolloin Hanhirova on perinyt edellä mainittuja vuokrien korotuksia, ei lailla säädettyä vuokrasulkua ole ollut voimassa. Liikehuoneistojen osalta voimassa oleva huoneenvuokralaki, toisin kuin asuinhuoneistojen kohdalla, rakentuu yleensä sopimusvapauden pohjalle. Hanhirova kiinteistönomistajana ja Vähä baarinpitäjänä ovat liikehuoneiston vuokrauksessa olleet tasavertaisia sopimuskumppaneita. Vähä suorittaessaan neljänä peräkkäisenä vuonna liikehuoneiston vuokran Hanhirovan vaatiman määräisenä on hyväksynyt vuokrasopimuksen suuruutta koskevan ehdon muuttamisen vuokranantajan ehdottamalla tavalla. Kun vielä otetaan huomioon Vähälle vuokratun liikehuoneiston suuruus ja hänen vuokrasopimuksen nojalla saama muukin etuus, eivät vuosittain tapahtuneet vuokrien korotukset ole Vähään nähden vuokralaisena olleet kohtuuttomia. Vähällä ei siten ole oikeutta saada maksamiaan vuokrankorotusosuuksia takaisin. Näillä ja hovioikeuden lausumilla perusteilla Korkein oikeus katsonee, ettei ole syytä muuttaa hovioikeuden tuomion lopputulosta. Koska asiassa on painavia syitä Hanhirovalla Korkeimmassa oikeudessa olleiden oikeudenkäyntikulujen korvaamiseen, Vähä velvoitetaan oikeudenkäynnistä huoneenvuokra-asioissa annetun lain 36 §:n nojalla suorittamaan Hanhirovalle sanotuista kuluista 1.000 markkaa.</p>
        <p>Oikeusneuvos Hiltunen: Hyväksyn mietinnön.</p>
        <p>Oikeusneuvos Nybergh: Olen samaa mieltä kuin oikeusneuvos Hiltunen.</p>
      </div>
      <div>
        <p>Ratkaisuun osallistuneet: oikeusneuvokset Miettinen, Saarni-Rytkölä ja Aro</p>
      </div>
    </div>
  </finlex:content>
</finlex:document>
