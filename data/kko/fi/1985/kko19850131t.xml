<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850131t</dcterms:identifier>
  <finlex:ecliIdentifier>ECLI:FI:KKO:1985:II131</finlex:ecliIdentifier>
  <dcterms:title>KKO:1985-II-131</dcterms:title>
  <dcterms:description>
    <p>
      <strong>Käyttöoikeus kiinteistöön</strong>
    </p>
    <p>
      <strong>Kiinteistön kauppa</strong>
      <span>Muut kuin kauppahintaa ja kiinnitysvastuuta koskevat kauppaehdot</span>
    </p>
  </dcterms:description>
  <finlex:registerNumber>S83/608</finlex:registerNumber>
  <dcterms:date pvm="19840529">1984-05-29</dcterms:date>
  <finlex:fileCopyNumber>1930/84</finlex:fileCopyNumber>
  <dcterms:issued pvm="19850918">1985-09-18</dcterms:issued>
  <dcterms:abstract>
    <p>Määräämättömäksi ajaksi sovittu soranotto-oikeus, jota ei ollut soranottoalueen käsittävän määräalan kaupassa pidätetty oikeuden haltijalle, ei tullut määräalan ostajaa sitovaksi sillä perusteella, että tämä oli kaupan tapahtuessa tiennyt oikeudesta ja siitä, että oikeuden haltija edelleenkin käytti oikeutta hyväkseen.</p>
    <p>Ään.</p>
    <p>Ks. <a href="http://www.finlex.fi/fi/oikeus/kko/kko/1992/19920157">KKO:1992:157</a></p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19850131taloa0">ASIAN KÄSITTELY ALEMMISSA OIKEUKSISSA</a>
    <a href="19850131tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850131tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850131t.kko">
    <div>
      <h2 id="19850131taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Keikon kanne</h3>
        <p>Heimo Keikko on Aaro Samuli ja Eeva Kyllikki Iso-Ketolalle sekä Läänin Kuljetus Oy:lle tiedoksi toimituttamansa haasteen nojalla Tyrvään kihlakunnanoikeudessa lausunut, että hän oli 15.6.1965 allekirjoitetulla kauppasopimuksella ostanut Tyrvään kunnasta olleelta ja 13.6.1968 kuolleelta emännältä Lyydia Maria Nurkilta sopimuksessa tarkemmin määritellyltä alueelta kaiken alueella esiintyvän soran. Sora-alue kuului Nurkin tuolloin osin omistamaan ja osin elinikäisen hallintaoikeuden perusteella hallitsemaan Perämetsän tilaan RN:o 9:27 Vammalan kaupungin Laukulan kylässä. Kauppasopimuksen ehtojen mukaan ostaja luovutti sorakuopan pohjan soran loputtua myyjälle. Sopimukseen perustuva oikeus oli voimassa niin kauan kuin alueella soraa riitti. Sopimuksen allekirjoittamisen jälkeen Keikko oli sanotulta alueelta jatkuvasti kenenkään häiritsemättä kaivanut ja kuljettanut pois soraa.</p>
        <p>Nurkki oli 10.2.1966 vahvistetulla kauppakirjalla myynyt muun ohella omistamansa osuuden mainitusta Perämetsän tilasta Aaro Samuli ja Eeva Kyllikki Iso-Ketolalle. Ostettuaan sittemmin Perämetsän tilan muut osuudet Iso-Ketolat olivat tulleet omistamaan sanotun tilan kokonaisuudessaan ja olivat saaneet siihen lainhuudon 19.12.1967. Nurkin sekä Aaro Samuli ja Eeva Kyllikki Iso-Ketolan välillä tehdyssä edellä mainitussa kauppakirjassa ei ollut mainintaa edellä kerrotusta Keikon sorakuopan kauppasopimuksesta. Iso-Ketolat olivat kuitenkin kauppaa tehdessään olleet tietoisia sanotun oikeuden olemassaolosta ja olivat sallineet Keikon 14 vuoden ajan aja sanotulta kiinteistöltä soraa sekä olivat erinisin toimin osoittaneet hyväksyvänsä soranotto-oikeuden myöskin itseään sitovaksi.</p>
        <p>Aaro Samuli ja Eeva Kyllikki Iso-Ketola olivat 9.10.1980 allekirjoitetulla kauppakirjalla myyneet Läänin Kuljetus Oy:lle kyseisestä Perämetsän tilasta noin 8 hehtaarin suuruisen määräalan, jonka rajat oli määritelty siten, että kysymyksessä oli sama alue, jolta Keikko oli sanotulla kauppasopimuksella ostanut soran. Kauppaneuvotteluja Läänin Kuljetus Oy:n kanssa käytäessä Aaro Samuli ja Eeva Kyllikki Iso-Ketola olivat ilmoittaneet Läänin Kuljetus Oy:lle Nurkin ja Keikon välisen kauppasopimuksen olemassaolosta ja toimittaneet asiakirjasta yhtiölle jäljennöksen. Kauppakirjassa ei ollut kuitenkaan Keikon kauppasopimuksesta mainintaa. Yhtiö oli heti viimeksi mainitun kaupan jälkeen ilmoittanut Keikolle, että sillä oli tekemänsä kaupan ehtojen mukaisesti oikeus heti ryhtyä käyttämään alueen soravaroja sekä ettei Keikon tekemällä soranottosopimuksella ollut Läänin Kuljetus Oy:öön nähden sitovaa vaikutusta. Samalla yhtiö oli kieltänyt Keikolta soranoton alueelta ja ryhtynyt käyttämään alueen soravaroja.</p>
        <p>Ennenkuin Aaro Samuli ja Eeva Kyllikki Iso-Ketolan sekä Läänin Kuljetus Oy:n välillä oli tehty edellä mainittu kauppa, oli Keikko alueelta soraa ottaessaan seulomalla erottanut soran joukossa olevaa isompaa kiviainesta ja siirtänyt sitä sorakuopan pohjalla oleviin erillisiin kasoihin, joista kiviaines oli ollut tarkoitus Keikon omistamilla murskauslaitteilla murskata edelleen myytäväksi. Aaro Samuli ja Eero Kyllikki Iso-Ketolan sekä yhtiön välisen kaupan tekohetkellä oli sanottua maaperästä irrotettua ja seulomalla laiteltua kiviainesta ollut runsaasti varastoituna sora-alueella.</p>
        <p>Soran myynti sanotulta sora-alueelta oli muodostanut Keikon pääasiallisen elinkeinon. Kun sora-alueita ei paikkakunnalla ollut muualta saatavissa, aiheutti soranotto-oikeuden lakkaaminen Keikolle elinkeinon menetyksen. Suoritettujen mittausten perusteella oli alueen soravarojen määräksi arvioitu noin 247.000 irtokuutiometriä.</p>
        <p>Huolimatta siitä, että Keikon kauppasopimukseen perustuvan oikeuden pysyvyyden vakuudeksi ei ollut voitu hakea kiinnitystä, sitoi sopimus siitä tietoisia Aaro Samuli ja Eeva Kyllikki Iso-Ketolaa, joiden oli lisäksi katsottava hyväksyneen sopimuksen sitovuuden. Lisäksi tietoisuus sopimuksen olemassaolosta kauppaa tehtäessä oli aiheuttanut sopimuksen sitovuuden myöskin Läänin Kuljetus Oy:öön nähden. Näillä perusteilla Keikko on vaatinut vahvistettavaksi, että hänelle kuului omistusoikeus hänen maaperästä irrottamiinsa ja sora-alueelle myöhempää käyttöä varten varastoimiinsa maalajeihin, että 15.6.1965 allekirjoitettu sopimus sitoi Aaro Samuli ja Eeva Kyllikki Iso-Ketolaa sekä Läänin Kuljetus Oy:tä sekä vaatinut, että Läänin Kuljetus Oy velvoitettaisiin suorittamaan hänelle soravarojen oikeudettoman käyttämisen aiheuttamana vahinkona yhtiön poiskuljettaman hiekan ja soran osalta 9.10.1980 -10.8.1981 väliseltä ajalta 30.000 kiintokuutiometriltä eli 42.000 irtokuutiometriltä laskettuna 6 markan irtokuutiometrihinnan mukaan yhteensä 252.000 markkaa, 10.8.1981 - 23.11.1981 väliseltä ajalta 8.000 kiintokuutiometriltä eli 11.000 irtokuutiometriltä 6 markan kuutiometrihinnan mukaan 67.200 markkaa ja 23.11.1981 - 7.1.1982 väliseltä ajalta 2.800 kiintokuutiometriltä eli 3.920 irtokuutiometriltä 6 markan kuutiometrihinnan mukaan 23.520 markkaa eli yhteensä 342.720 markkaa korkoineen sekä edelleen 28.000 markkaa kuukaudessa niin kauan kun soranajoa jatketaan. Lisäksi Keikko on vaatinut, että Läänin Kuljetus Oy sekä Aaro Samuli ja Eeva Kyllikki Iso-Ketola velvoitettaisiin yhteisvastuullisesti korvaamaan hänen oikeudenkäyntikulunsa.</p>
      </div>
      <div>
        <h3>Läänin Kuljetus Oy:n kanne</h3>
        <p>Läänin Kuljetus Oy on Keikolle tiedoksi toimituttamansa haasteen nojalla kihlakunnanoikeudessa lausunut, että 9.10.1980 Aaro Samuli ja Eeva Kyllikki Iso-Ketolan sekä yhtiön välillä allekirjoitetun kauppakirjan ehtojen mukaisesti hallintaoikeus noin 8 hehtaarin suuruiseen määräalaan Perämetsän tilasta RN:o 9:27 Vammalan kaupungin Laukulan kylässä siirtyi yhtiölle heti ja tällä oli oikeus ryhtyä välittömästi käyttämään alueen soraa. Edellä mainitun kaupanteon jälkeen yhtiö oli kieltänyt Keikkoa, joka oli kiinteistön aikaisemmin omistaneen Nurkin kanssa 15.6.1965 tekemänsä soranottosopimuksen nojalla ajanut alueelta soraa, jatkamasta soranajoa kauppakirjassa mainitulta alueelta. Mainittu Nurkin ja Keikon välinen sopimus oli henkilökohtainen eikä sillä tämän vuoksi ollut sitovuutta yhtiöön nähden. Näillä perusteilla Läänin Kuljetus Oy on vaatinut vahvistettavaksi, ettei mainittu 15.6.1965 tehty Nurkin ja Keikon välinen sopimus sitonut yhtiötä ja että Keikko velvoitettaisiin suorittamaan yhtiölle soravarojen oikeudettoman käyttämisen aiheuttamana vahinkona 9.10.1980 ja tammikuun 1982 väliseltä ajalta kuljettamansa hiekan ja soran osalta 1.000 irtokuutiometriltä kuukaudessa 4 markan irtokuutiometrihinnan mukaan 4.000 markkaa kuukaudessa eli yhteensä 61.000 markkaa 5 prosentin korkoineen, korko laskettuna 49.000 markalle 20.10.1981, 4.000 markalle 1.11.1982 lukien. Lisäksi yhtiö on vaatinut korvausta oikeudenkäyntikuluista.</p>
      </div>
      <div>
        <h3>Iso-Ketolojen kanne</h3>
        <p>Aaro Samuli ja Eeva Kyllikki Iso-Ketola ovat Keikolle tiedoksi toimituttamansa haasteen nojalla kihlakunnanoikeudessa lausuneet, että Aaro Samuli ja Eeva Kyllikki Iso-Ketolan saantokirjoissa koskien Perämetsän tilaa RN:o 9:27 ei ollut mitään mainintaa Keikon ja Nurkin välillä tehdystä soranottosopimuksesta eikä sen siirtymisestä ollut tehty minkäänlaista muutakaan välipuhetta eikä heillä muutoinkaan ollut ollut siitä tietoa ennen Nurkin kuolemaa. Kun soranottosopimus, joka oli virheellisesti kirjattu koskevaksi Vammalan kaupungin Laukulan kylässä olevan Kivimäki nimisen tilan RN:o 9:27 alueella olevaa sora-aluetta, oli tullut Aaro Samuli ja Eeva Kyllikki Iso-Ketolan tietoon, olivat he pyrkineet siihen, että Keikko lunastaisi alueen itselleen. Keikko oli alun alkaen suhtautunut kielteisesti alueen ostamiseen. Tämän vuoksi Aaro Samuli ja Eeva Kyllikki Iso-Ketola olivat kieltäneet Keikolta soranajon. Keikko ei kuitenkaan ollut kieltoa noudattanut. Keikon kielteisen suhtautumisen takia Aaro Samuli ja Eeva Kyllikki Iso-Ketola eivät kuitenkaan olleet halunneet tuolloin ryhtyä oikeudenkäyntiin Keikon luvattoman soranajon johdosta, vaan olivat etsineet sora-alueelle uuden ostajan sekä 9.10.1980 päivätyllä kauppakirjalla myyneet alueen Läänin Kuljetus Oy:lle, koska Nurkin ja Keikon välinen soranottosopimus ei sitonut heitä millään perusteella. Keikon luvaton soranajo alueelta oli aiheuttanut Aaro Samuli ja Eeva Kyllikki Iso-Ketolalle vahinkoa. Näillä perusteilla Aaro Samuli ja Eeva Kyllikki Iso-Ketola ovat vaatineet, että Keikko velvoitettaisiin suorittamaan vahingonkorvauksena Aaro Samuli ja Eeva Kyllikki Iso-Ketolan omistamalta alueelta 15.9.1967 - 9.10.1980 välisenä aikana oikeudettomasti pois viemästään 97.500 kuutiometristä soraa 3 markan mukaan kuutiometriltä 292.500 markkaa 5 prosentin korkoineen haasteen tiedoksi antamisesta eli 9.10.1981 lukien sekä korvausta oikeudenkäyntikuluistaan.</p>
      </div>
      <div>
        <h3>Tyrvään kihlakunnanoikeuden päätös 9.2.1982</h3>
        <p>Kihlakunnanoikeus on, yhdistettyään jutut yhdessä käsiteltäviksi ja kuultuaan asianosaisia toistensa kanteista, lausunut selvitetyksi, että Lyydia Maria Nurkki oli omistanut 201/240 osaa ja hallinnut 3.1.1956 kuolleen miehensä Frans Oskari Nurkin jälkeen keskinäisen testamentin perusteella jäljelle jäänyttä 39/240 osaa Perämetsä -nimisestä tilasta RN:o 9:27 Vammalan kaupungin Laukulan kylässä.</p>
        <p>Lyydia Maria Nurkki oli 15.6.1965 päivätyn sorakuopan kauppasopimukseksi nimitetyn asiakirjan mukaan myynyt Heimo Keikolle 7.500 markan kauppahinnasta määräämättömäksi ajaksi rajoiltaan määrätyllä alueella olevan soran, jota Keikko sai myyjää kuulematta luovuttaa muille henkilöille, ja kauppasopimuksessa muuten tarkemmin selostetuin ehdoin. Heimo Keikko oli aloittanut soranoton kauppasopimuksen nojalla kohta sen tekemisen jälkeen ja jatkanut sitä pääasiassa kesäkausina tähän asti.</p>
        <p>Lyydia Maria Nurkin poika Aaro Samuli Iso-Ketola ja tämän vaimo Eeva Kyllikki Iso-Ketola olivat osituksen ja perinnönjaon sekä eri kauppojen perusteella saaneet omistusoikeuden Perämetsä -nimiseen tilaan RN:o 9:27, silloisessa Tyrvään kunnan Laukulan kylässä ja tämän saannon perusteella heille oli myönnetty lainhuuto edellä mainittuun tilaan 19.12.1967.</p>
        <p>Aaro Samuli ja Eeva Kyllikki Iso-Ketola olivat 19.10.1980 vahvistetulla kauppakirjalla myyneet Turun kaupungista olevalle Läänin Kuljetus Oy -nimiselle yhtiölle mainitusta Perämetsä RN:o 9:27 tilasta noin kahdeksan hehtaarin suuruisen määräalan. Kauppakirjassa ei ollut mainittu Heimo Keikon soranotto-oikeutta tilan alueelta.</p>
        <p>Läänin Kuljetus Oy oli 18. ja 19.11.1980 päivätyllä kirjeillä kieltänyt Heimo Keikkoa käyttämästä alueella olevia soravaroja ja kehottanut häntä poistamaan alueella olevat soranottolaitteensa. Heimo Keikko oli 24.11.1980 tehnyt asiassa rikosilmoituksen Vammalan piirin nimismiehelle.</p>
        <p>Kihlakunnanoikeus on katsonut Lyydia Maria Nurkilla, omistaessaan 201/240 osaa mainitusta Perämetsän tilasta ja leskenä hallitessaan keskinäisen hallintatestamentin perusteella miesvainajansa Frans Oskari Nurkin jälkeen tilan loppua eli 39/240 osaa, olleen toimeentuloansa varten ja muutenkin oikeus luovuttaa tilalta lailla säätelemätön soranotto-oikeus Heimo Keikolle kuten Lyydia Maria Nurkki oli jo aikaisemminkin eli 29.1.1967 allekirjoitetulla kiinnityskelpoisella sopimuksella vuokrannut Tyrvään kunnalle 24.400 neliömetrin suuruisen alueen soranottopaikaksi, minkä luovutuksen pätevyyttä Lyydia Maria Nurkin poika Aaro Samuli Iso-Ketola ja tämän vaimo Eeva Kyllikki Iso-Ketola eivät olleet 12.8.1967 Frans Oskari Nurkin jälkeen toimitetussa perinnönjaossa kiistäneet.</p>
        <p>Mitä sitten tuli Aaro Samuli Iso-Ketolan ja Eeva Kyllikki Iso-Ketolan 9.10.1980 vahvistetulla kauppakirjalla Läänin Kuljetus Oy:lle myydyn noin kahdeksan hehtaarin suuruisen määräalan kauppaa, jonka kauppaehdoissa ei ollut mainittu Heimo Keikon soranotto-oikeutta, kihlakunnanoikeus on katsonut, että Heimo Keikon aloitettua soranottonsa ja murskaustoimintansa 15.6.1965 jälkeen Aaro Samuli Iso-Ketola oli todistajien Viljo Soljan ja Kalevi August Keikon lausuman mukaan tullut tietämään jo Lyydia Maria Nukin eläessä tämän ja Heimo Keikon välisestä soranottosopimuksesta ja myytäessä soraa Kiikan Maanrakennus Oy:lle sekä Aaro Samuli Iso-Ketolan ollessa Loukulan yksityistien tiekunnan puheenjohtajana toiminnallaan osoittanut hyväksyneensä vilpittömässä mielessä katsottavaksi olleen Heimo Keikon pitkäaikaisen häiritsemättömän hallinnan soranoton muodossa kiinteistöön kohdistuvaksi lailla säätelemättömäksi katsottavaksi käyttöoikeudeksi.</p>
        <p>Läänin Kuljetus Oy oli tullut tietämään Heimo Keikon soranotto-oikeudesta asiakirjoihin liitetyssä poliisitutkintapöytäkirjassa olevien Aaro Samuli Iso-Ketolan ja Timo Tuomas Helisevän lausunnon mukaan hyvissä ajoin ennen 9.10.1980 suoritettua määräalan kauppakirjan allekirjoitusta. Lyydia Maria Nurkin ja Heimo Keikon välisen soranotto-oikeutta koskevan kauppakirjan toimittaminen Läänin Kuljetus Oy:lle osoitti osaltaan Iso-Ketolan puolisoiden tarkoituksena olleen myydä määräalan maapohja sellaisena kuin se oli ollut heidän hallussaan ja ottaen huomioon tosiasialliset hallintasuhteet, jotka Läänin Kuljetus Oy:llä oli ollut sorakuopalla todettavissa ennen määräalan kaupan päättämistä.</p>
        <p>Näillä perusteilla kihlakunnanoikeus on, hyläten Läänin Kuljetus Oy:n sekä Aaro Samuli ja Eeva Kyllikki Iso-Ketolan kanteet kokonaisuudessaan näyttämättöminä, Heimo Keikon kanteesta, vaatimukset enemmälti hyläten,</p>
        <p>1) vahvistanut Heimo Keikolle kuuluvan omistusoikeuden maaperästä irrotettuihin ja sora-alueella myöhempää käyttöä varten Keikon varastoimiin maalajeihin mainitulla Perämetsä -nimisellä tilalla RN:o 9:27 Vammalan kaupungin Laukulan kylässä,</p>
        <p>2) vahvistanut Lyydia Maria Nurkin ja Heimo Keikon välisen 15.6.1965 päivätyn sorakuopan kauppasopimuksen voimassaolon ja sen sitovuuden myöskin Aaro Samuli ja Eeva Kyllikki Iso-Ketolaan nähden,</p>
        <p>3) vahvistanut edellä mainitun sorakuopan kauppasopimuksen voimassa olon ja sitovuuden myöskin Läänin Kuljetus Oy:öön nähden,</p>
        <p>4) velvoittanut Läänin Kuljetus Oy:n heti kuittia vastaan suorittamaan Heimo Keikolle korvaukseksi 6.1.1982 mennessä kuljettamastaan sorasta kihlakunnanoikeuden harkinnan mukaan 40.000 kuutiometrin osalta 5 markan kuutiometrihinnan mukaan yhteensä 200.000 markkaa sekä mainitun päivän jälkeiseltä ajalta kihlakunnanoikeuden kohtuulliseksi katsomat 20.000 markkaa kuukaudessa niin kauan kuin mainittua soran ajoa jatkuu, kaikki nyt mainitut korvaukset 5 prosentin vuotuisine korkoineen luettuna 200.000 markan osalta haasteen tiedoksiantopäisvästä eli 5.5.1981 lukien sekä 6.1.1982 jälkeen kuljetetun soran 20.000 markan kuukausikorvauksen osalta kunkin seuraavan kuukauden 1. päivästä lukien, kaikki erät kunnes täysi maksu tapahtuu.</p>
        <p>Lisäksi kihlakunnanoikeus on velvoittanut Läänin Kuljetus Oy:n korvaamaan Heimo Keikon oikeudenkäyntikulut asiassa 30.000 markalla, mihin summaan Aaro Samuli ja Eeva Kyllikki Iso-Ketolan oli yhteisvastuullisesti osallistuttava 10.000 markalla.</p>
      </div>
      <div>
        <h3>Turun hovioikeuden tuomio 8.4.1983</h3>
        <p>Hovioikeus, jonka tutkittavaksi Heimo Keikko, Läänin Kuljetus Oy sekä Aaro Samuli ja Eeva Kyllikki Iso-Ketola olivat saattaneet jutun, on, toimitettuaan jutussa suullisen käsittelyn puheena olevassa tuomiossaan todennut, että kihlakunnanoikeuden päätöksessä mainittu sopimuskirja, jolla Lyydia Maria Nurkki oli vuokrannut sora-alueen Tyrvään kunnalle, oli allekirjoitettu 29.1.1965.</p>
        <p>Keikon ja Lyydia Maria Nurkin välisen 15.6.1965 päivättyyn sorakuopan kauppasopimukseksi nimitettyyn sopimukseen perustuvan Keikon soranotto-oikeuden pysyvyys kiinteistön uusia omistajia vastaan: Kysymyksessä oli lailla säätelemätön käyttöoikeus kiinteistöön. Oikeutta voitiin lähinnä verrata lailla säädeltyihin määräajan erottamisoikeuteen ja maanvuokraoikeuteen. Jakolain 183 §:n 2 momentin mukaan määräalan kauppaa sitoo siitä tietoista tilan ostajaa. Nykyistä jakolakia edeltäneessä lainsäädännössä määräalan luovutuskirja sensijaan sitoi tilan uutta omistajaa säännönmukaan vain hyväksymisen perusteella. Oikeuskäytäntö oli kuitenkin jo tuolloin ainakin ratkaisussa KKO:1937-II-61 pitänyt määräalan hallintaa hyväksymisolettamuksen luovana tekijänä. Maanvuokralain 12 §:n 1 momentin mukaan vuokrasopimus sitoo vastikkeellisen luovutuksen saajaa, jos luovutuskirjaan on otettu määräys sopimuksen pysyvyydestä tai jos vuokramies on ennen luovutusta ottanut vuokra-alueen hallintaansa.</p>
        <p>Keikko oli sorakuopan kauppasopimuksensa nojalla hallinnut kysymyksessä olevaa sora-aluetta vuodesta 1965 lähtien. Läänin Kuljetus Oy oli ostanut sora-alueen käsittävän maa-alueen, vaikka Aaro Samuli ja Eeva Kyllikki Iso-Ketola olivat ennen kauppa toimittaneet sille jäljennöksen Keikon ja Lyydia Maria Nurkin välillä tehdystä sorakuopan kauppasopimuksesta.</p>
        <p>Edellä mainituilla ja kihlakunnanoikeuden muutoin lausumilla perusteilla hovioikeus on katsonut, ettei ollut syytä muuttaa kihlakunnanoikeuden päätöksen lopputulosta sikäli kun se koski Läänin Kuljetus Oy:n sekä Aaro Samuli ja Eeva Kyllikki Iso-Ketolan kanteiden hylkäämistä sekä päätöksen 1 - 3 kohdissa vahvistettuja Keikon omistusoikeutta maanperästä irrotettuihin ja sora-alueelle varastoituihin maalajeihin samoin kuin 15.6.1965 päivätyn sorakuopan kauppasopimuksen sitovuutta sekä Aaro Samuli ja Eeva Kyllikki Iso-Ketolaan että Läänin Kuljetus Oy:öön nähden.</p>
        <p>Keikon Läänin Kuljetus Oy:ltä vaatimat korvaukset yhtiön sora-alueelta poiskuljettamasta sorasta ja hiekasta: Hovioikeuden toimittamassa suullisessa kuulustelussa Läänin Kuljetus Oy:n kuljetuspäällikkö Timo Helisevä on todistajana kuultuna kertonut yhtiön soranajosta laadituista ajolapuista ja niiden perusteella laaditusta vihosta todenneensa, että kysymyksessä olevasta sorakuopasta oli yhtiön toimesta kuljetettu soraa aikana 8.10.1980 - 8.2.1982 37.588,6 kuutiometriä ja että talvisin on ajettu soraa vähemmän kuin kesäisin.</p>
        <p>Hovioikeus on, katsoen Keikon vaatineen korvausta ainoastaan 9.10.1980 - 7.1.1982 välisenä aikana poiskuljetetusta hiekasta ja sorasta, arvioinut oikeudenkäymiskaaren 17 luvun 6 §:n nojalla Läänin Kuljetus Oy:n 9.10.1980 - 7.1.1982 välisenä aikana kysymyksessä olevasta sorakuopasta pois kuljettaman soran ja hiekan määräksi 36.000 irtokuutiometriä. Poiskuljetetusta sorasta ja hiekasta aiheutuneen vahingon hovioikeus on arvioinut 4 markaksi irtokuutiometriltä.</p>
        <p>Tämän vuoksi hovioikeus on poistanut kihlakunnanoikeuden päätöksen siltä osin kuin se koski Läänin Kuljetus Oy:n velvoittamista suorittamaan Keikolle korvausta 6.1.1982 jälkeiseltä ajalta ja alentanut Läänin Kuljetus Oy:n Keikolle suoritettavan korvauksen 9.10.1980 - 7.1.1982 välisenä aikana poiskuljetetusta sorasta aiheutuneesta vahingosta 144.000 markkaan viiden prosentin korkoineen 5.5.1981 lukien.</p>
        <p>Oikeudenkäyntikulut: Todeten, että asia oli ollut oikeudellisessa suhteessa epätietoinen, hovioikeus on kumonnut kihlakunnanoikeuden päätöksen siltä osin, kuin se koski Läänin Kuljetus Oy:n sekä Aaro Samuli ja Eeva Kyllikki Iso-Ketolan velvoittamista korvaamaan Keikon oikeudenkäyntikulut, ja hylännyt asianosaisten vaatimukset saada korvausta oikeudenkäyntikuluistaan.</p>
      </div>
    </div>
    <div>
      <h2 id="19850131tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Heimo Keikko, Läänin Kuljetus Oy sekä Aaro Samuli ja Eeva Kyllikki Iso-Ketola ovat pyytäneet valituslupaa. Keikko on muutoksenhakemuksessaan uudistanut kihlakunnanoikeudessa Läänin Kuljetus Oy:tä vastaan soran ja hiekan pois ajamisesta esittämänsä korvausvaatimuksen 9.10.1980 - 7.1.1982 väliseltä ajalta 342.720 markkaa ja kuukausittain maksettavaa korvausta koskevan vaatimuksensa niin pitkältä ajalta kuin soranajoa jatketaan. Läänin Kuljetus Oy sekä Aaro Samuli ja Eeva Kyllikki Iso-Ketola ovat vaatineet hovioikeuden tuomion ja kihlakunnanoikeuden päätöksen kumoamista ja omien kanteidensa hyväksymistä. Kaikki asianosaiset ovat vaatineet korvausta jutussa olleista kuluistaan.</p>
      <p>Hakijoille on myönnetty valituslupa 28.7.1983. Keikko, Läänin Kuljetus Oy sekä Aaro Samuli ja Eeva Kyllikki Iso-Ketola ovat antaneet heiltä pyydetyt vastaukset.</p>
    </div>
    <div>
      <h2 id="19850131tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Aaro Samuli ja Eeva Kyllikki Iso-Ketola, jotka ovat Perämetsän tilan 10.2.1966 ostaessaan tienneet Heimo Keikon soranotto-oikeudesta, ovat sallimalla hänen yli 14 vuoden ajan häiriintymättä käyttää oikeuttaan osoittaneet hyväksyneensä sen. Soranotto-oikeuden perusteena ollut, alkujaan Lyydia Maria Nurkin ja Keikon kesken 15.6.1965 tehty kauppasopimus on siten tullut Aaro Samuli ja Eeva Kyllikki Iso-Ketolaa sitovaksi.</p>
        <p>Myydessään Keikon soranottoaluetta vastaavaan määräalan Perämetsän tilasta 9.10.1980 tehdyllä kauppakirjalla Läänin Kuljetus Oy:lle Aaro Samuli ja Eeva Kyllikki Iso-Ketola eivät ole pidättäneet Keikolle edellä mainitun 15.6.1965 tehdyn kauppasopimuksen mukaista soranotto-oikeutta. Sitä vastoin kauppakirjaan otetun ehdon mukaan määräalan hallinta siirtyi ostajalle heti ja ostajalla oli oikeus ryhtyä välittömästi käyttämään alueen soraa, vaikka omistusoikeus alueeseen oli pidätetty myyjille kunnes koko kauppahinta oli maksettu.</p>
        <p>Keikon määräämättömäksi ajaksi sovittu soranotto-oikeus ei ole tullut Läänin Kuljetus Oy:tä sitovaksi sillä perustella, että yhtiö on määräalan kaupan tehdessään tiennyt oikeudesta ja siitä, että Keikko edelleen käytti oikeutta hyväkseen. Yhtiö ei myöskään ole hyväksynyt Keikon oikeutta, vaan on 9.10.1980 tehdyn kauppakirjan ehtojen nojalla heti ottanut alueen hallintaansa ja ryhtynyt ottamaan sieltä soraa. Keikko on siten menettänyt tuon oikeutensa.</p>
        <p>Oikeutensa lakkaamisesta huolimatta Keikko on 9.10.1980 -8.2.1982 välisenä aikana jatkanut soranottoa alueelta. Hänen siten oikeudettomasti poiskuljettamansa soran määrä on arviolta 9.000 kuutiometriä ja arvo 4 markkaa irtokuutiometriltä. Kysymyksessä olevalle alueelle on jäänyt Keikon soranotto-oikeutensa voimassa ollessa irroittamia ja käsittelemiä maalajeja varastoon. Sanotut maalajit eivät siten ole siirtyneet alueen kaupassa Läänin Kuljetus Oy:lle.</p>
        <p>Keikko on siltä varalta, että hänen soranotto-oikeutensa ei sido Läänin Kuljetus Oy:tä, vaatinut Aaro Samuli ja Eeva Kyllikki Iso-Ketolalta korvausta oikeutensa raukeamisen johdosta menettämistään tuloista, koska Aaro Samuli ja Eeva Kyllikki Iso-Ketola määräalan myydessään olivat laiminlyöneet huolehtia heitäkin sitoneen Keikon oikeuden säilymisestä. Edellä mainitun hyväksymisensä perusteella Aaro Samuli ja Eeva Kyllikki Iso-Ketola ovat tulleet velvollisiksi vain sallimaan, että Keikko Lyydia Maria Nurkin kanssa tekemänsä sopimuksen nojalla otti soraa Perämetsän tilalta myös sinä aikana kuin he omistivat tilan. Sitä vastoin he eivät suhtautumisellaan ole sitoutuneet pysyttämään Keikon puolesta soranotto-oikeutta voimassa myös muihin nähden. Siten he eivät myöskään ole velvollisia korvaamaan Keikon vahinkoa siitä, että soranotto-oikeus ei sido Läänin Kuljetus Oy:tä.</p>
      </div>
      <div>
        <h3>Tuomiolauselma</h3>
        <p>Edellä mainituilla ja muutoin kihlakunnanoikeuden lausumilla perusteilla Korkein oikeus katsoo, ettei ole syytä muuttaa hovioikeuden tuomion lopputulosta Aaro Samuli ja Eeva Kyllikki Iso-Ketolan Keikkoon kohdistaman kanteen osalta eikä siltä osin kuin se koskee kihlakunnanoikeuden päätöksen 1 ja 2 kohdassa vahvistettuja Keikon omistusoikeutta maaperästä irrotettuihin ja sora-alueelle varastoituihin maalajeihin sekä 15.6.1965 tehdyn sorakuopan kauppasopimuksen voimassaoloa ja sitovuutta Aaro Samuli ja Eeva Kyllikki Iso-Ketolaan nähden.</p>
        <p>Sitä vastoin kumotaan hovioikeudentuomio ja kihlakunnanoikeuden päätös siltä osin kuin Läänin Kuljetus Oy on niillä velvoitettu suorittamaan Keikolle vahingonkorvausta sora-alueelta poiskuljettamastaan sorasta ja hiekasta sekä hylätään Keikon kanne tältä kohden kokonaisuudessaan ja vapautetaan Läänin Kuljetus Oy suorittamasta Keikolle sanottuja korvauksia korkoineen.</p>
        <p>Muuttaen hovioikeuden tuomiota vahvistetaan, että 15.6.1965 Lyydia Maria Nurkin ja Keikon kesken tehty kauppasopimus ei sido Läänin Kuljetus Oy:tä, sekä velvoitetaan, Läänin Kuljetus Oy:n kanne enemmälti näyttämättömänä hyläten, Keikko suorittamaan yhtiölle vahingonkorvaukseksi puheena olevalta alueelta 9.10.1980 - 8.2.1982 välisenä aikana poiskuljettamastaan sorasta 36.000 markkaa viiden prosentin vuotuisine korkoineen laskettuna 33.000 markan määrälle vaatimuksen esittämisestä 20.10.1981 sekä kolmelle 1.000 markan erälle vastaavasti 30.11. ja 31.12.1981 sekä 8.2.182 lukien maksupäivään asti.</p>
        <p>Keikon vahingonkorvauskanne Aaro Samuli ja Eeva Kyllikki Iso-Ketolaa vastaan hylätään.</p>
        <p>Asian laadun vuoksi asianosaisten on kunkin kohdaltaan itse vastattava jutussa aiheutuneista oikeudenkäyntikuluistaan.</p>
      </div>
      <div>
        <h3>Esittelijän mietintö ja eri mieltä olevien jäsenten lausunnot</h3>
        <p>Esittelijän mietintö: Aaro Samuli ja Eeva Kyllikki Iso-Ketola,jotka ovat tilan ostaessaan tienneet Keikon soranotto-oikeudesta, ovat sallimalla Keikon usean vuoden ajan jatkuvasti käyttää oikeuttaan osoittaneet hyväksyneensä käyttöoikeuden. Läänin Kuljetus Oy on ostaessaan määräalan ollut tietoinen Keikon sopimukseen perustuvasta oikeudesta ja siitä, että Keikko on edelleen pitänyt aluetta hallinnassaan soranottoalueena. Näillä perusteilla Keikon soranotto-oikeuden katsottaneen sitovan sekä Iso-Ketoloita että Läänin Kuljetus Oy:tä.</p>
        <p>Keikko on vaatinut jutussa Läänin Kuljetus Oy:ltä korvausta korkoineen kaikesta yhtiön poisajamasta sorasta ja hiekasta. Jutussa on näytetty yhtiön jatkaneen soranajoa 8.2.1982 asti, jolloin yhtiön alueelta viemän soran ja hiekan määrä oli noussut hovioikeuden tuomiossa mainittuihin 37.588,6 irtokuutiometriin. Kun hovioikeus on arvioinut yhtiön 9.10.1980 -7.1.1982 välisenä aikana poisvievän soran ja hiekan määräksi 36.000 irtokuutiometriä, jää 8.1. - 8.2.1982 välisenä aikana poisviedyn määrän osuudeksi 1.588,6 irtokuutiometriä. Keikolle yhtiön poiskuljettamasta sorasta ja hiekasta aiheutuneen vahingon määrä ajalta 8.1. - 8.2.1982 on siten 4 markan irtokuutiometrihinnan kukaan laskettuna 6.354,40 markkaa.</p>
        <p>Hovioikeuden tuomion lopputulosta muutettaneen vai siten, että Läänin Kuljetus Oy veloitetaan suorittamaan Keikolle korvausta hovioikeuden ajalta 8.10.1980 - 7.1.1982 maksettavaksi tuomitseman korvauksen ja sille määräämän koron lisäksi yhtiön 8.1. - 8.2.1982 välisenä aikana poiskuljettamasta sorasta ja hiekasta aiheutuneesta vahingosta 6.354 markkaa 40 penniä 5 prosentin korkoineen kihlakunnanoikeuden päätöksen julistamispäivästä 9.2.1982 lukien. Asian laadun vuoksi Keikon on kuitenkin pidettävä hänellä jutussa olleet oikeudenkäyntikulut vahinkonaan.</p>
        <p>Ylimääräinen oikeusneuvos Setälä: Hyväksy mietinnön.</p>
        <p>Oikeusneuvos Nikkarinen: Olen samaa mieltä kuin ylimääräinen oikeusneuvos Setälä.</p>
      </div>
      <div>
        <p>Ratkaisuun osallistuneet: oikeusneuvokset Saarni-Rytkölä, Lehtonen ja Roos</p>
      </div>
    </div>
  </finlex:content>
</finlex:document>
