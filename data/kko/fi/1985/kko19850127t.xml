<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850127t</dcterms:identifier>
  <finlex:ecliIdentifier>ECLI:FI:KKO:1985:II127</finlex:ecliIdentifier>
  <dcterms:title>KKO:1985-II-127</dcterms:title>
  <dcterms:description>
    <p>
      <strong>Oikeudenkäyntimenettely</strong>
      <span>Syyte</span>
    </p>
    <p>
      <strong>Vahingonkorvauslaki</strong>
      <span>Työnantajan korvausvelvollisuus</span>
    </p>
  </dcterms:description>
  <finlex:registerNumber>R84/331</finlex:registerNumber>
  <dcterms:date pvm="19841113">1984-11-13</dcterms:date>
  <finlex:fileCopyNumber>3592/84</finlex:fileCopyNumber>
  <dcterms:issued pvm="19850909">1985-09-09</dcterms:issued>
  <dcterms:abstract>
    <p>KO oli syytteen mukaisesti tuominnut A:n ja B:n työturvallisuusmääräysten rikkomisesta ja ruumiinvamman tuottamuksesta rangaistukseen. Syyttäjä tyytyi KO:n päätökseen. HO, jossa A ja B olivat vaatineet syytteen hylkäämistä, oli lukenut A:n ja B:n syyksi muun rikollisen teon kuin mikä heidän viakseen oli syytteessä mainittu. HO:n päätös poistettiin tältä osin.</p>
    <p>Asianomistajan C:n kanteesta A:n ja B:n katsottiin laiminlyönnillään myötävaikuttaneen vahingon syntymiseen ja heidän työnantajansa D velvoitettiin suorittamaan vahingonkorvausta C:lle. Kun C yhtä suuressa määrin oli syypää onnettomuuteen, C:lle tuomittiin korvauksena ansion menetyksestä puolet ja siitä oli vähennettävä puolet tapaturma- ja eläkevakuutuksesta maksettavista korvauksista.</p>
    <p>Ään.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19850127taloa0">ASIAN KÄSITTELY ALEMMISSA OIKEUKSISSA</a>
    <a href="19850127tmuukas0">VAATIMUKSET, VALITUSLUVAN MYÖNTÄMINEN JA VÄLITOIMET</a>
    <a href="19850127tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850127t.kko">
    <div>
      <h2 id="19850127taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Syyte Äänekosken kihlakunnanoikeudessa</h3>
        <p>Virallinen syyttäjä on kertonut, että Pentti Olavi Mäkelä oli 9.11.1981 Äänekoskella työskennellessään Rakennusliike Olavi Rautasalon työntekijänä sen johdon ja valvonnan alaisena eräällä työmaalla pudonnut 2,5 metrin korkeudesta noin 0,5 metriä leveältä työtasolta päälleen maahan tason kiinnittämättömien aluslautojen äkillisesti liikahtaessa. Putoamisen seurauksena Mäkelä oli vammautunut ja hänen kaikki raajansa olivat halvautuneet. Mainittu tapaturma oli sattunut kuorielementtejä asennettaessa ja aiheutunut työmaan vastaavana mestarina toimineen Reino Veikko Huuskosen ja työmaalla työnantajan edustajana erityisesti elementtien asennuksen valvojana toimineen Erkki Antero Kauppisen laiminlyönnistä tarkastaa ja valvoa, että kyseinen teline ennen sen käyttöön ottamista olisi ollut määräysten mukaisesti rakennettu siten, että työtason leveys olisi ollut ainakin 0,6 metriä ja että sen aluslaudat olisivat olleet kiinnitetyt niin, etteivät ne kuormituksen vaikutuksesta olisi päässeet siirtymään tai nousemaan alustastaan.</p>
        <p>Rakennustelineen työtason aluslautojen siirtyminen paikoiltaan oli johtunut siitä, että työmaalla omistamaansa ajoneuvonosturia kuljettanut Jouko Tapio Rautjoki oli varomattomasti työntänyt kuorielementtiä paikoilleen nosturinsa puomilla, josta oli riippunut vaijerissa noin 300 kilon painoinen taljapyörästöllä varustettu koukku mainitun työtason alapuolella, varmistautumatta siitä, että rakennusteline ja sillä ollut työtaso olisivat olleet siten rakennetut, ettei mainitusta toiminnasta voinut aiheutua vaaraa telineellä työskenteleville. Työntämisen seurauksena vaijeri oli kuormittanut telinettä niin voimakkaasti, että ainakin sen työtason aluslaudat olivat liikahtaneet aiheuttaen putoamisen. Huuskonen ja Kauppinen olivat myös tällöin laiminlyöneet valvoa, ettei rakennustelinettä rasiteta mainitunlaisilla äkkinäisillä tärähdyksillä, joita ei ollut otettu huomioon telinettä rakennettaessa.</p>
        <p>Sen vuoksi virallinen syyttäjä on vaatinut 29.4.1969 annetun valtioneuvoston päätöksen, joka sisältää rakennustyössä noudatettavat järjestysohjeet, 39 §:n 1 ja 3 momentin, 40 §:n 1 ja 2 momentin sekä 67, 68 ja 69 §:n, työturvallisuuslain 1 ja 49 §:n ynnä rikoslain 21 luvun 10 §:n ja 7 luvun 1 §:n nojalla Huuskosen ja Kauppisen tuomitsemista rangaistukseen yksin teoin tehdyistä työturvallisuusmääräysten rikkomisesta ja ruumiinvamman tuottamuksesta sekä Rautjoen tuomitsemista ruumiinvamman tuottamuksesta.</p>
      </div>
      <div>
        <h3>Mäkelän kanne kihlakunnanoikeudessa</h3>
        <p>Mäkelä, joka ei ole yhtynyt syytteeseen, on toimitusjohtaja Olavi Akseli Rautasalolle 19.7.1982 ja Rautjoelle 20.7.1982 tiedoksi annetun haasteen nojalla kertonut, että hänen ollessaan toiminimellä Rakennusliike Olavi Rautasalo rakennustoimintaa harjoittaneen Rautasalon palveluksessa työntekijänä tapaturma oli sattunut syytteessä selostetulla tavalla ja siinä mainituista syistä. Vammautumisen johdosta Mäkelä on pysyvästi liikuntakyvytön ja hoidon tarpeessa. Tulehdusvaaran ja säryn vuoksi hän on jatkuvasti joutunut käyttämään lääkkeitä. Sen lisäksi, että hän on kokonaan menettänyt työkykynsä, hänen elämänsä on muodostunut erittäin rajoitetuksi.</p>
        <p>Työnantajan edustajina toimineet Huuskonen ja Kauppinen olivat tuottamuksellisesti aiheuttaneet vahingon. Vahingonkorvauslain 3 luvun 1 §:n 1 momentin nojalla Rautasalo on työnantajana velvollinen korvaamaan Mäkelälle siten aiheutuneen vahingon. Rautasalo on lisäksi vastuussa vahingosta työnantajalle työsopimuslain 32 §:n 1 momentin mukaisten työturvallisuutta koskevien velvollisuuksien laiminlyömisestä. Virheellisestä työmenetelmästä myös Rautjoki on vastuussa.</p>
        <p>Näillä perusteilla Mäkelä on vaatinut Rautasalon ja Rautjoen velvoittamista yhteisvastuullisesti suorittamaan hänelle vahingonkorvauksena</p>
        <p>a) työansion menetyksestä 5.12.1981 - 30.6.1982 väliseltä ajalta 3.409,50 markkaa ja toistuvaisavustuksena 1.7.1982 lukien siihen asti, kunnes Mäkelä täyttää 65 vuotta, 3.167 markkaa kuukaudessa vähennettynä kunkin kuukauden osalta määrällä, jonka hän tulee saamaa korvauksena muualta ja korjattuna eräiden elatusapujen sitomisesta elinkustannusindeksiin 16.12.1966 annetun lain 3 §:n mukaisella määrällä, b) kivusta ja särystä 90.000 markkaa ja c) pysyvästä haitasta 600.000 markkaa. Lisäksi Mäkelä on vaatinut 5 prosentin koron mainituille erille paitsi toistuvaisavustukselle, kivun ja säryn sekä pysyvän haitan osalta 10.11.1981 lukien ja työansion menetyksen osalta 1.7.1982 lukien sekä korvausta oikeudenkäyntikuluista.</p>
      </div>
      <div>
        <h3>Vastineet</h3>
        <p>Huuskonen, Kauppinen ja Rautjoki ovat kohdaltaan kiistäneet syytteen ja vaatineet sen hylkäämistä.</p>
        <p>Rautasalo ja Rautjoki ovat kiistäneet heihin kohdistetut korvausvaatimukset, Rautjoki muun muassa sillä perusteella, että hänen vastuunsa olisi toissijainen Rautasalon vastuuseen nähden, koska hän oli toiminut vahingonkorvauslain 3 luvun 1 §:n 1 momentissa tarkoitettuna, työntekijään rinnastettavana itsenäisenä yrittäjänä. Kumpikin on sen varalta, että hänet katsottaisiin korvausvelvolliseksi, vaatinut vahingonkorvauksen määrän sovittelemista.</p>
      </div>
      <div>
        <h3>Kihlakunnanoikeuden päätös 5.1.1983</h3>
        <p>Huuskonen ja Kauppinen, jotka olivat olleet Rakennusliike Olavi Rautasalon palveluksessa syksyllä 1981, Huuskonen vastaavana työnjohtajana ja työsuojelupäällikkönä ja Kauppinen muun muassa elementtiasennuksia valvovana työnjohtajana, olivat laiminlyöneet tarkastaa ja valvoa, että kuorielementtien asennustyössä käytetty rakennusteline olisi ollut rakennustyössä noudatettavista järjestysohjeista annetun valtioneuvoston päätöksen mukaisesti rakennettu siten, että telineen työtason leveys olisi ollut vähintään 0,6 metriä ja että työtason aluslaudat olisivat olleet siten kiinnitetyt, etteivät ne kuormituksen vaikutuksesta olisi päässeet siirtymään tai nousemaan alustastaan. Tämän ohella Huuskonen oli rakennustyömaan vastaavana työnjohtajana laiminlyönyt suorittaa syytteessä mainittujen järjestysohjeiden 67 §:n mukaisen tarkastuksen ennen kyseisen telineen käyttöönottoa. Lisäksi Huuskonen ja Kauppinen olivat laiminlyöneet riittävästi valvoa, ettei kuorielementtien asennustyön aikana mainittua rakennustelinettä virheellisellä työtavalla rasiteta sellaisella äkkinäisellä tärähdyksellä, jota ei ollut otettu huomioon telinettä rakennettaessa.</p>
        <p>Huuskosen ja Kauppisen laiminlyöntien vuoksi Mäkelä oli 9.11.1981 suistunut edellä mainitun telineen noin 2,5 metrin korkeudessa olleelta 0,46 metriä leveältä työtasolta pää edellä maahan tason kiinnittämättömien aluslautojen äkillisesti liikahtaessa. Tason liikahtaminen oli johtunut siitä, että Rautjoki oli työntänyt kuljettamansa ajoneuvonosturin puomilla kuorielementtiä paikoilleen, jolloin nosturin vaijeri oli sen päässä työtason alapuolella roikkuneen noin 300 kilon painoisen nostokoukun vaikutuksesta kuormittanut sivusuunnassa työtasoa. Mäkelän pudotessa maahan oli häneltä pirstaleisesti murtunut V kaulanikama ja kaula oli tästä murtumakohdasta mennyt sijoiltaan aiheuttaen esitettyjen lääkärinlausuntojen mukaan Mäkelälle rinnan tason alapuolisen vartalonosan ja kaikkien raajojen halvaantumisen johdosta haitta-asteeltaan 100 prosentin pysyvän invaliditeetin.</p>
        <p>Mäkelän vammautumiseen johtanut putoaminen oli pääasiallisesti aiheutunut Huuskosen ja Kauppisen laiminlyönnistä johtuneesta käytössä olleen telineen määräysten vastaisuudesta. Mikäli työtason aluslaudat olisivat olleet määräysten mukaisesti kiinnitetyt, telineen liikahtamista nosturin vaijerin aiheuttamasta työnnöstä huolimatta ei olisi päässyt tapahtumaan, minkä osoittaa se, että pelkästään kahden rakennustyömiehen paino oli heidän paikalla ollessaan riittänyt varsinaisen työvaiheen aikana estämään niin työtason aluslautojen liikkumisen kuin telineen kallistumisenkin. Onnettomuuden välittömänä aiheuttajana ollut ajoneuvonosturin virheellinen ja työvaiheeseen soveltumaton käyttäminen oli niin ikään johtunen Huuskosen ja Kauppisen riittämättömästä työnjohdosta ja valvonnasta. Samalla työmaalla oli käytetty kevyemmällä kalustolla vastaavanlaista työmenetelmää, minkä oli katsottava olleen työnjohdon tiedossa. Huuskosella ja Kauppisella oli siten ollut syytä varoa, että heidän johdossaan ja valvonnassaan toimiva asennustyöryhmä ja kuljettajineen palkatun ajoneuvonosturin käyttäjä tulisivat vastaisuudessakin käyttämään tällaista virheellistä ja jutussa kuultujen todistajalausuntojen mukaan muillakin työmailla ainakin jossain määrin esiintynyttä työmenetelmää.</p>
        <p>Sen sijaan on jäänyt näyttämättä, että Rautjoki, joka oli nosturiurakoitsijana otettu Rakennusliike Olavi Rautasalon työnjohdon ja valvonnan alaisuudessa käyttämään omistamaansa ajoneuvonosturia kuorielementtien asennustyössä, olisi syyllistynyt rangaistavaan varomattomuuteen noudattaessaan saman johdon ja valvonnan alaisuudessa toimivan asennusryhmän jäsenten ohjeita. Ei ollut edes väitetty, että asennustyön järjestelystä ja siinä käytettyjen menetelmien turvallisuudesta vastannut työnjohto olisi hänelle henkilökohtaisesti antanut menetelmiin liittyviä riittävän yksityiskohtaisia ohjeita tai määräyksiä. Samoin on jäänyt näyttämättä, että Rautjoki olisi onnettomuuteen johtaneessa tilanteessa asennusryhmältä saamiensa merkkien mukaisesti nosturia kuljettaessaan osoittanut tehtävässään huolimattomuutta tai taitamattomuutta.</p>
        <p>Rautasalo, joka tosin oli hoitanut onnettomuustyömaan työturvallisuusjärjestelyt niin hyvin kuin työnantajalta kohtuudella voidaan edellyttää, on vahingonkorvauslain 3 luvun 1 §:n nojalla tapaturman laiminlyönnillään aiheuttaneiden Huuskosen ja Kauppisen työnantajana velvollinen korvaamaan Mäkelälle aiheutuneet vahingot.</p>
        <p>Kihlakunnanoikeus on arvioinut täydeksi korvaukseksi kohtuuden mukaan tapaturman Mäkelälle tuottamasta kivusta ja särystä 60.000 markkaa ja pysyvästä haitasta 200.000 markkaa. Vahingonkorvauslain 3 luvun 6 §:n nojalla kihlakunnanoikeus on vahingon suuruuden ja muut olosuhteet huomioiden sovitellut tältä osin korvausvelvollisuutta siten, että korvausvastuussa olevan Rautasalon suoritettavaksi on määrätty vain puolet sanotuista määristä.</p>
        <p>Harkitessaan Mäkelän ansionmenetystä ajalta 1.7. - 8.11.1982 kihlakunnanoikeus on noudattanut kanteessa esitettyä laskentaperustetta vähentäen Mäkelän sanotun ajanjakson bruttopalkasta vakuutusyhtiön päivärahana suorittaman määrän.</p>
        <p>Edellä esitetyn vuoksi kihlakunnanoikeus on, hyläten syytteen ja korvausvaatimukset Rautjoen osalta, tuominnut Huuskosen ja Kauppisen kummankin syytteessä mainittujen säännösten ja lainkohtien nojalla yksin teoin tehdyistä työturvallisuusmääräysten rikkomisesta ja ruumiinvamman tuottamuksesta, Huuskosen 30:een 61 markan määräiseen päiväsakkoon eli maksamaan sakkoa 1.830 markkaa ja Kauppisen 30:een 60 markan määräiseen päiväsakkoon eli maksamaan sakkoa 1.800 markkaa. Huuskonen ja Kauppinen on velvoitettu yhteisvastuullisesti korvaamaan valtiolle sen varoista maksetut todistelukustannukset 106 markkaa. Rautasalo velvoitettiin suorittamaan Mäkelälle korvaukseksi työansion menetyksestä 5.12.1981 - 30.6.1982 väliseltä ajalta 3.409,50 markkaa ja 1.7. - 8.11.1982 väliseltä ajalta 2.511,16 markkaa, kivusta ja särystä 30.000 markkaa ja pysyvästä haitasta 100.000 markkaa eli yhteensä 135.920,66 markkaa 5 prosentin korkoineen 130.000 markan osalta 19.7.1982 lukien ja 3.409,50 markan osalta 1.7.1982 lukien. Lisäksi Rautasalo velvoitettiin 9.11.1982 lähtien suorittamaan Mäkelälle toistuvaisavustuksena kuukausittain etukäteen työansion menetyksestä 3.167 markkaa, kunnes Mäkelä täyttää 65 vuotta, vähennettynä määrällä, jonka Mäkelä tulee saamaan työnantajan vakuutusyhtiöltä korvauksena työansion menetyksestä elinkorkona, sekä korjattuna elatusapujen sitomisesta elinkustannusindeksiin annetun lain tarkoittamalla indeksillä. Lisäksi Rautasalon tuli suorittaa Mäkelälle korvaukseksi hänellä olleista oikeudenkäyntikuluista oikeuden kohtuulliseksi harkitsemat 10.000 markkaa.</p>
      </div>
      <div>
        <h3>Vaasan hovioikeuden päätös 24.2.1984</h3>
        <p>Hovioikeus, jonka tutkittavaksi Mäkelä, Huuskonen, Kauppinen ja Rautasalo olivat saattaneet jutun, on lausunut perusteluissaan rikosoikeudellisesta arvostelusta seuraavaa:</p>
        <p>Jutussa on näytetty, että työnjohdon tiedossa oli ollut tapauksia, jolloin elementti ei ollut kiinnittynyt seinään tavanomaisen työsuorituksen puitteissa. Tällaisen tapauksen varalle oli tosin sittemmin hankittu ruuvipuristimet, joiden avulla elementti olisi tullut saada paikalleen. Lisäksi eräs työntekijöistä oli määrätty ohentamaan elementin alle jääviä soiroja, jotta elementti olisi mahtunut paikalleen.</p>
        <p>Elementtien varsinaisen kiinnitystyön suorittaminen oli kuulunut Mäkelälle, kirvesmies Martti Aulis Lehikoiselle ja rakennustyömies Jukka Tapani Kovaselle. Mäkelän asianomistajana ja Lehikoisen todistajana kihlakunnanoikeudessa sekä vielä Kovasen poliisitutkinnassa todistajana antamat lausunnot huomioon ottaen Huuskosen ja Kauppisen ei ole näytetty antaneen nimenomaan näille varsinaisen asennustyön suorittaneille työntekijöille ohjeita sen tapauksen varalle, ettei elementti mennyt paikalleen tavanomaisen työsuorituksen puitteissa.</p>
        <p>Huuskonen ja Kauppinen ovat tällä laiminlyönnillä, ensiksi mainittu rakennustyömaan vastaavana työnjohtajana ja työsuojelupäällikkönä sekä viimeksi mainittu elementtiasennuksia valvovana työnjohtajana, jättäneet huolehtimatta siitä, että elementtien asennusta suorittaneille työmiehille olisi annettu työn laadun ja työolosuhteiden edellyttämää opetusta ja ohjausta työssä sattuvan tapaturman välttämiseksi. Näin menetellessään he ovat osaltaan myös aiheuttaneet Mäkelälle kihlakunnanoikeuden päätöksessä mainitut ruumiinvammat.</p>
        <p>Korvausvelvollisuuden osalta hovioikeus katsoi jääneen näyttämättä, että Mäkelälle olisi 5.12.1981 - 8.11.1982 väliseltä ajalta aiheutunut työansion menetyksenä korvattavaa vahinkoa.</p>
        <p>Koska Rautjoen havaittuaan, että nosturin puomin vaijeri koukkuineen kuormitti kihlakunnanoikeuden päätöksessä selostetuin tavoin työtason lankkuja, olisi alalla pitkään toimineena ammattimaisena nosturinkuljettajana pitänyt käsittää, että irrallisten lankkujen kerrotunlaisesta kuormittamisesta syntyi vaaraa työtasolla työskennelleiden henkilöiden turvallisuudelle, hänen olisi tullut ryhtyä niihin kohtuudella vaadittaviin toimiin, että hän olisi keskeyttänyt puomilla työntämisen ja ennen työn jatkamista irrottanut vaijerin päässä olleen koukun ja kelannut vaijerin nosturin sisään. Koska Rautjoki ei ollut näin menetellyt, hän oli osaltaan varomattomuudella aiheuttanut Mäkelän ruumiinvammat. Sen vuoksi Rautjoki on velvollinen osallistumaan Mäkelälle aiheutuneiden vahinkojen korvaamiseen.</p>
        <p>Täyden korvauksen määräksi hovioikeus on vahvistanut kivun ja säryn osalta 30.000 markkaa sekä pysyvän haitan osalta 150.000 markkaa.</p>
        <p>Huomioon ottaen että Mäkelän tietäen työtason lankut irrallisiksi olisi osaltaan tullut ottaa lukuun nosturin puomista riippuvan vaijerin tuottama vaara, Rautasaloa ei tuon Mäkelän myötävaikutuksen vuoksi ole vahingonkorvauslain 6 luvun 1 §:n säännökseen nähden velvoitettava suorittamaan korvausta kivun ja säryn sekä pysyvän haitan osalta enempää kuin puolet eikä Rautjokea enempää kuin yksi kolmasosa.</p>
        <p>Hovioikeus on soveltaen työturvallisuuslain 34 §:n 1 momenttia ja 49 §:n 1 momenttia sekä rikoslain 21 luvun 10 §:ää ja 7 luvun 1 §:ää alentanut Huuskosen ja Kauppisen rangaistukset 20 päiväsakkoon, joten heidän tuli kihlakunnanoikeuden vahvistamien päiväsakkojen rahamäärien mukaan maksaa sakkoa, Huuskosen 1.220 markkaa ja Kauppisen 1.200 markkaa.</p>
        <p>Rautjoen hovioikeus on velvoittanut suorittamaan Mäkelälle 9.11.1982 lukien työansion menetystä vastaavana toistuvaisavustuksena kuukausittain etukäteen 3.167 markkaa kuukaudessa, kunnes Mäkelä täyttää 65 vuotta. Toistuvaisavustuksen määrästä, jota on korjattava kihlakunnanoikeuden Rautasalon kohdalla mainitsemin tavoin, on vähennettävä, mitä Mäkelä on saanut ja mitä hän tulevaisuudessa saa hänelle tapaturmavakuutuslain nojalla työansion menetyksestä maksettavana elinkorkona. Rautjoki on edelleen velvoitettu suorittamaan Mäkelälle korvaukseksi kivusta ja särystä 10.000 markkaa ja pysyvästä haitasta 50.000 markkaa, kumpikin määrä 5 prosentin korkoineen 20.7.1982 lukien, sekä korvaamaan Mäkelän oikeudenkäyntikulut kihlakunnanoikeudessa 10.000 markalla. Rautjoelle tuomittu suoritusvelvollisuus määrättiin kaikilta osin yhteisvastuulliseksi Rautasalon kanssa.</p>
        <p>Rautasalon osalta hovioikeus on hylännyt Mäkelän korvausvaatimuksen 5.12.1981 - 8.11.1982 väliseltä ajalta ja hänet on tältä osin vapautettu korvausvelvollisuudesta. Rautasalon Mäkelälle kivusta ja särystä maksettavaksi tuomittu korvaus on alennettu 15.000 markkaan ja korvaus pysyvästä haitasta 75.000 markkaan, kumpikin määrä kihlakunnanoikeuden päätöksessä mainituin tavoin laskettavine korkoineen. Rautasalon korvausvelvollisuus vahingoista ja oikeudenkäyntikuluista määrättiin yhteisvastuulliseksi Rautjoen kanssa tämän maksettaviksi tuomitut määrät huomioon ottaen.</p>
      </div>
    </div>
    <div>
      <h2 id="19850127tmuukas0">VAATIMUKSET, VALITUSLUVAN MYÖNTÄMINEN JA VÄLITOIMET</h2>
      <p>Mäkelä, Huuskonen, Kauppinen, Rautasalo ja Rautjoki ovat pyytäneet valituslupaa ja muutoksenhakemuksissaan toistaneet alemmissa oikeuksissa esittämänsä vaatimukset sekä Mäkelä, Rautasalo ja Rautjoki vaatineet korvausta oikeudenkäyntikuluistaan myös Korkeimmassa oikeudessa.</p>
      <p>Huuskoselle ja Kauppiselle on myönnetty valituslupa 22.5.1984. Muilta osin kysymys valitusluvan myöntämisestä siirrettiin ratkaistavaksi Huuskosen ja Kauppisen valitusten käsittelyn yhteydessä.</p>
      <p>Rautasalon hakemuksesta Korkein oikeus on 11.7.1984 oikeudenkäymiskaaren 30 luvun 23 §:n nojalla määrännyt, ettei hovioikeuden tuomiota ole toistaiseksi pantava täytäntöön tai, mikäli täytäntöönpano on jo alkanut, ettei sitä ole jatkettava.</p>
      <p>Virallinen syyttäjä sekä Mäkelä, Huuskonen, Kauppinen, Rautasalo ja Rautjoki ovat antaneet heiltä pyydetyt vastaukset.</p>
      <p>Valituslupa myönnetään myös Mäkelälle, Rautasalolle ja Rautjoelle.</p>
    </div>
    <div>
      <h2 id="19850127tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Esitettyjen rangaistusvaatimusten osalta Korkein oikeus toteaa, että virallinen syyttäjä on syytteessään maininnut Huuskosen ja Kauppisen suorittaneen syytteenalaisen teon siten, että he olivat laiminlyöneet tarkastaa ja valvoa, että pukkiteline ennen sen käyttöönottamista olisi ollut määräysten mukaisesti rakennettu siten, että työtason leveys olisi ollut ainakin 0,6 metriä ja että sen aluslaudat olisivat olleet kiinnitetyt niin, etteivät ne kuormituksen vaikutuksesta olisi päässeet siirtymään tai nousemaan alustastaan, sekä laiminlyöneet valvoa, ettei rakennustelinettä rasiteta sellaisilla äkkinäisillä tärähdyksillä, joita ei ole otettu huomioon telinettä rakennettaessa.</p>
        <p>Hovioikeus on päätöksessään lukenut Huuskosen ja Kauppisen syyksi, etteivät he olleet antaneet nimenomaan varsinaisen asennustyön suorittaneille työntekijöille ohjeita sen tapauksen varalle, ettei elementti mennyt paikalleen tavanomaisen työsuorituksen puitteissa. Hovioikeus on näin ollen lukenut Huuskosen ja Kauppisen syyksi sellaisen rikollisen teon, mistä heille ei ollut vaadittu rangaistusta.</p>
        <p>Vahingonkorvausvaatimusten osalta Korkein oikeus katsoo, että Rautjoki on nosturinsa puomilla Mäkelän ja tämän työtovereiden hänelle antamien ohjeiden mukaisesti työntänyt kuorielementtejä paikoilleen,jolloin nosturipuomin vaijeri, jossa on ollut painava koukku, on työntynyt työtelinettä vasten. Tästä johtuen telineen työtaso on äkillisesti liikahtanut ja Mäkelä on pudonnut hovioikeuden tuomiossa selostetuin seurauksin. Rautjoen ja Mäkelän on täytynyt käsittää käytetyn työmenetelmän vaarallisuus.</p>
        <p>Työmenetelmä ei ole ollut harvinainen vastaavanlaisissa rakennustöissä, mikä ilmenee muun muassa siitä, että sitä on ilman edeltävää sopimusta käytetty käsin annettujen merkkien perusteella. Myös samalla työmaalla oli kevyemmällä kalustolla käytetty vastaavanlaista työmenetelmää. Näistä seikoista Huuskonen ja Kauppinen ovat olleet tietoisia ja vaikka he olivat antaneet Mäkelän ja tämän työtovereiden käyttöön ruuvipuristimia elementtien paikalleen sovittamista varten, Huuskosella työmaan vastaavana työnjohtajana ja Kauppisella kuorielementtien asennustyön valvojana on ollut erityinen syy valvoa työmiesten käyttämiä työmenetelmiä. Kun he ovat laiminlyöneet tämän valvontavelvollisuutensa, Rautasalo, jonka työssä laiminlyönti on tapahtunut, vastaa vahingonkorvauslain 3 luvun 1 §:n 1 momentin nojalla siitä aiheutuneesta vahingosta. Kun Mäkelä kerrotulla tavalla on myötävaikuttanut vahingon syntymiseen yhtä suuressa määrin kuin Rautasalo ja Rautjoki, nämä velvoitetaan vahingonkorvauslain 6 luvun 1 §:n mukaisesti korvaamaan puolet hovioikeuden toteamista määristä, kuitenkin niin, että kivusta ja särystä sekä pysyvästä haitasta tuomittuja korvauksia, ottaen huomioon Rautjoen taloudelliset olot, sovitellaan vahingonkorvauslain 2 luvun 1 §:n 2 momentin perusteella.</p>
      </div>
      <div>
        <h3>Päätöslauselma</h3>
        <p>Hovioikeuden päätös poistetaan niiltä osin kuin Huuskosen ja Kauppisen syyksi on luettu rikos ja heidät vapautetaan tuomituista rangaistuksista ja velvollisuudesta korvata valtiolle todistelukustannuksia, jotka siis jäävät valtion vahingoksi.</p>
        <p>Vahingonkorvauksena Rautasalo velvoitetaan maksamaan Mäkelälle kivusta ja särystä 15.000 markkaa sekä pysyvästä haitasta 75.000 markkaa, mihin määriin Rautjoen tulee yhteisvastuullisesti osallistua kivun ja säryn osalta 6.000 markalla sekä pysyvän haitan osalta 30.000 markalla. Lisäksi Rautasalo ja Rautjoki velvoitetaan yhteisvastuullisesti suorittamaan Mäkelälle toistuvaissuorituksena puolet arvioidusta ansion menetyksestä eli 1.583 markkaa 50 penniä kuukaudessa 9.11.1982 lukien, kunnes hän täyttää 65 vuotta. Sanotut erät on tarkistettava elinkustannusten mukaan kihlakunnanoikeuden määräämällä tavalla ja niistä on vähennettävä puolet niistä määristä, jotka Mäkelälle voidaan suorittaa tapaturma- ja eläkevakuutuksen perusteella. Korkojen ja oikeudenkäyntikulujen osalta hovioikeuden päätös jää pysyväksi. Täytäntöönpanokieltoa koskeva määräys kumotaan.</p>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Ketola: Pidän selvitettynä, että työmaalla oli käytetty Hiab-nosturilla niin sanottua vinotyöntöä asennettaessa elementtejä paikoilleen. Tähän menetelmään ei kuitenkaan liittynyt sellaisia työntekijöihin kohdistuneita vaaratekijöitä kuin vahinkoon johtaneessa menetelmässä ja siitäkin oli tapahtuma-aikaan jo luovuttu ja otettu käyttöön ruuvipuristimet. Katson, etteivät Huuskonen ja Kauppinen ole saattaneet varautua siihen, että puheena olevassa tilaisuudessa meneteltäisiin paitsi elementin rikkoutumisvaaran aikaansaavalla myös työntekijöiden turvallisuutta ilmiselvästi vaarantavalla tavalla. Katson edelleen, että asennustyössä käytetty rakennusteline on täyttänyt sille kysymyksessä olevassa työsuorituksessa asetettavat turvallisuusvaatimukset. Huuskonen ja Kauppinen eivät näin ollen ole syyllistyneet valvontavelvollisuutensa laiminlyömiseen eikä Rautasalo siten ole vastuussa Mäkelää kohdanneesta vahingosta. Näillä ja muutoin enemmistön lausumilla perusteilla olen päätöslauselmasta ilmenevällä kannalla muutoin paitsi että vapautan Rautasalon kaikesta hänelle tuomitusta korvausvelvollisuudesta. Asian laadun vuoksi Rautasalon on kuitenkin pidettävä hänellä jutusta olleet kulut vahinkonaan.</p>
        <div>
          <p>Ratkaisuun osallistuneet: oikeusneuvokset Jalanko, Heinonen, Portin ja Hiltunen</p>
        </div>
      </div>
    </div>
  </finlex:content>
</finlex:document>
