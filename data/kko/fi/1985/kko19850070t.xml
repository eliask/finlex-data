<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850070t</dcterms:identifier>
  <finlex:ecliIdentifier>ECLI:FI:KKO:1985:II70</finlex:ecliIdentifier>
  <dcterms:title>KKO:1985-II-70</dcterms:title>
  <dcterms:description>
    <p>
      <strong>Avioliittolaki</strong>
      <span>Omaisuuden ositus</span>
    </p>
  </dcterms:description>
  <finlex:registerNumber>S84/651</finlex:registerNumber>
  <dcterms:date pvm="19841112">1984-11-12</dcterms:date>
  <finlex:fileCopyNumber>3588/84</finlex:fileCopyNumber>
  <dcterms:issued pvm="19850507">1985-05-07</dcterms:issued>
  <dcterms:abstract>
    <p>Kun A oli näyttänyt saaneensa isänsä kuolinpesästä koko perintöään vastaavan omaisuuden jo ennen A:n ja B:n asumuseroa, ei A:n ositettavaan omaisuuteen ollut lisättävä osuutta kuolinpesässä, vaikka jakokirja pesän jaosta oli laadittu vasta asumuseron jälkeen.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19850070taloa0">ASIAN KÄSITTELY ALEMMISSA OIKEUKSISSA</a>
    <a href="19850070tmuukas0">VALITUSLUVAN MYÖNTÄMINEN JA VÄLITOIMI</a>
    <a href="19850070tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850070t.kko">
    <div>
      <h2 id="19850070taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Ulvilan kihlakunnanoikeuden päätös 2.6.1983</h3>
        <p>Maija-Liisa Lahto, entinen Saarinen, on kanteessaan lausunut, että elokuun 19 päivänä 1982 toimitti asianajaja Markku Asmala osituksen Maija-Liisa Saarisen ja Antero Armas Saarisen, jotka oli Porin raastuvanoikeuden maaliskuun 31 päivänä 1982 julistamalla, lainvoiman saaneella päätöksellä tuomittu asumuseroon, välillä omaisuuden osituksen. Osituksen toimittaja oli pitänyt Antero Armas Saarisen ja hänen äitinsä Tyyne Irene Saarisen huhtikuun 26 päivänä 1982 allekirjoittamaa ja hyväksymää perinnönjakokirjaa osoitustoimituksessa sitovana, vaikka perinnönjakosopimus oli tehty vasta asumuserotuomion jälkeen. Lahto on kanteessaan katsonut, että perinnönjakosopimus olisi tullut jättää osituksessa huomiotta, koska ositus tulee toimittaa sen tilanteen mukaisesti, joka vallitsee pesässä sillä hetkellä, kun asianosaiset tuomitaan asumuseroon. Kun Antero Armas Saarisen isä Paavo Armas Saarisen kuolinpesässä ei oltu asianosaisten asumuserotuomion hetkellä tehty lainmukaista perinnönjakokirjaa, Lahto on katsonut, että asianosaisten ositettavaan varallisuuteen Antero Armas Saarisen kohdalla on kuulunut myös hänen osuutensa eli puolet Paavo Armas Saarisen kuolinpesästä, johon on kuulunut muun muassa Ruohonen-niminen tila RN:o 13:2, Ulvilan kunnan Pappilan kylässä, ja jonka arvo on ollut 116.000 markkaa. Tämän vuoksi asianosaisten ositettavasta omaisuudesta on puuttunut Antero Armas Saarisen kohdalta 58.000 markan arvoinen omaisuus.</p>
        <p>Lahto on kanteessaan vaatinut, että toimitettua ositusta oikaistaisiin siten, että ositettavaan varallisuuteen lisättäisiin Antero Armas Saarisen osuus Paavo Armas Saarisen kuolinpesässä, arvoltaan 58.000 markkaa, ja että Lahto oikeutettaisiin saamaan sen lisäksi, mitä osituksessa hänelle jo on määrätty, vielä omaisuutta 29.000 markan arvosta tai mikäli Antero Armas Saarinen suostuu maksamaan tasinkoa rahassa, 29.000 markkaa laillisine korkoineen. Vielä Lahto on vaatinut oikeudenkäyntikulujensa korvaamista.</p>
        <p>Antero Armas Saarinen on kanteesta kuultuna lausunut, että Paavo Armas Saarisen kuolinpesän myydessä marraskuun 29 päivänä 1973 tehdyllä kauppakirjalla kiinteistöjä Ulvilan kunnalle hän oli saanut kauppahinnan kokonaisuudessaan käyttöönsä ja kauppahinta oli käytetty asianosaisten avioliiton aikana heidän yhteisesti asuntonaan käyttämiensä asunto-osakkeiden ostoon. Antero Armas Saarinen on katsonut huhtikuun 26 päivänä 1982 laaditun perinnönjakokirjan kirjalliseksi toteamukseksi aikaisemmin tapahtuneesta ja ilmoittanut, ettei hän ole Paavo Armas Saarisen kuolinpesässä luopunut mistään sellaisesta omaisuudesta, mikä aiheuttaisi vastikeoikeuden Lahdolle. Tämän vuoksi Antero Armas Saarinen on pyytänyt kanteen hylkäämistä sekä oikeudenkäyntikulujensa korvaamista.</p>
        <p>Asiassa on kuultu osituksen toimittajaa, asianajaja Markku Asmalaa.</p>
        <p>Kihlakunnanoikeus on katsonut, että Antero Armas Saarisen ja Maija-Liisa Saarisen asumuserohetkellä maaliskuun 31 päivänä 1982 on Antero Armas Saarisen isän, toukokuun 7 päivänä 1957 kuolleen Paavo Armas Saarisen kuolinpesä ollut vielä jakamatta, koska Paavo Armas Saarisen kuolinpesän osakkaiden, Tyyne Irene Saarisen ja Antero Armas Saarisen välillä ei oltu tehty perintökaaren 23 luvun 9 §:n mukaista kirjallista perinnönjakoa, minkä vuoksi Antero Armas Saarisen ja Maija-Liisa Saarisen ositettavaan omaisuuteen on kuulunut myös Antero Armas Saarisen osuus Paavo Armas Saarisen kuolinpesässä. Mainitussa kuolinpesässä on huhtikuun 26 päivänä 1982 tehdyllä perinnönjakokirjalla suoritettu perinnönjako, jossa on todettu muun muassa, että "Antero Armas Saarinen saa pitää kokonaisuudessaan sen Ulvilan kunnan peruskirjassa mainituista kuolinpesään kuuluneista Päivärinta RN:o 3:160 ja Lintilä RN:o 4:33, -nimisistä tiloista suorittaman 38.850 markan suuruisen kauppahinnan, jonka hän 27.12.1973 on hallintaansa saanut". Lisäksi perinnönjakokirjassa on sovittu, että kuolinpesän osakas, Antero Armas Saarisen äiti Tyyne Irene Saarinen saa omistukseensa kanteessa mainitun Ruohonen-nimisen tilan RN:o 13:2, Ulvilan kunnan Pappilan kylässä.</p>
        <p>Kihlakunnanoikeus on katsonut, kun muuta ei ollut näytetty, että Antero Armas Saarinen oli perinnönjakokirjan mukaisesti saanut edellä mainitusta kiinteistökaupasta vuonna 1973 kuolinpesälle tulleen kauppahinnan kokonaisuudessaan itselleen, mikä oli katsottava Antero Armas Saariselle isänsä kuolinpesästä tulevan perinnön ennakkomaksuksi ja että Antero Armas Saarinen oli käyttänyt kauppahinnan hänen ja Lahdon yhteisessä hallinnassa olleiden asunto-osakkeiden ostoon. Tämän vuoksi ja kun Maija-Liisa Lahto ei ollut näyttänyt, että Antero Armas Saarinen olisi käyttänyt väärin avio-oikeuden alaisen omaisuuden vallintaoikeutta, jonka perusteella Maija-Liisa Lahdolla olisi vastikeoikeus, kihlakunnanoikeus on hylännyt kanteen.</p>
        <p>Maija-Liisa Lahto on velvoitettu suorittamaan Antero Armas Saariselle oikeudenkäyntikulujen korvaukseksi 2.759 markkaa.</p>
        <p>Turun hovioikeus, jossa Lahto haki muutosta, on tuomiossaan 11.5.1984 katsonut jääneen näyttämättä, että Antero Armas Saarisen toukokuun 7 päivänä 1957 kuolleen isän Paavo Antero Saarisen jälkeen olisi toimitettu perinnönjako ennenkuin Antero Armas Saarinen ja Lahto on tuomittu asumuseroon. Antero Armas Saarisen osuus Paavo Armas Saarisen kuolinpesästä on siten lisättävä ositettavaan omaisuuteen. Sen vuoksi ja kun sanotun osuuden arvoa ei ole selvitetty, hovioikeus harkitsee oikeaksi kumoten kihlakunnanoikeuden päätöksen ja hyläten kanteen enemmälti palauttaa asian pesänjakajalle, jonka tulee palauttamispäätöksen saatua lainvoiman viipymättä ryhtyä toimiin osituksen oikaisemiseksi tämän päätöksen mukaisesti.</p>
      </div>
    </div>
    <div>
      <h2 id="19850070tmuukas0">VALITUSLUVAN MYÖNTÄMINEN JA VÄLITOIMI</h2>
      <p>Antero Armas Saariselle on myönnetty valituslupa 4.9.1984. Lahto on antanut häneltä pyydetyn vastauksen.</p>
    </div>
    <div>
      <h2 id="19850070tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Antero Armas Saarinen ja Lahto on tuomittu asumuseroon 31.3.1982. Ei ole näytetty, että ensiksi mainitun isän Paavo Armas Saarisen kuolinpesässä olisi ennen tuota päivää toimitettu ositus. Tämän johdosta Antero Armas Saarisen osuus mainitusta kuolinpesästä olisi kanteen mukaisesti pitänyt lisätä hänen omaisuuteensa nyt kysymyksessä olevassa hänen ja Lahdon välisessä osituksessa.</p>
        <p>Harkittaessa tämän osuuden arvoa Antero Armas Saarisen ja Lahdon välisessä osituksessa on kuitenkin otettava huomioon, mitä Antero Armas Saarinen ennen asumuseroa on jo saanut perintönä kuolinpesästä. Antero Armas Saarinen on näyttänyt, että hän on 27.12.1973 saanut perintönä 38.850 markkaa ja että tämä määrä on tuolloin vastannut hänen koko perintöään Paavo Armas Saariselta. Näin ollen Antero Armas Saarisella ei asumuseron aikaan 31.3.1982 ole enää ollut saamista Paavo Armas Saarisen kuolinpesästä eikä hänen ositettavaan omaisuuteensa siten ole ollut lisättävä osuutta kuolinpesässä.</p>
        <p>Lahto ei ole näyttänyt, että Antero Armas Saarinen olisi käyttänyt väärin oikeuttaan vallita näin saamansa avio-oikeuden alaista omaisuutta. Siten Lahdolla ei myöskään ole oikeutta saada osituksessa vastiketta.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja asia jätetään kihlakunnanoikeuden päätöksen lopputuloksen varaan. Asian laadun vuoksi Antero Armas Saarinen saa pitää vahinkonaan hänelle täällä aiheutuneet kulut.</p>
        <div>
          <p>Ratkaisuun osallistuneet: oikeusneuvokset Salervo, Saarni-Rytkölä, Nikkarinen, Aro ja Roos</p>
        </div>
      </div>
    </div>
  </finlex:content>
</finlex:document>
