<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850026t</dcterms:identifier>
  <finlex:ecliIdentifier>ECLI:FI:KKO:1985:II26</finlex:ecliIdentifier>
  <dcterms:title>KKO:1985-II-26</dcterms:title>
  <dcterms:description>
    <p>
      <strong>Takaus</strong>
      <span>Takaajan takautumisoikeus</span>
    </p>
  </dcterms:description>
  <finlex:registerNumber>S83/777</finlex:registerNumber>
  <dcterms:date pvm="19840308">1984-03-08</dcterms:date>
  <finlex:fileCopyNumber>909/84</finlex:fileCopyNumber>
  <dcterms:issued pvm="19850304">1985-03-04</dcterms:issued>
  <dcterms:abstract>
    <p>Yhtiön osakkaat olivat yhdessä menneet useampiin takauksiin yhtiön veloista ja sopineet näiden sekä tulevien sitoumusten osalta keskinäisen vastuunsa jakautumisesta.</p>
    <p>Jokaisen takautumissaamisen katsottiin vanhentuvan erikseen KK 10:11 §:n 2 mom:ssa säädetyssä ajassa. Vanhentumista ei ole estänyt sopimus takautumisvastuiden myöhemmästä selvittämisestä.</p>
    <p>Kysymys myös KK 10:11 §:n 2 mom:ssa tarkoitetun jälkitasausvaateen vanhentumisesta.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19850026taloa0">ASIAN KÄSITTELY ALEMMISSA OIKEUKSISSA</a>
    <a href="19850026tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850026tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850026t.kko">
    <div>
      <h2 id="19850026taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Juho Hämäläinen on 21.1.1980 Simo Joensuulle tiedoksi toimitetun haasteen nojalla muun ohella kertonut, että hän, Joensuu ja Jaakko Tuttujew olivat yhdessä menneet omavelkaiseen takaukseen, 11.9.1974 Kuopion Osuuspankin Ilopuro Oy:lle myöntämästään 120.000 markan lainasta ja 11.10.1974 Kuopion Säästöpankin niin ikään Ilopuro Oy:lle myöntämästä 80.000 markan lainasta.</p>
        <p>Hämäläinen, Joensuu ja Tuttujew olivat 16.3.1976 allekirjoittamassaan sitoumuksessa, todettuaan sitoutuneensa erilaisiin takauksiin Ilopuro Oy:n lainoista ja muista velvoitteista, selittäneet että heidän keskinäinen vastuunsa noista sitoumuksista määräytyi heidän Ilopuro Oy:ssä omistamiensa osakkeiden lukumäärän mukaan, joten Tuttujew oli vastuussa puolesta sanottujen sitoumusten määrästä, Hämäläinen kolmestakymmenestä prosentista ja Joensuu kahdestakymmenestä prosentista kunkin sitoumuksen arvosta. Sama koski myös tulevaisuudessa mahdollisesti tehtäviä vastuusitoumuksia.</p>
        <p>Tuttujewin sittemmin osoittauduttua varattomaksi Hämäläinen ja Joensuu olivat todenneet, että heidän vastuunsa näin syntyneestä vajauksesta jakaantui 16.3.1976 tehdystä sopimuksesta ilmenevän periaatteen mukaisesti siten, että Hämäläisen osuus oli 3/5 ja Joensuun osuus 2/5. Koska Hämäläinen oli edellä mainittujen takaussitoumusten perusteella maksanut 14.6.1977 Kuopion Osuuspankille 78.702 markkaa 43 penniä ja 25.11.1977 Kuopion Säästöpankille 93.548 markkaa 89 penniä, hän on vaatinut Joensuun velvoittamista suorittamaan hänelle osuutensa eli 2/5 mainituista määristä korkoineen.</p>
        <p>Joensuu on vastustanut kannetta ja katsonut, että KK 10:11 §:n säännösten nojalla Hämäläisen takaussaatavat olivat vanhentuneet, koska Hämäläinen ei ollut pannut kannetta vireille vuoden kuluessa siitä, kun saatavat oli hänelle siirretty.</p>
      </div>
      <div>
        <h3>Raastuvanoikeuden päätös 25.11.1980</h3>
        <p>Raastuvanoikeus on vanhentumisväitteen osalta katsonut, että kanne tosin oli nostettu yli vuoden kuluttua siitä, kun Hämäläinen oli tehnyt mainitut suoritukset ja saatavat oli hänelle siirretty. Kuten asianosaiset olivat jutussa selittäneet, kanteessa oli kuitenkin kysymys asianosaisten välisestä Ilopuro Oy:n puolesta annetuista vastuusitoumuksista johtuvien velkasuhteiden kokonaisselvittelystä eikä vanhentumisaikaa siten ollut laskettava mainittujen vaatimusten osalta erikseen. Kokonaisselvittelyn toimittaminen ei ollut ollut mahdollista ennen huhtikuun loppua 1979. Tuttujewin ilmeinen maksukyvyttömyys ei ollut myöskään käynyt ilmi vuotta ennen kanteen vireille panoa. Näillä perusteilla raastuvanoikeus on KK 10:11 §:n säännöksen huomioon ottaen katsonut, ettei kanne ollut Joensuun väittämin tavoin vanhentunut.</p>
        <p>Koska Hämäläinen oli näyttänyt takaussitoumusten perusteella suorittaneensa Ilopuro Oy:n sitoumusten takaajana yli oman osuutensa, oli hänellä KK 10:11 §:n säännöksen nojalla oikeus periä jokaiselta toiselta yhteistakaajalta tämän osuus. Kun Tuttujew oli osoitettu ilmeisesti maksukyvyttömäksi ja hänelle oli sitäpaitsi lähetetty KK 10:11 § 2 momentissa tarkoitettu ilmoitus hänen suorittamatta säädetyssä ajassa maksua, Joensuu oli velvollinen maksamaan osuutensa vajauksesta. Tämän vuoksi ja kun Joensuun osuus vajauksesta oli 16.3.1976 päivätystä sitoumuksesta johtuvan vastuunjaon mukaan 2/5, raastuvanoikeus on velvoittanut Joensuun maksamaan Hämäläiselle 2/5 mainituista 78.702,43 ja 93.548,89 markan määristä 21.1.1980 lukien laskettavine korkoineen.</p>
        <p>Helsingin hovioikeus, jonka tutkittavaksi Joensuu oli saattanut jutun, on 25.5.1983 antamassaan tuomiossa todennut, että Hämäläinen oli kerrottuihin takauksiin perustuvien saataviensa johdosta haastanut Joensuun vastaamaan vasta 21.1.1980 eli yli yhden vuoden kuluttua siitä päivästä, jolloin hänellä oli ollut oikeus vaatia noita saataviaan. Huomioon ottaen KK 10:11 § 2 momentin säännöksen Hämäläisen saatavat olivat vanhentuneet. Sen vuoksi hovioikeus on hylännyt Hämäläisen takautumiskanteen.</p>
      </div>
    </div>
    <div>
      <h2 id="19850026tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Hämäläinen on pyytänyt valituslupaa ja vaatinut, että hovioikeuden tuomio kumotaan ja asia jätetään raastuvanoikeuden päätöksen varaan. Valituslupa on myönnetty 4.11.1983. Joensuu on antanut häneltä pyydetyn vastauksen.</p>
    </div>
    <div>
      <h2 id="19850026tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Hämäläinen, Joensuu ja Tuttujew ovat yhdessä menneet takaukseen raastuvanoikeuden päätöksessä mainituista Ilopuro Oy:n lainoista. Takaussitoumusten perusteella Hämäläinen on maksanut päätöksessä mainitut määrät. Maksujen johdosta ovat velkojat 26.7.1977 ja 28.11.1977 siirtäneet lainasaatavansa Hämäläiselle. Hämäläinen vaatii jutussa takautumissaamisena Joensuulta maksua tämän osuudesta kysymyksessä olevien velkojen yhteistakaajana ja myös Joensuun osuudesta vajauksesta, joka on aiheutunut siitä että Tuttujew on ilmeisesti maksukyvytön. Tuttujewia vastaan Hämäläinen ei ole tuomioistuimessa tai ulosotonhaltijan luona pannut vireille kannetta tai hakemusta takautumissaamisestaan eikä Hämäläinen ole myöskään sen ajan kuluessa, jona kanne tai hakemus KK 10:11 § 2 momentin nojalla olisi pitänyt panna Tuttujewia vastaan vireille, saanut sanotussa lainkohdassa tarkoitetuin tavoin oikeutta vaatia Joensuulta osuutta Tuttujewin ilmeisestä maksukyvyttömyydestä johtuvasta vajauksesta. Joensuuta vastaan kanne näistä takautumissaamisista on pantu vireille vasta 21.1.1980. Siten Hämäläisen takautumissaaminen sekä Tuttujewin että Joensuun velkaosuudesta on edellä mainitun lainkohdan nojalla vanhentunut. Tätä vanhentumista ei ole estänyt se, että Hämäläisellä ja Joensuulla on ollut puolin ja toisin useita muitakin takautumissaamisia. Vanhentumista ei myöskään ole estänyt sopimus takautumisvastuiden myöhemmästä selvittämisestä. Näin ollen on Hämäläisen maksuvaatimus esitetyllä takautumisperusteella hylättävä vanhentuneena.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Jutun näin päättyessä asianosaisten on itse vastattava täällä olleista oikeudenkäyntikuluistaan.</p>
        <div>
          <p>Ratkaisuun osallistuneet: oikeusneuvokset Salervo, Ådahl, Lehtonen ja Roos sekä ylimääräinen oikeusneuvos Hagman</p>
        </div>
      </div>
    </div>
  </finlex:content>
</finlex:document>
