<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850027t</dcterms:identifier>
  <finlex:ecliIdentifier>ECLI:FI:KKO:1985:II27</finlex:ecliIdentifier>
  <dcterms:title>KKO:1985-II-27</dcterms:title>
  <dcterms:description>
    <p>
      <strong>Kiinteistön kauppa</strong>
      <span>Kauppaehto</span>
    </p>
    <p>
      <strong>Yksityistielaki</strong>
      <span>Kunnossapito</span>
    </p>
  </dcterms:description>
  <finlex:registerNumber>S84/320</finlex:registerNumber>
  <dcterms:date pvm="19840905">1984-09-05</dcterms:date>
  <finlex:fileCopyNumber>2732/84</finlex:fileCopyNumber>
  <dcterms:issued pvm="19850304">1985-03-04</dcterms:issued>
  <dcterms:abstract>
    <p>Määräalan kauppakirjassa myyjä ja ostaja olivat sopineet määräalalle johtavan tien kunnossapidosta. Sittemmin oli määräala erotettu tilaksi ja tietä varten perustettu tiekunta sekä vahvistettu tieyksiköt. Myyjä vaati kauppakirjan perusteella ostajan velvoittamista korvaamaan myyjän suorittamat tieyksikkömaksut ja vahvistettavaksi että ostaja oli velvollinen vastaamaan myyjälle tien kunnossapitokustannuksista. Kun ostajan velvollisuus vastata kauppakirjassa määrätystä kunnossapitovelvollisuudesta oli päättynyt tiekunnan perustamiseen ja tieyksikköjen vahvistamiseen, kanne on hylätty.</p>
    <p>Ään.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19850027taloa0">ASIAN KÄSITTELY ALEMMISSA OIKEUKSISSA</a>
    <a href="19850027tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850027tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850027t.kko">
    <div>
      <h2 id="19850027taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Hollolan kihlakunnanoikeudessa</h3>
        <p>Keijo Arvid Kääriäinen on kertonut myyneensä 11.5.1968 allekirjoitetulla kauppakirjalla Lammin kunnan Vähä-Evon kylässä omistamastaan Kaunisto nimisestä tilasta RN:o 2:36 tilan talouskeskuksen käsittäneen määräalan Kalle Viljami Lohiniemelle ja Elli Tellervo Salmelalle. Määräalasta oli sittemmin lohottu ostajille Tapiola niminen tila RN:o 2:60 ja Kauniston tilan rekisterinumeroksi oli muodostunut 2:61. Kääriäinen oli kauppakirjan 3. kohdan mukaan luovuttanut ostajille alueelle johtavan tien käyttöoikeuden kunnossapitovelvollisuudella sekä sitoutunut vastaamaan tien korjaamisesta siinä tapauksessa, että hänen tilaltaan suoritetaan kuljetuksia, jotka vahingoittavat tietä.</p>
        <p>Sittemmin muun muassa Lohiniemi oli pyytänyt Lammin kunnan tielautakunnalta toimitusta tieasioiden järjestämiseksi edellä mainitulla yksityisellä tiellä. Tielautakunta oli 13.12.1979 pitämässään kokouksessa perustanut tielle tiekunnan sekä vahvistanut tieyksiköt ja kunnossapitovelvollisuuden. Kääriäiselle oli vahvistettu 219 tieyksikköä ja velvollisuus sen mukaan ottaa osaa tien kunnossa pitämiseen. Tieosakkaat olivat päättäneet käyttää tiestä nimitystä Tapiolan yksityistie. Tielautakunnan päätös tiekunnan perustamisesta ja tieyksikköjen jakamisesta oli tullut lainvoimaiseksi.</p>
        <p>Kääriäinen oli tieyksikköjaon perusteella joutunut maksamaan vuodelta 1980 tien ylläpitokustannuksina 726 markkaa 30 penniä. Kääriäinen on katsonut, että vaikkakin hän oli tielautakunnan lainvoimaisen päätöksen nojalla tiekuntaan nähden vastuussa tien ylläpitokustannuksista tieyksikköjen osoittamassa suhteessa, niin kauppakirjan edellä mainitun ehdon nojalla ostajat eli Lohiniemi ja Salmela vastasivat myös hänen osuudestaan tien kunnossapitokustannuksista.</p>
        <p>Tämän vuoksi Kääriäinen on vaatinut Lohiniemen ja Salmelan velvoittamista yhteisvastuullisesti hänelle suorittamaan hänen maksamansa tien ylläpitokustannukset 726 markkaa 30 penniä laillisine korkoineen ja vahvistettavaksi, että Lohiniemi ja Salmela olivat kauppakirjan kohdan 3 mukaan velvollisia vastaamaan Tapiolan yksityistien ylläpito- ja kunnossapitokustannuksista hänelle määrättyjen tieyksikköjen osalta.</p>
        <p>Lohiniemi ja Salmela ovat vastustaneet kannetta ja vaatineet sen hylkäämistä.</p>
      </div>
      <div>
        <h3>Kihlakunnanoikeuden päätös 1.7.1981</h3>
        <p>Kihlakunnanoikeus, jossa asianosaiset ovat vaatineet korvausta oikeudenkäyntikuluistaan, on päätöksessään katsonut, että Kääriäisen kanteessa oli kysymys kiinteistön kauppakirjaan perustuvan oikeuden vahvistamisesta ja siihen perustuvasta suoritusvelvollisuudesta, sekä tutkinut kanteen.</p>
        <p>Kihlakunnanoikeus on lausunut selvitetyksi, että Kääriäisen sekä Lohiniemen ja Salmelan välisessä 11.5.1986 vahvistetussa kauppakirjassa oli asianosaisten kesken sovittu muun muassa tiestöstä seuraavaa: "3. Myyjä luovuttaa ostajille alueelle johtavan tien käyttöoikeuden kunnossapitovelvollisuudella. Mikäli myyjän metsästä suoritetaan kuljetuksia, jotka vahingoittavat tietä, vastaa myyjä sen korjaamisesta. 4. Ostajat luovuttavat käyttöoikeuden myyjälle tieosuuteen, joka kulkee itä-länsi suunnassa puimalan takaa metsäpalstalle."</p>
        <p>Lammin kunnan tielautakunta oli 13.12.1979 perustanut tiekunnan tieosuudella, "joka alkaa Isokivi - Kuohijoki maantiestä Kankaisten tilan luota ja päättyy Tapiolan tilan rajaan", minkä tielautakunta oli katsonut olevan 1.1.1963 voimaan tulleen yksityisistä teistä annetun lain 52 §:ssä tarkoitettu ennestään oleva tie. Tielautakunta oli vahvistanut tienpitovelvollisuuden jaon tieosakkaiden kesken tapahtuvaksi tieyksikköjen perusteella ja samalla vahvistanut kunkin tieosakkaan tieyksiköt. Tiekunta oli ottanut tien nimeksi Tapiolan yksityistie.</p>
        <p>Yksityisistä teistä annetun lain 49 §:n 1 momentin säännökset huomioon ottaen oli katsottava Kääriäisen sekä Lohiniemen ja Salmelan välisen sopimuksen tien käyttöoikeudesta sitoneen heitä siihen asti kunnes tienpitovelvollisuus oli tielautakunnan edellä kerrotulla päätöksellä järjestetty. Sopimuksen osapuolilla oli ollut, ottaen huomioon mainitun lain 48 §:n 1 momentin 5 ja 6 kohdan säännökset verrattuina lain 52 §:n 1 momentin 4 kohdan säännökseen, oikeus saattaa sopimuksensa tietoimituksessa tielautakunnan käsiteltäväksi.</p>
        <p>Kun tielautakunta oli asianosaisten tekemän sopimuksen jälkeen jo perustanut tiekunnan ja samalla sopijapuolia sekä muita tieosakkaita sitovasti vahvistanut tienpitovelvollisuuden jaon Tapiolan yksityistielle, mihin asianosaisten lausumien mukaan myös kanteessa tarkoitettu tieosuus kuului, eikä tienpitovelvollisuuden siirtämiselle ja muuttamiselle asianosaisten keskinäisen sopimuksen nojalla ollut siten enää kauppakirjan tekoaikaan vallinneen tilanteen mukaista perustetta, kihlakunnanoikeus on hylännyt kanteen.</p>
        <p>Kihlakunnanoikeus on velvoittanut Kääriäisen suorittamaan Lohiniemelle ja Salmelalle yhteisesti korvaukseksi oikeudenkäyntikuluista 4.000 markkaa.</p>
      </div>
      <div>
        <h3>Kouvolan hovioikeuden tuomio 25.1.1984</h3>
        <p>Hovioikeus, jonka tutkittavaksi Kääriäinen oli saattanut jutun, on katsonut, että kihlakunnanoikeuden mainitsemalla perusteella kauppakirjan kohdan 3 ehto olisi voitu saattaa mahdollisesti tieyksikköjakoon vaikuttavana tielautakunnan toimituksessa huomioon otettavaksi. Koska tielautakunta oli vahvistanut Tapiolan yksityistien tieyksiköt, Lohiniemi ja Salmela eivät olleet sanotun kauppakirjaehdon nojalla vastuussa Kääriäiselle tiekunnan hänelle yksikköjaon perusteella asettamista tiemaksuista. Näillä ja muutoin kihlakunnanoikeuden päätöksessä mainituilla perusteilla hovioikeus on jättänyt asian kihlakunnanoikeuden päätöksen lopputuloksen varaan. Kääriäinen on velvoitettu korvaamaan Lohiniemen ja Salmelan yhteiset oikeudenkäyntikulut hovioikeudessa 500 markalla.</p>
      </div>
    </div>
    <div>
      <h2 id="19850027tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Kääriäinen on pyytänyt valituslupaa ja vaatinut kanteensa hyväksymistä. Valituslupa on myönnetty 7.5.1984. Lohiniemi ja Salmela ovat antaneet heiltä pyydetyn vastauksen.</p>
    </div>
    <div>
      <h2 id="19850027tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Hovioikeuden tuomiossa tarkoitetulla tiellä ei ole asianosaisten välisen kaupan tekemisen aikaan ollut käyttöhyötyyn perustuvaa järjestettyä hoitoa, vaan tietä käyttäneet ovat ainoastaan satunnaisesti vähäisessä määrässä itse kunnostaneet sitä. Kauppakirjan 3 kohtaa on siten tulkittava niin, että se koskee tällaista mutta ei sitä vastoin sen laatuista tiekunnan toimesta tapahtuvaa tietä koskevien asioiden hoitamista, johon on siirretty tielautakunnan päätöksen perusteella. Sen vuoksi Kääriäisen velvollisuus vastata tien ylläpito- ja kunnossapitokustannuksista ei ole tiekunnan perustamisen jälkeen määräytynyt enää hänen sekä Lohiniemen ja Salmelan välisen kiinteistön kauppakirjan, vaan tielautakunnan vahvistaman tieyksikköjaon perusteella. Tämän vuoksi Lohiniemi ja Salmela eivät myöskään ole saaneet perusteetonta etua Kääriäisen kustannuksella.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Kääriäinen velvoitetaan suorittamaan Lohiniemelle ja Salmelalle yhteiseksi korvaukseksi heillä Korkeimmassa oikeudessa vastauksen antamisesta olleista oikeudenkäyntikuluista 1.100 markkaa.</p>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Hämäläinen: Kanteen hyväksyminen merkitsisi sitä, että 11.5.1986 allekirjoitetun kauppakirjan tien käyttöoikeutta ja kunnossapitovelvollisuutta koskevalla kauppaehdolla olisi tarkoitettu antaa kaupassa myyjälle rahassa arvioitavissa oleva taloudellinen etu. Kaupan osapuolet eivät kuitenkaan ole kirjanneet tuota ehtoa kauppahinnan osaksi kauppakirjaan eivätkä he ole merkinneet siihen kunnossapitovelvollisuuden sisällöstä sellaisia tietoja, että tuon velvollisuuden raha-arvo olisi kauppakirjan perusteella määriteltävissä. Tämän vuoksi ja ottaen huomioon maakaaren 1 luvun 2 §:n 1 momentin säännökset, katson, ettei Keijo Arvid Kääriäinen ole voinut laillisesti perustaa sanottuun kauppaehtoon kysymyksessä olevaa, hänen omankin ilmoituksensa mukaan kauppahintaa koskevaa kannetta enempää suoritus- kuin vahvistusvaatimuksenkaan osalta. Näillä perusteilla olen korkeimman oikeuden tuomiolauselman osalta samaa mieltä kuin enemmistö.</p>
        <div>
          <p>Ratkaisuun osallistuneet: oikeusneuvokset Miettinen, Ailio, Takala ja af Hällström</p>
        </div>
      </div>
    </div>
  </finlex:content>
</finlex:document>
