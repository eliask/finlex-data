<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850029t</dcterms:identifier>
  <finlex:ecliIdentifier>ECLI:FI:KKO:1985:II29</finlex:ecliIdentifier>
  <dcterms:title>KKO:1985-II-29</dcterms:title>
  <dcterms:description>
    <p>
      <strong>Panttaus</strong>
      <span>V Pantinhaltijan korvausvelvollisuus</span>
    </p>
  </dcterms:description>
  <finlex:registerNumber>S84/118</finlex:registerNumber>
  <dcterms:date pvm="19840510">1984-05-10</dcterms:date>
  <finlex:fileCopyNumber>1678/84</finlex:fileCopyNumber>
  <dcterms:issued pvm="19850305">1985-03-05</dcterms:issued>
  <dcterms:abstract>
    <p>Pankki oli laina- ja panttausehtojen mukaisesti myynyt lainan vakuudeksi saamansa asunto-osakkeet vapaaehtoisella huutokaupalla sekä tällöin ilman hyväksyttävää syytä sallinut myynnin huomattavasti alle osakkeiden käyvän arvon. Koska pankki oli pantinhaltijana velvollinen valvomaan pantinantajan etua myös myydessään panttia saatavastaan, pankki velvoitettiin korvaamaan pantinantajalle myyntituoton menetyksenä aiheuttamansa vahinko määrällä, joka vastasi panttihuutokaupassa osakkeiden käypänä arvona pidettävän arviomäärän ja huutokaupassa velallisen hyväksi kertyneen myyntituoton erotusta.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19850029taloa0">ASIAN KÄSITTELY ALEMMISSA OIKEUKSISSA</a>
    <a href="19850029tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850029tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850029t.kko">
    <div>
      <h2 id="19850029taloa0">ASIAN KÄSITTELY ALEMMISSA OIKEUKSISSA</h2>
      <p>Helsingin raastuvanoikeus on Anja Hely Bruunin kanteesta 15.9.1981 julistamassaan päätöksessä lausunut selvitetyksi, että Bruun oli 8.6.1979 luovuttanut Suomen Yhdyspankki Oy:lle siltä 9.6.1978 päivättyä velkakirjaa vastaan saamansa 10.000 markan lainan vakuudeksi omistamansa Asunto-osakeyhtiö Säästön osakkeet n:ot 1219 - 1267, jotka oikeuttavat kaksi huonetta ja keittiön käsittävän 58,5 neliömetrin suuruisen huoneiston hallintaan asunto-osakeyhtiön omistamassa talossa n:o 27 Mäkelänkadun varrella Helsingissä. Bruun oli 9.6.1978 allekirjoittamassaan panttaussitoumuksessa oikeuttanut pankin siinä tapauksessa, että hän jättäisi maksusitoumuksensa pankille täyttämättä, häntä enempää kuulematta muuttamaan pantin rahaksi parhaaksi katsomallaan tavalla ja käyttämään näin saadut varat saatavansa suorittamiseksi. Bruunin jätettyä velkansa velkakirjassa olevien ehtojen mukaisesti maksamatta osakkeet oli pankin toimeksiannosta myyty 21.5.1981 pidetyllä julkisella huutokaupalla. Huutokaupassa tehty korkein tarjous oli 30.000 markkaa, minkä pankki oli heti hyväksynyt. Ostajan maksettua kauppahinnan toimitusmiehelle osakkeet oli luovutettu ostajalle.</p>
      <p>Raastuvanoikeus on edelleen lausunut selvitetyksi, että osakkeet oli arvioitu 90.000 markaksi maaliskuussa 1981 eräästä toisesta velasta toimitetussa ulosmittauksessa sekä että erään kiinteistönvälittäjän kesäkuussa 1981 päivätyn lausunnon mukaan osakkeiden myyntiarvo oli 138.000 markkaa.</p>
      <p>Edellä lausutun perusteella raastuvanoikeus on katsonut, että pankilla oli ollut Bruunin allekirjoittaman panttaussitoumuksen mukaan oikeus muuttaa panttina olleet osakkeet rahaksi parhaaksi katsomallaan tavalla. Myyttämällä osakkeet huutokaupassa, jossa pankki oli pidättänyt itselleen oikeuden hyväksyä tai hylätä korkeimman tarjouksen, sellaisesta eli 30.000 markan kauppahinnasta, joka oli esitetyn selvityksen mukaan ollut huomattavasti alle osakkeiden käyvän hinnan, pankin oli katsottava rikkoneen sille pantinhaltijana kuuluneen huolenpitovelvollisuuden. Tästä menettelystä Bruunille oli aiheutunut huomattavaa vahinkoa. Sen vuoksi raastuvanoikeus on harkinnut oikeaksi velvoittaa pankin suorittamaan Bruunille vahingonkorvauksena raastuvanoikeuden kohtuulliseksi harkitsemat 70.000 markkaa.</p>
      <p>Helsingin hovioikeus, jonka tutkittavaksi pankki oli valittamalla saattanut jutun, on 16.11.1983 antamassaan tuomiossa todennut, että panttaussitoumuksessa oleva ehto, jonka mukaan pankki oli oikeutettu sopivaksi katsomallaan tavalla muuttamaan pantin rahaksi, ei ollut poistanut pankille pantinhaltijana kuulunutta huolenpitovelvollisuutta osakkeita rahaksi muutettaessa. Tuolloin pankin olisi tullut valvoa Bruunin etua niin, ettei asunto-osakkeita myytäisi huomattavasti alle niiden käyvän hinnan. Pankin asianomaisten toimihenkilöiden oli katsottava olleen tietoisia kysymyksessä olevan laatuisten huoneistojen hintatasosta myyntihetkellä. Lausumansa perusteella hovioikeus on katsonut, ettei ollut syytä muuttaa raastuvanoikeuden päätöksen lopputulosta.</p>
    </div>
    <div>
      <h2 id="19850029tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Pankki on pyytänyt valituslupaa sekä vaatinut Bruunin kanteen hylkäämistä ja Bruunin velvoittamista korvaamaan pankin oikeudenkäyntikulut jutussa. Valituslupa on myönnetty 15.2.1984 Bruun on antanut häneltä pyydetyn vastauksen.</p>
    </div>
    <div>
      <h2 id="19850029tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Bruun ja pankki ovat menetelleet raastuvanoikeuden päätöksessä kerrotuin tavoin. Pankki on pantinhaltijana ollut velvollinen mahdollisuuksiensa mukaan valvomaan pantin omistajan Bruunin etua myös myydessään panttia saatavastaan. Pankki on kuitenkin panttaussopimuksen nojalla toimituttamassaan panttihuutokaupassa ilman hyväksyttävää syytä sallinut osakkeiden myynnin huomattavasti alle käyvän arvon ja siten laiminlyönyt huolenpitovelvollisuutensa.</p>
        <p>Osakkeiden myyntiarvo on raastuvanoikeuden päätöksessä mainitun kiinteistönvälittäjän arvion mukaan ollut 138.000 markkaa. Ottaen huomioon, että asunto ei ole ollut vapaana ja että ostajat eivät ole voineet tutustua huoneistoon ennen kauppaa, Korkein oikeus pitää osakkeiden käypänä arvona panttihuutokaupassa noin 80.000 markkaa. Huutokaupassa Bruunin hyväksi kertyneeksi myyntituotoksi on luettava varsinaisen kauppahinnan 30.000 markan lisäksi myös yhtiövastikkeita ja vesimaksuja koskenut noin 7.000 markan määräinen Bruunin velka, joka kauppaehtojen mukaan on erikseen siirtynyt ostajan vastattavaksi. Pankin Bruunille myyntituoton menetyksenä korvattavan vahingon määrä on siten arviolta 43.000 markkaa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan siten, että Suomen Yhdyspankki Oy:n Anja Hely Bruunille maksettava vahingonkorvaus alennetaan 43.000 markkaan.</p>
        <div>
          <p>Ratkaisuun osallistuneet: oikeusneuvokset Salervo, Saarni-Rytkölä, Lehtonen, Aro ja Roos</p>
        </div>
      </div>
    </div>
  </finlex:content>
</finlex:document>
