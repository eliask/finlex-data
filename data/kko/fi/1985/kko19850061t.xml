<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850061t</dcterms:identifier>
  <finlex:ecliIdentifier>ECLI:FI:KKO:1985:II61</finlex:ecliIdentifier>
  <dcterms:title>KKO:1985-II-61</dcterms:title>
  <dcterms:description>
    <p>
      <strong>Lunastuslaki</strong>
      <span>Edunvalvontakulujen korvaaminen</span>
    </p>
  </dcterms:description>
  <finlex:registerNumber>M84/12</finlex:registerNumber>
  <dcterms:date pvm="19840724">1984-07-24</dcterms:date>
  <finlex:fileCopyNumber>2313/84</finlex:fileCopyNumber>
  <dcterms:issued pvm="19850426">1985-04-26</dcterms:issued>
  <dcterms:abstract>
    <p>LunL:n 98 §:n 3 mom:n ja 81 §:n säännökset huomioon ottaen lunastusvelvollinen, joka ei ollut hakenut toimitusta, ei ollut velvollinen korvaamaan lunastettavan omaisuuden omistajalle toimituksessa aiheutuneita edunvalvontakuluja.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19850061taloa0">ASIAN KÄSITTELY ALEMMISSA OIKEUKSISSA</a>
    <a href="19850061tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850061tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850061t.kko">
    <div>
      <h2 id="19850061taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Vaatimukset lunastustoimituksessa</h3>
        <p>Helsingin hovioikeus oli 2.2.1977 antamallaan tuomiolla, johon Korkein oikeus päätöksellään 17.2.1981 ei ollut myöntänyt muutoksenhakulupaa, rakennuslain 110 §:n nojalla velvoittanut Vantaan kaupungin lunastamaan eläkeläisen Gerda Adele Tolppasen sanotun kaupungin Alikeravan kylässä sijaitsevan Jalnan tilan RN:o 6:235. Sen jälkeen kun päätöksestä ja tuomiosta oli ilmoitettu Uudenmaan läänin maanmittauskonttorille kiinteän omaisuuden ja erityisten oikeuksien lunastuksesta annetun lain 10 §:n 2 momentista ilmenevässä tarkoituksessa, Tolppanen on näin vireille tulleessa lunastustoimituksessa vaatinut kaupungin velvoittamista lunastamaan sanottu tila ja suorittamaan korvausta maapohjasta, rakennuksista ja laitteista sekä Tolppasen edunvalvomisesta lunastustoimituksessa aiheutuneista kustannuksista.</p>
      </div>
      <div>
        <h3>Lunastustoimikunnan päätös 3.11.1981</h3>
        <p>Kuultuaan kaupunkia lunastustoimikunta on päätöksessään, vahvistaessaan lunastuksen kohteeksi Jalnan tilan ja määrätessään korvauksen maapohjasta, lausunut rakennusten ja laitteiden osalta vaadituista korvauksista, että rakennukset tosin oli rakennettu luvatta, mutta niille ei ollut purkupäätöstä eikä purkupäätöksen tekeminen tiettävästi ollut vireillä. Rakennukset olivat todennäköisesti olleet kaupungin viranomaisten tiedossa useita vuosia. Niitä olisi voitu käyttää joko rakennusaikaisena varastona tai rakennusaikaiseen asumiseen ja täten ne olisi ehkä otettu tilan kaupanteon yhteydessä hinnoittelussa huomioon. Tämän vuoksi lunastustoimikunta on päättänyt, että rakennukset ja laitteet oli otettava huomioon niiden teknisen nykyarvon mukaan, ja määrännyt lunastuskorvaukseksi 20.580 markkaa. Koska Tolppasen edunvalvontakustannukset olivat kiinteän omaisuuden ja erityisten oikeuksien lunastuksesta annetun lain 82 §:ssä tarkoitettuja välttämättömiä kustannuksia, jotka toimituksen hakijan on korvattava, lunastustoimikunta on velvoittanut kaupungin suorittamaan Tolppaselle korvausta näistä kustannuksista 4.500 markkaa.</p>
      </div>
      <div>
        <h3>Etelä-Suomen maaoikeuden päätös 10.11.1983</h3>
        <p>Maaoikeus, jonka tutkittavaksi kaupunki oli valittamalla saattanut jutun, on, kuultuaan toimitusinsinööriä, ratkaissut sen. Rakennuskorvauksesta maaoikeus on lausunut, että korvausta ei voitu määrätä sen mukaisena kuin häiriintymättä paikallaan pysytettävistä rakennuksista olisi ollut aiheellista määrätä. Koska lunastustoimikunta tässä suhteessa ei ollut päätynyt virheelliseen lopputulokseen, maaoikeus on hylännyt valituksen.</p>
        <p>Mitä edunvalvontakustannusten korvaamiseen tuli, maaoikeus on katsonut, että kaupunkia oli pidettävä sellaisena kiinteän omaisuuden ja erityisten oikeuksien lunastuksesta annetun lain 82 §:ssä tarkoitettuna hakijana, joka oli velvollinen suorittamaan omaisuuden omistajalle sanotun pykälän 1 ja 2 momentin säännösten mukaan korvauksen asian erikoisen laadun johdosta niistä välttämättömistä kustannuksista, joita omistajalle lunastustoimituksesta oli koitunut, ja erityisesti niistä kustannuksista, jotka olivat johtuneet asian vireille panosta. Ottaen erityisesti huomioon sanotun pykälän 2 momentin säännöksen maaoikeus on alentanut korvauksen edunvalvontakustannuksista 4.000 markkaan.</p>
      </div>
    </div>
    <div>
      <h2 id="19850061tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Kaupunki on pyytänyt valituslupaa ja hakenut muutosta maaoikeuden päätökseen vaatien rakennuksista määrätyn korvauksen poistamista, koska rakennukset oli rakennettu ilman lupaa, ja Tolppaselle edunvalvonnasta maksettavaksi määrätyn korvauksen kumoamista, koska kaupunkia ei ole pidettävä edellä mainitun lain 82 §:ssä tarkoitettuna hakijana. Kaupungille on myönnetty valituslupa 18.4.1984. Tolppanen on antanut häneltä pyydetyn vastauksen.</p>
    </div>
    <div>
      <h2 id="19850061tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Kiinteän omaisuuden ja erityisten oikeuksien lunastuksesta annetun lain 98 §:n 3 momentin mukaan lunastus- ja korvausvelvolliseen on sovellettava, mitä lain 81 §:ssä on säädetty lunastuksen hakijan velvollisuuksista. Viimeksi mainittu lainkohta koskee jakolaissa tarkoitettujen toimituskustannusten ja maanmittausmaksusta annetun lain mukaan valtiolle perittävän maanmittausmaksun maksamista. Hakijan velvollisuudesta korvata lunastettavan omaisuuden omistajalle hänen oikeutensa valvomisesta aiheutuneet kustannukset säädetään lain 82 §:ssä. Lain 98 §:n 3 momentissa enempää kuin muuallakaan laissa ei ole säädetty, että edellä mainittuja 82 §:n säännöksiä olisi sovellettava lunastus- ja korvausvelvolliseen myös silloin, kun tämä ei ole lunastuksen hakijana.</p>
      </div>
      <div>
        <h3>Tuomiolauselma</h3>
        <p>Rakennuksista määrätyn korvauksen osalta maaoikeuden päätöstä ei muuteta.</p>
        <p>Vantaan kaupunki vapautetaan velvollisuudesta korvata Tolppaselle 4.000 markalla ne välttämättömät kustannukset, joita Tolppaselle lunastustoimituksesta on koitunut.</p>
        <div>
          <p>Ratkaisuun osallistuneet: oikeusneuvokset Leivonen, Jalanko, Saarni-Rytkölä, Lehtonen ja af Hällström</p>
        </div>
      </div>
    </div>
  </finlex:content>
</finlex:document>
