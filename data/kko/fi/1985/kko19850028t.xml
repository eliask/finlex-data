<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850028t</dcterms:identifier>
  <finlex:ecliIdentifier>ECLI:FI:KKO:1985:II28</finlex:ecliIdentifier>
  <dcterms:title>KKO:1985-II-28</dcterms:title>
  <dcterms:description>
    <p>
      <strong>Huoneenvuokralaki</strong>
      <span>Aravavuokratalo</span>
      <span>Liikaa maksetun vuokran palauttaminen</span>
    </p>
  </dcterms:description>
  <finlex:registerNumber>S84/718</finlex:registerNumber>
  <dcterms:date pvm="19841016">1984-10-16</dcterms:date>
  <finlex:fileCopyNumber>3273/84</finlex:fileCopyNumber>
  <dcterms:issued pvm="19850304">1985-03-04</dcterms:issued>
  <dcterms:abstract>
    <p>Vuokralaisen vaatimuksesta oli aravavuokraa alennettu HVL 48 §:n 2 mom:n nojalla, mutta kohtuullisen käyvän tason ylittävää vuokraa ei ollut määrätty palautettavaksi. Koska vuokran määrä ei ollut ollut vuokranantajan vapaasti päätettävissä vaan oli määräytynyt viranomaisen vahvistuksen ja omakustannusperiaatteen mukaan eikä toisaalta ollut esitetty palautusvaatimusta tukevaa seikkaa, vuokralaisen vaatimus liikaa maksetun vuokran palauttamisesta hylättiin.</p>
    <p>Ään.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19850028taloa0">ASIAN KÄSITTELY ALEMMISSA OIKEUKSISSA</a>
    <a href="19850028tmuukas0">VALITUSLUVAN MYÖNTÄMINEN, VÄLITOIMI JA VAATIMUKSET</a>
    <a href="19850028tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850028t.kko">
    <div>
      <h2 id="19850028taloa0">ASIAN KÄSITTELY ALEMMISSA OIKEUKSISSA</h2>
      <p>Hyvinkään kihlakunnanoikeus on 17.10.1983 julistamallaan päätöksellä, alentaessaan Sirkka-Liisa ja Armas Torikan kanteesta huoneenvuokralain 48 §:n 2 momentin nojalla heidän Kiinteistö Oy Paavontalolta vuokraamansa huoneiston n:o 19 vuokran 1.055,45 markasta 953,25 markaksi kuukaudessa 1.10.1983 lukien, hylännyt Torikoiden mainitun pykälän 3 momenttiin perustuneen vaatimuksen liikaa maksetun vuokran palauttamisesta 1.3.1983 alkaen. Päätöstään kihlakunnanoikeus on perustellut sillä, ettei asuntolainoitetun vuokratalon vuokra, jollaisesta talosta oli kysymys, ollut vuokranantajan vapaasti päätettävissä, vaan julkinen viranomainen oli vahvistanut sen ja näin ollen vuokranantaja oli toiminut säännösten mukaisesti.</p>
      <p>Helsingin hovioikeus, jonka tutkittavaksi Torikat olivat liikaa perityn vuokran palauttamista koskevan vaatimuksen osalta saattaneet asian, on 23.5.1984 antamassaan tuomiossa, koska palauttamiseen käsiteltävänä olevassa tapauksessa ilmenevät asianhaarat huomioon ottaen ei ollut syytä, jättänyt kihlakunnanoikeuden päätöksen lopputuloksen pysyväksi.</p>
    </div>
    <div>
      <h2 id="19850028tmuukas0">VALITUSLUVAN MYÖNTÄMINEN, VÄLITOIMI JA VAATIMUKSET</h2>
      <p>Torikoille on myönnetty valituslupa 28.8.1984. Yhtiö on antanut siltä pyydetyn vastauksen.</p>
      <p>Torikat ovat toistaneet kanteessa esittämänsä vaatimuksen, että yhtiö velvoitettaisiin palauttamaan heille ajalta 1.3. -30.9.1983 liikaa peritty vuokra 102,20 markkaa kuukaudelta eli 715,40 markkaa. Yhtiö on vaatinut valituksen hylkäämistä.</p>
    </div>
    <div>
      <h2 id="19850028tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Huoneenvuokralain 48 §:n 3 momentin tarkoituksena on estää vuokranantajaa, jonka perimä vuokra ilman huoneenvuokrasuhteissa hyväksyttäväksi katsottavaa syytä on olennaisesti ylittänyt vuokra-arvoltaan samanveroisista huoneistoista paikkakunnalla maksetun kohtuullisen käyvän vuokran ja jonka perimää vuokraa on tästä syystä alennettu, pitämästä liikaa perimäänsä vuokraa ja siten saamasta menettelystään perusteetonta etua. Se, onko vuokranantajan palautettava vuokralaiselle liikaa maksettu vuokra ja miltä ajalta se on suoritettava, on sanotun lainkohdan mukaan ratkaistava kussakin yksittäistapauksessa erikseen ottaen huomioon siinä ilmenevät asianhaarat.</p>
        <p>Asiassa on kysymys valtion asuntolainoittaman vuokratalon asuinhuoneiston vuokrasta, joka ei ole vuokranantajan vapaasti päätettävissä vaan on asuntohallituksen ohjeiden ja kunnallisen viranomaisen vahvistuksen varassa. Tällaiset vuokrat määräytyvät käytännössä niin sanotun omakustannusperiaatteen mukaan. Näin ollen sen mukainen liikaa peritty vuokra on käytetty hyväksyttävällä tavalla vuokratalon kustannuksiin eikä kohtuullisen käyvän tason ylittäneen vuokran periminen ole perustunut vuokranantajan vahvempaan asemaan vuokralaiseen verrattuna.</p>
        <p>Edellä mainitut sekä puoltavat sitä, ettei liikaa perittyä vuokraa tässä tapauksessa määrätä palautettavaksi. Sellaista seikkaa, joka tukisi tehtyä palauttamisvaatimusta, ei ole esitetty.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Leivonen: Huoneenvuokralain 48 §:n 3 momentin tarkoituksesta olen tuomiolauselmasta ilmenevällä kannalla. Tämän säännöksen tarkoituksesta johtuu, että liikaa peritty vuokra on palautettava, jolleivät jossakin yksittäistapauksessa ilmenevät asianhaarat puolla palauttamisvaatimuksen hylkäämistä. Sellaisia riittävän painavia asianhaaroja, jotka tässä tapauksessa tukisivat palautusvaatimuksen hylkäämistä, ei ole esitetty. Tämän vuoksi velvoitan Kiinteistö Oy Paavontalon palauttamaan Sirkka-Liisa ja Armas Torikalle liikaa perittynä vuokrana 1.8. - 30.9.1983 väliseltä ajalta yhteensä 204 markkaa 40 penniä.</p>
        <div>
          <p>Ratkaisuun osallistuneet: oikeusneuvokset Jalanko, Heinonen, Hiltunen ja Ketola</p>
        </div>
      </div>
    </div>
  </finlex:content>
</finlex:document>
