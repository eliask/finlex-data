<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850002t</dcterms:identifier>
  <finlex:ecliIdentifier>ECLI:FI:KKO:1985:II2</finlex:ecliIdentifier>
  <dcterms:title>KKO:1985-II-2</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen lakkaaminen</span>
    </p>
    <p>
      <strong>Äänittäminen</strong>
    </p>
  </dcterms:description>
  <finlex:registerNumber>S84/597</finlex:registerNumber>
  <dcterms:date pvm="19840926">1984-09-26</dcterms:date>
  <finlex:fileCopyNumber>3044/84</finlex:fileCopyNumber>
  <dcterms:issued pvm="19850125">1985-01-25</dcterms:issued>
  <dcterms:abstract>
    <p>Työntekijä oli työnantajan kiellosta huolimatta salaa nauhoittanut heidän välisensä, työsuhteeseen kuuluvia asioita koskeneen neuvottelun ja siitä epäiltynä aluksi kiistänyt nauhoittamisen. Työnantaja oli purkanut työsopimuksen. Työnantajalla ei kuitenkaan ollut ollut oikeutta enempää purkaa kuin irtisanoakaan työsopimusta tuon nauhoittamisen ja nauhoituksen kiistämisen vuoksi, kun noita toimenpiteitä oli pidettävä pikemminkin ajattelemattomuutena kuin osoituksena siitä, ettei pitkäaikainen työntekijä olisi enää ollut sopiva ja luotettava hoitamaan työtehtäviään. Työnantaja velvoitettiin maksamaan työntekijälle vahingonkorvausta.</p>
    <p>Ään.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19850002taloa0">ASIAN KÄSITTELY ALEMMISSA OIKEUKSISSA</a>
    <a href="19850002tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850002tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850002t.kko">
    <div>
      <h2 id="19850002taloa0">ASIAN KÄSITTELY ALEMMISSA OIKEUKSISSA</h2>
      <p>Helsingin raastuvanoikeus on tarjoilija A:n kanteesta 16.9.1983 julistamassaan päätöksessä lausunut selvitetyksi, että A oli ollut Liikenneravintolat Oy:n palveluksessa 27.7.1974 alkaen, ensiksi makuuvaunujunaemäntä ja sen jälkeen useita vuosia kassatarjoilijana ravintolavaunussa. A:ssa ilmenneiden astmaoireiden vuoksi oli 18.8.1982 yhtiön toimitiloissa pidetty neuvottelu, jossa oli käsitelty A:n työvuorojen järjestelyjä. Neuvotteluun olivat A:n lisäksi osallistuneet yhtiön edustajat ja pääluottamusmies. A oli nauhoittanut tuon neuvottelun kulun ilman lupaa. Neuvottelun jälkeen Liikenneravintola Oy:n edustaja oli ilmoittanut A:lle ehdottomasti, ettei A eikä kukaan muukaan vastaisuudessa saanut nauhoittaa Liikenneravintola Oy:n toimitiloissa pidettäviä neuvotteluja. Samasta asiasta eli A:n työvuorojen järjestelyistä oli 13.9.1982 pidetty yhtiön toimitiloissa uusi neuvottelu, johon A:n ja Liikenneravintola Oy:n edustajien lisäksi oli osallistunut työntekijäliiton edustaja. Neuvottelun lopussa oli havaittu, että A:lla tällöinkin oli ollut nauhuri mukanaan. Tämän havainnon johdosta A:lle välittömästi tehtyyn kysymykseen A oli yhtiön toimitusjohtajalle vastannut, ettei hän ollut nauhoittanut tapahtuneista keskusteluja. A ei ollut kuitenkaan sallinut yhtiön edustajien tarkistaa nauhasta, oliko nauhoitus tapahtunut, vaan oli sanonut, että "vain poliisi tarkistaa hänen kassinsa ja nauhurin". A oli kuitenkin seuraavalle työvuorolleen lähteäkseen yhtiön konttoriin 15.9.1982 tultuaan ilmoittanut yhtiön edustajalle, jutussa todistajana kuullulle ryhmäpäällikölle, että hän oli nauhoittanut 13.9.1982 pidetyn neuvottelun keskustelut. Raastuvanoikeudessa A oli ilmoittanut, ettei hän ollut nauhoittanut tuota viimeistä neuvottelua. Yhtiö oli 17.9.1982 purkanut A:n työsopimuksen, koska A:n menettely nauhoittaessaan nimenomaisista kielloista huolimatta ja salaa 13.9.1982 pidetyn neuvottelun oli aiheuttanut yhtiön ja A:n välille sellaisen luottamuspulan, että ei ollut mahdollista jatkaa hänen työsuhdettaan.</p>
      <p>Raastuvanoikeus on katsonut, että vaikka A tosin oli vastoin yhtiön nimenomaista kieltoa nauhoittanut sanotun, 13.9.1982 pidetyn neuvottelun keskustelut oli kuitenkin jäänyt näyttämättä, että kerrottu A:n menettely, huomioon ottaen hänen tehtävänsä ja asemansa yhtiössä sekä nauhoitukseen liittyvät seikat kokonaisuudessaan, olisi sellainen tärkeä syy, minkä perusteella yhtiöllä olisi ollut oikeus työsopimuslain 43 §:ssä nojautuen purkaa A:n kanssa solmimansa työsopimus. Sen vuoksi ja kun A oli ollut 17.9.1982 jälkeen työttömänä enemmän kuin 6 kuukautta, raastuvanoikeus on velvoittanut yhtiön suorittamaan A:lle vahingonkorvaukseksi työsopimuksen laittomasta purkamisesta A:n vaatiman kuuden kuukauden palkan eli 18.918 markkaa 5 prosentin korkoineen haasteen tiedoksiannosta 2.12.1982 lukien sekä korvaamaan A:n oikeudenkäyntikulut 5.400 markalla.</p>
      <p>Helsingin hovioikeus, jonka tutkittavaksi Liikenneravintolat Oy oli saattanut jutun, on 18.4.1984 antamallaan tuomiolla jättänyt asian raastuvanoikeuden päätöksen varaan sekä velvoittanut yhtiön korvaamaan A:n vastauskulut hovioikeudessa 500 markalla.</p>
    </div>
    <div>
      <h2 id="19850002tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Liikenneravintolat Oy on pyytänyt valituslupaa ja valituksenaan alemmissa oikeuksissa esittäminsä tavoin vaatinut kanteen hylkäämistä sekä oikeudenkäyntikulujensa korvausta jutusta. Valituslupa on myönnetty 24.8.1984. A on antanut häneltä pyydetyn vastauksen.</p>
    </div>
    <div>
      <h2 id="19850002tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Päinvastoin kuin alemmat oikeudet ovat lausuneet, A ei ole nauhoittanut hänen astmaoireidensa vuoksi 18.8.1982 käytyä työolojen järjestelyä koskenutta neuvottelua luvatta. Nauhoitus on neuvottelussa työnantajan edustajana toimineen osastopäällikön todistajanlausunnon mukaan tapahtunut hänen suostumuksellaan A:n pyydettyä saada tehdä nauhoituksen neuvottelukeskustelusta, koska siitä ei pidetty pöytäkirjaa. Välittömästi tämän neuvottelun jälkeen osastopäällikkö on ilmoittanut A:lle, että vastaisuudessa kukaan ei saanut nauhoittaa vastaavanlaatuisia keskusteluja. Tästä kiellosta huolimatta A on salaa nauhoittanut työolojensa järjestelyä koskeneen, 13.9.1982 pidetyn jatkoneuvottelun, jossa ei myöskään ole pidetty pöytäkirjaa mutta tilaisuuden päätteeksi on allekirjoitettu neuvottelumuistioksi otsikoitu, A:nkin hyväksymä sopimus siitä, että hänen työkykynsä tarkastetaan mahdollisimman pian työterveyslaitoksella. Kun tilaisuuden päättyessä on havaittu, että A:lla oli ollut mukanaan nauhuri, A on kiistänyt nauhoittaneensa neuvottelun. A on 15.9.1982, tultuaan yhtiön toimipaikkaan lähteäkseen työvuorolleen, selvästi havaittavassa kiihtymystilassa ollen kysynyt esimieheltään terveystarkastuksensa edistämistä. Saatuaan vastaukseksi, ettei asiassa ollut kuluneessa lyhyessä ajassa edistytty, A on ilmoittanut nauhoittaneensa 13.9.1982 tapahtuneen neuvottelun. Osastopäällikön saatua tiedon tästä A:n uudesta ilmoituksesta hän ei ole sallinut A:n lähteä työvuorolleen. Osastopäällikkö on sitten 17.9.1982 yhtiön edustajana purkanut A:n työsopimuksen.</p>
        <p>Työnantajan ja työntekijäin välisissä, työsuhteeseen liittyvissä neuvotteluissa käytävien keskustelujen kirjaamisella tai niiden muulla tavoin tapahtuvalla tallentamisella saattaa olla oikeudellista merkitystä. Lainsäännöksiä tuollaisten keskustelujen tallentamisesta ei ole annettu. Mihinkään työehtosopimusmääräykseenkään ei jutussa ole vedottu. Puheena olevaan, 13.9.1982 pidettyyn neuvotteluun osallistuneiden henkilöiden päätettävissä on ollut, osallistuisivatko he sellaiseen tilaisuuteen, jossa käytävät keskustelut tallennettaisiin äänentoistolaitteella. Keskustelun nauhoittamisesta salaa on aiheutunut, ettei muilla neuvottelun osapuolilla kuin A:lla ole ollut mahdollisuutta harkita osallistumistaan tällaiseen neuvotteluun.</p>
        <p>Edellä sanottu merkitsee sitä, ettei A, kun hän on nauhoittanut neuvottelun salaa ja kiistänyt tehneensä sen, ole ollut työnantajaansa kohtaan vilpitön sellaisessa työsuhteeseen kuuluvassa asiassa, jolla olisi saattanut olla oikeudellista merkitystä. Tuota menettelyä on kuitenkin pidettävä pikemminkin ajattelemattomuutena kuin osoituksena siitä, ettei pitkän aikaa Liikenneravintola Oy:öön työsuhteessa ollut A olisi enää ollut sopiva ja luotettava hoitamaan työtehtäviään. A:n sanottu toiminta ei siten ole ollut sellainen työsopimuslain 43 §:ssä tarkoitettu tärkeä syy, jonka johdosta yhtiöltä ei kohtuuden mukaan olisi voitu vaatia työsuhteen jatkamista, eikä myöskään sellainen erityisen painava syy, että yhtiöllä olisi tuona lain 37 §:n 2 momentin perusteella ollut oikeus irtisanoa työsopimus. Näin ollen yhtiö on tahallaan laiminlyönyt työsopimuksesta johtuvien velvollisuuksiensa täyttämisen. Sen vuoksi yhtiön on työsopimuslain 51 §:n 1 momentin nojalla velvollinen korvaamaan siitä A:lle aiheutuneen vahingon.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Asian laadun vuoksi A:n on pidettävä vahinkonaan hänelle Korkeimmassa oikeudessa aiheutuneet oikeudenkäyntikulut.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Takala: Kysymyksessä on 13.9.1982 ollut A:n työkykyisyyttä ja työvuorojärjestelyä koskeva työnantajan ja työntekijän välinen neuvottelu, johon osapuolten lisäksi ovat osallistuneet asianomainen pääluottamusmies sekä työnantajaja työntekijäliittojen edustajat. Katson, ettei tällaisen neuvottelun kumpikaan osapuoli, siitä riippumatta kenen tiloissa neuvottelu tapahtuu, voi velvoittavasti kieltää toista osapuolta nauhoittamasta neuvottelua, jos se tapahtuu kokousta häiritsemättä ja muutoinkin asianmukaisesti. Tässä tapauksessa ei ole väitettykään, että nauhoittaminen ei olisi siten tapahtunut. Sen vuoksi en katso A:n nauhoittaessaan työnantajan kiellosta huolimatta neuvottelun menetelleen siten, että työnantajalla sen johdosta olisi ollut laillinen syy työsuhteen lopettamiseen.</p>
        <p>Kiistäessään suorittaneensa edellä mainitun nauhoituksen A on käyttäytynyt epärehellisesti työnantajaansa kohtaan. Katson kuitenkin, ettei Liikenneravintolat Oy:llä enemmistön mainitsemista syistä ole tämänkään johdosta ollut laillista perustetta A:n työsuhteen lopettamiseen.</p>
        <p>Näillä perusteilla jätän hovioikeuden tuomion lopputuloksen pysyväksi ja velvoitan Liikenneravintolat Oy:n korvaamaan A:n vastauskulut Korkeimmassa oikeudessa 1.200 markalla.</p>
        <p>Oikeusneuvos Miettinen: Olen samaa mieltä kuin oikeusneuvos Takala.</p>
      </div>
      <div>
        <p>Ratkaisuun osallistuneet: oikeusneuvokset Hämäläinen, Mörä ja af Hällström</p>
      </div>
    </div>
  </finlex:content>
</finlex:document>
