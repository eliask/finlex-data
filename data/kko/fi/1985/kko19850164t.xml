<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850164t</dcterms:identifier>
  <finlex:ecliIdentifier>ECLI:FI:KKO:1985:II164</finlex:ecliIdentifier>
  <dcterms:title>KKO:1985-II-164</dcterms:title>
  <dcterms:description>
    <p>
      <strong>Työsopimus</strong>
    </p>
    <p>
      <strong>Työsopimuksen lakkaaminen</strong>
    </p>
  </dcterms:description>
  <finlex:registerNumber>S85/286</finlex:registerNumber>
  <dcterms:date pvm="19850708">1985-07-08</dcterms:date>
  <finlex:fileCopyNumber>2799</finlex:fileCopyNumber>
  <dcterms:issued pvm="19851021">1985-10-21</dcterms:issued>
  <dcterms:abstract>
    <p>A oli B:n kanssa tekemänsä asiamiessopimuksen perusteella harjoittanut paikkakunnalla B:n liiketoimintaa. A oli irtisanonut työntekijänsä C:n työsopimuksen päättymään samanaikaisesti kuin B asiamiessopimuksen purkauduttua oli itse ryhtynyt jatkamaan liiketoimintaansa. C:n työsuhde oli päättynyt A:n suorittaman irtisanomisen johdosta, eikä B:lle, joka oli kieltäytynyt ottamasta C:tä työhön, ollut siirtynyt sanottuun lakanneeseen työsuhteeseen perustuvia velvoitteita, joiden perusteella B olisi ollut velvollinen korvaamaan C:lle työsuhteen päättymisestä aiheutuneen vahingon. Kieltäytymisestä ottamasta C:tä työhön ei B:lle ollut aiheutunut myöskään vahingonkorvauslakiin perustuvaa korvausvelvollisuutta.</p>
    <p>Ään.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19850164taloa0">ASIAN KÄSITTELY ALEMMISSA OIKEUKSISSA</a>
    <a href="19850164tmuukas0">VAATIMUKSET, VALITUSLUVAN MYÖNTÄMINEN JA VÄLITOIMET</a>
    <a href="19850164tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850164t.kko">
    <div>
      <h2 id="19850164taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Irja Maria Kukonlehto on kertonut, että Sotainvalidien Veljesliitto r.y:n Ylivieskan osasto oli harjoittanut Ylivieskan linja-autoasemalla matkahuoltotoimintaa Oy Matkahuolto Ab:n kanssa 23.4.1956 tekemänsä asiamiessopimuksen nojalla. Kukonlehto oli ollut yhdistyksen työssä matkahuoltovirkailijana 15.1.1972 alkaen. Yhtiö oli ryhtynyt Ylivieskaan valmistuneella uudella linja-autoasemalla itse harjoittamaan matkahuoltoliikettä 1.4.1983 lukien, ja yhdistys oli 3.1.1983 irtisanonut Kukonlehdon työsopimuksen päättymään maalis-huhtikuun vaihteessa 1983 uuden matkahuollon valmistumisen ja asiamiessopimuksen purkautumisen johdosta. Koska yhdistyksen liiketoiminnan päättyminen oli johtunut asiamiessopimuksen voimassaolon päättymisestä ja saman toiminnan siirtymisestä yhtiön itsensä harjoittamaksi, tilannetta oli arvosteltava työsopimuslain 7 §:n 2 momentin liikkeen luovutusta koskevien säännösten mukaan. Kukonlehdolla oli ollut oikeus jatkaa työsuhdettaan yhtiön palveluksessa, ja yhtiöllä olisi ollut sanotun lain 40 §:n 2 momentin mukaan oikeus irtisanoa työsopimus 2 viikon kuluessa liikkeen luovutuksesta. Laiminlyömällä menetellä Kukonlehdon työsuhteen katkaisemisessa työsopimuslaissa edellytetyin tavoin yhtiö oli kuitenkin luopunut oikeudestaan irtisanoa työsopimus liikkeen luovutuksen perusteella. Yhtiö oli joka tapauksessa vahingonkorvauslain perusteella vastuussa aiheuttamastaan vahingosta, koska se oli tahallisesti vahingonkorvauslain 2 luvun 1 §:n tarkoittamassa mielessä aiheuttanut vahingon kieltäytymällä työsopimuslain 7 §:n selvästä sanamuodosta huolimatta jatkamasta työsuhdetta liikkeen luovutuksen jälkeen. Tämän vuoksi Kukonlehto on vaatinut, ensisijaisesti työsopimuslain 51 §:n ja toissijaisesti vahingonkorvauslain 2 luvun 1 §:n nojalla korvaukseksi työsuhteen katkaisemisesta aiheutuneesta vahingosta, jäätyään 1.4.1983 lukien työttömäksi, 12 kuukauden palkan menetystä vastaavat 40.707 markkaa 16 prosentin korkoineen haasteen tiedoksiantopäivästä 17.10.1983 lukien ja korvausta oikeudenkäyntikuluistaan.</p>
      </div>
      <div>
        <h3>Vastaus</h3>
        <p>Yhtiö on kiistänyt kanteen perusteeltaan sekä vaatinut sen hylkäämistä ja korvausta oikeudenkäyntikuluistaan. Ensinnäkin yhtiö on huomauttanut, että Kukonlehdon työsuhde oli päättynyt yhdistyksen suorittaman irtisanomisen johdosta. Näin ollen Kukonlehto ei ollut koskaan ollut työsuhteessa yhtiöön, eikä ollut voinut päättää hänen työsuhdettaan. Toiseksi yhdistyksen ja yhtiön välillä ei ollut tapahtunut liikkeen luovutusta, vaan yhdistyksen liiketoiminta oli päättynyt asiamiessopimuksen päättymisen johdosta. Mikäli Kukonlehdon työsuhteen katsottaisiin tästä huolimatta jatkuneen, yhtiön oli kieltäytyessään ottamasta häntä työhönsä katsottava käyttäneet työsopimuslain 40 §:n 2 momentin mukaista irtisanomisoikeuttaa.</p>
      </div>
      <div>
        <h3>Raastuvanoikeuden päätös 8.2.1984</h3>
        <p>Raastuvanoikeus on lausunut Kukonlehdon ensisijaisesti perustavan kanteensa väittämään, jonka mukaan kysymyksessä olisi työsopimuslain 7 §:n 2 momentissa mainittu tai siihen verrattava liikkeen luovutusta koskeva tilanne. Oikeudelle oli annettu asiakirja, joka osoitti yhdistyksen harjoittaman asiamiestoiminnan laadun. Kukonlehto oli väittänyt saman matkahuoltotoiminnan siirtyneen yhtiön itsensä harjoittamaksi. Kuitenkaan Kukonlehto ei ollut antanut oikeudelle asiakirjaa tai asiakirjoja, jotka osoittaisivat esimerkiksi sen, millaisessa muodossa tai missä laajuudessa yhtiö oli ryhtynyt toimintaa harjoittamaan, taikka muuta selvitystä sanotuista seikoista. Edes siitä, että mainittu asiamiessopimus olisi purkautunut, ei oikeudelle ollut esitetty selvitystä.</p>
        <p>Sen ratkaiseminen, oliko työsopimuslain 7 §:n 2 momentissa tarkoitetusta liikkeen luovuttamisesta, edellytti ensin toisaalta yhdistyksen ja toisaalta yhtiön Ylivieskan linja-autoasemalla harjoittaman liiketoiminnan vertaamista keskenään. Kysymyksen ollessa asiasta, jossa sovinto on sallittu, sanottujen tosiseikkojen esittäminen kuului asianosaisille itselleen, ja tässä tapauksessa jutun kantajalle Kukonlehdolle. Näiden tosiseikkojen puutuessa raastuvanoikeus on hylännyt kanteen ja velvoittanut Kukonlehdon korvaamaan yhtiön oikeudenkäyntikulut 2.800 markalla.</p>
      </div>
      <div>
        <h3>Helsingin hovioikeuden tuomio 28.12.1984</h3>
        <p>Hovioikeus, jonka tutkittavaksi Kukonlehto oli saattanut jutun, on lausunut, ettei yhtiö ollut raastuvanoikeudessa eikä vastineessaan hovioikeudelle kiistänyt, etteikö yhtiön Ylivieskan linja-autoaseman uudessa asemarakennuksessa aloittama toiminta olisi suurelta osin samanlaista matkahuoltotoimintaa kuin se toiminta, jota yhdistys oli yhtiön kanssa tekemänsä sopimuksen nojalla harjoittanut linja-autoaseman vanhassa asemarakennuksessa. Työnantajan oikeuteen irtisanoa työntekijä puheena olevassa tilanteessa oli sovellettava työsopimuslain 7 §:n ja 40 §:n säännöksiä liikkeen luovutuksesta. Kukonlehdolla oli näin ollen yhdistyksen suorittamasta työsuhteen irtisanomisesta huolimatta ollut mahdollisuus jatkaa työsuhdettaan yhtiön palveluksessa. Yhtiöllä puolestaan oli ollut niin halutessaan työsopimuslain 40 §:n nojalla oikeus irtisanoa Kukonlehdon työsuhde. Kun yhtiö oli Kukonlehdon ilmoituksen mukaan kieltäytynyt ottamasta Kukonlehtoa palvelukseensa aloittaessaan toimintansa uudessa asemarakennuksessa, yhtiön oli katsottava menettelyllään käyttäneen työsopimuslain 40 §:n 2 momentin mukaista irtisanomisoikeuttaan. Yhtiö oli velvollinen suorittamaan Kukonlehdolle irtisanomisajan palkkana 14 päivältä yhtiön määrällisesti myöntämät 1.504 markkaa laillisine korkoineen. Sen vuoksi hovioikeus on, muuttaen raastuvanoikeuden päätöstä, velvoittanut yhtiön suorittamaan Kukonlehdolle irtisanomisajan palkkana sanotut 1.504 markkaa 16 prosentin korkoineen. 17.10.1983 lukien. Hovioikeus on, vapauttaen Kukonlehdon velvollisuudesta suorittaa yhtiölle raastuvanoikeuden tuomitsemaa oikeudenkäyntikulujen korvausta, määrännyt, että asianosaisten tuli asian laatuun nähden pitää heillä jutussa olleet kulut vahinkonaan.</p>
      </div>
    </div>
    <div>
      <h2 id="19850164tmuukas0">VAATIMUKSET, VALITUSLUVAN MYÖNTÄMINEN JA VÄLITOIMET</h2>
      <p>Asianosaiset ovat pyytäneet valituslupaa sekä muutoksenhakemuksissaan vaatineet, Kukonlehto kanteensa hyväksymistä kokonaan ja yhtiö kanteen hylkäämistä kokonaan. Molemmat ovat vaatineet korvausta oikeudenkäyntikuluistaan. Valituslupa on myönnetty 29.3.1985. Kukonlehto ja yhtiö ovat puolin ja toisin antaneet pyydetyt vastaukset toistensa hakemuksiin.</p>
    </div>
    <div>
      <h2 id="19850164tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Yhdistys on Kukonlehdon työnantajana 3.1.1983 irtisanonut tämän työsopimuksen päättymään samanaikaisesti kuin yhtiö on ryhtynyt harjoittamaan paikkakunnalla matkahuoltotoimintaa. Yhtiön ryhtyessä 1.4.1983 jatkamaan sanottua toimintaa Kukonlehdon työsuhde on mainitun irtisanomisen johdosta samanaikaisesti päättynyt. Yhtiölle ei ole siirtynyt tuohon lakanneeseen työsuhteeseen perustuvia velvoitteita, joiden perusteella se olisi velvollinen korvaamaan Kukonlehdolle hänelle työsuhteen päättymisestä mahdollisesti aiheutunutta vahinkoa. Kieltäytymisestä ottamasta Kukonlehtoa työhön ei yhtiölle ole aiheutunut myöskään vahingonkorvauslakiin perustuvaa korvausvelvollisuutta. Korkein oikeus kuitenkin katsoo, ettei yhtiöllä, ottaen huomioon asian laatu, ole oikeutta saada korvausta oikeudenkäyntikuluistaan jutussa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja juttu jätetään raastuvanoikeuden päätöksen lopputuloksen varaan muutoin paitsi että yhtiön oikeudenkäyntikuluvaatimus hylätään.</p>
      </div>
      <div>
        <h3>Esittelijän mietintö ja eri mieltä olevien jäsenten lausunnot</h3>
        <p>Esittelijän mietintö: Korkein oikeus lausunee perusteluina seuraavaa: Sotainvalidien Veljesliitto r.y:n Ylivieskan osasto on irtisanonut Irja Maria Kukonlehdon työsuhteen sillä perustella, että sen ja Oy Matkahuolto Ab:n väliseen asiamiessopimukseen perustuva matkahuoltotoiminta tuon sopimuksen päättymisen johdosta lakkasi maalis-huhtikuun vaihteessa 1983, jolloin Kukonlehdon työsuhde siten myös on päättynyt. Yhtiö on itse samasta ajankohdasta alkaen ryhtynyt lähistölle rakennetuissa uusissa tiloissa harjoittamaan samanlaista matkahuoltotoimintaa. Jutussa ei ole ilmennyt, että yhdistyksen ja yhtiön kesken olisi sovittu yhdistyksen liiketoiminnan siirtymisestä yhtiölle, vaan yhdistyksen liiketoiminta on päättynyt yksinomaan asiamiessopimuksen lakkaamisen johdosta. Yhdistyksen ja yhtiön kesken ei näin ollen ole tapahtunut työsopimuslain 7 §:n 2 momentissa tarkoitettua liikkeen luovutusta. Kieltäytymisestä ottamasta Kukonlehtoa työhön ei yhtiölle ole aiheutunut myöskään vahingonkorvauslakiin perustuvaa korvausvelvollisuutta. Korkein oikeus kuitenkin katsonee, ettei yhtiöllä, ottaen huomioon asian laatu, ole oikeutta saada korvausta oikeudenkäyntikuluistaan jutussa.</p>
        <p>Näillä perusteilla Korkein oikeus kumonnee hovioikeuden tuomion ja jättänee jutun raastuvanoikeuden päätöksen lopputuloksen varaan muutoin paitsi että yhtiön oikeudenkäyntikuluvaatimus hylättäneen.</p>
        <p>Oikeusneuvos Hämäläinen: Hyväksyn mietinnön.</p>
        <p>Oikeusneuvos Heinonen: Olen samaa mieltä kuin oikeusneuvos Hämäläinen.</p>
      </div>
      <div>
        <p>Ratkaisuun osallistuneet: oikeusneuvokset Leinonen, Ailio ja Takala</p>
      </div>
    </div>
  </finlex:content>
</finlex:document>
