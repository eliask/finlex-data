<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850169t</dcterms:identifier>
  <finlex:ecliIdentifier>ECLI:FI:KKO:1985:II169</finlex:ecliIdentifier>
  <dcterms:title>KKO:1985-II-169</dcterms:title>
  <dcterms:description>
    <p>
      <strong>Yhdistys</strong>
    </p>
  </dcterms:description>
  <finlex:registerNumber>S85/371</finlex:registerNumber>
  <dcterms:date pvm="19850606">1985-06-06</dcterms:date>
  <finlex:fileCopyNumber>2917</finlex:fileCopyNumber>
  <dcterms:issued pvm="19851101">1985-11-01</dcterms:issued>
  <dcterms:abstract>
    <p>Yhdistyksen jäsen oli esittämällä ulkopuoliselle virheellisiä tietoja yhdistyksestä aiheuttanut sille haittaa ja vaivaa. Koska jäsen ei kuitenkaan ollut huomattavasti vaikeuttanut yhdistyksen toimintaa, kumottiin yhdistyksen hallituksen YhdL 11 §:n 2 mom:n nojalla tekemä päätös hänen erottamisestaan yhdistyksen jäsenyydestä.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19850169taloa0">ASIAN KÄSITTELY ALEMMISSA OIKEUKSISSA</a>
    <a href="19850169tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850169tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850169t.kko">
    <div>
      <h2 id="19850169taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Kuntohoitaja Matti Johannes Manninen on Näkövammaiset Hierojat ja Kuntohoitajat r.y:lle 1.3.1984 tiedoksi toimitetun haasteen nojalla ajamassaan kanteessa lausunut, että yhdistyksen hallitus oli 4.2.1984 tekemillään päätöksillä erottanut hänet yhdistyksen jäsenyydestä, koska hän oli huomattavasti vaikeuttanut yhdistyksen toimintaa, sekä irtisanonut Mannisen työskentelypaikkaa yhdistyksen Kasarmikadun hoitolaitoksessa koskevan vuokrasopimuksen, koska Manninen ei enää ollut yhdistyksen jäsen. Koska Manninen ei ollut toiminut tavalla, joka olisi huomattavasti vaikeuttanut yhdistyksen toimintaa, vaikka olikin yhdistyksen ja sen jäsenten parasta ajatellen arvostellut yhdistyksen johdon toimintaa, eikä erottamisperusteeksi riittänyt se, että Manninen oli pidättäytynyt osallistumasta yhdistyksen hallituksen toimintaan, sekä koska vuokrasopimuksen irtisanomiseen ei ollut ollut laillista oikeutta, kun Mannisen erottaminen yhdistyksen jäsenyydestä oli ollut perusteetonta, Manninen on vaatinut hallituksen päätösten kumoamista.</p>
      </div>
      <div>
        <h3>Raastuvanoikeuden päätös 11.4.1984</h3>
        <p>Raastuvanoikeus on lausunut selvitetyksi, että Manninen oli Raha-automaattiyhdistykselle (RAY) lähettämässään 6.11.1983 päivätyssä muistiossa maininnut muun muassa seuraavaa: "Maamme näkövammaisjärjestöjen toiminta tapahtuu pääosiltaan sen taloudellisen tuen turvin, jonka mainitut järjestöt vuosittain saavat Raha-automaattiyhdistykseltä. Tällä tuella olisi nykyistä tuntuvasti tehokkaampi vaikutus näkövammaisten elämänoloihin, jos sen tarkoituksenmukaiseen käyttöön ja mahdollisimman täysimääräiseen perillemenoon kiinnitettäisiin enemmän huomiota näkövammaisjärjestöjen taholla. Viitetaustansa luonteesta johtuen on näkövammaisjärjestöjä koskeva asiantuntemus ulkopuolisen vaikeasti hallittavissa. Tästä syystä RAY:n hallituksen on pitäydyttävä niihin tietoihin, jotka sille esitettyjen avustushakemusten yhteydessä annetaan, sekä tehtävä päätöksensä niiden perusteella. Tällainen tilanne tarjoaa avustuksen hakijalle mahdollisuuden johdatteluun. Jättämällä tietyn hakemuksen yhteydessä mainitsematta joitakin näkökohtia ja korostamalla toisia, on mahdollista saada asiat ja tilanteet näyttämään toisilta kuin ne käytännössä ovat."</p>
        <p>Näillä lausumillaan Manninen oli antanut ymmärtää, että näkövammaisyhdistykset käyttivät saamiaan avustuksia epätarkoituksenmukaisesti ja että Raha-automaattiyhdistystä avustusten myöntäjänä johdettiin harhaan.</p>
        <p>Edelleen raastuvanoikeus on todennut, että Manninen oli muistiossaan maininnut Näkövammaisten keskusliiton tietokonehankkeesta seuraavaa: "Näkövammaisten keskusliitto suunnittelee miljoonan kustannukset aiheuttavan tietokonelaitteiston hankkimista. Mielestäni hankkeen rahoittamiseen RAY:n varoilla tulisi suhtautua vähintään varovasti. Keskusliiton ulkopuolelle asiasta "tihkuneista" tiedoista päätellen ei tietokonetarpeen korvaamista muilla keinoilla ole riittävästi selvitetty. Esim. kolme tai neljä mikrotietokonetta ohjelmineen säästäisi kustannuksista enemmän kuin puolet. Korostaakseen tietokonehankinnan välttämättömyyttä, on keskusliitto ottanut mukaansa eräitä muita, Helsingissä toimivia näkövammaisyhdistyksiä. Eräs näistä on Näkövammaiset Hierojat ja Kuntohoitajat r.y. Kysyessäni mainitun yhdistyksen johtokunnalta, miksi mikrotietokoneen tarjoamaa vaihtoehtoa ei haluta tutkia perusteellisesti, sain vastauksen: "Ei ole meiltä pois, jos RAY myöntää varat (90.000) meille samalla kun keskusliitolle". Jatkohuomautukseeni "Entä, jos ei myönnä" vastattiin: "Sitten emme hanki". Kun vastaus osoittaa, ettei myöntämättä jättämisestä aiheudu minkäänlaista pulmaa, ei myöskään tarve liene välttämätön".</p>
        <p>Tällä tavoin kirjoittamalla Manninen oli antanut perusteettomasti ymmärtää, että Näkövammaiset Hierojat ja Kuntohoitajat r.y:ssä käsiteltiin Raha-automaattiyhdistykselle osoitettuja anomuksia tutkimatta riittäväsi avustustarpeen perusteita, ja horjuttanut siten yhdistyksen arvonantoa ja luottamusta Raha-automaattiyhdistyksessä.</p>
        <p>Manninen oli menettelyllään yhdistyslain 11 §:n 2 momentissa tarkoitetulla tavalla yhdistyksen jäsenenä huomattavasti vaikeuttanut yhdistyksen toimintaa. Muun muassa tällä perusteella yhdistyksen hallitus oli 4.2.1984 pidetyssä kokouksessaan erottanut Mannisen yhdistyksen jäsenyydestä ja samalla irtisanonut Mannisen työskentelypaikkaa yhdistyksen Kasarmikadun hoitolaitoksessa koskevan vuokrasopimuksen.</p>
        <p>Raastuvanoikeus on katsonut, ettei yhdistyksen hallitus erottaessaan Mannisen yhdistyksen jäsenyydestä ja irtisanoessaan mainitun vuokrasopimuksen, jossa tarkoitettu työskentelypaikka oli ainoastaan yhdistyksen jäsenen vuokrattavissa, ollut menetellyt yhdistyslain tai yhdistyksen säätöjen vastaisesti. Sen vuoksi raastuvanoikeus on hylännyt kanteen sekä velvoittanut Mannisen korvaamaan yhdistyksen oikeudenkäyntikulut 3.500 markalla.</p>
      </div>
      <div>
        <h3>Helsingin hovioikeuden tuomio 23.1.1985</h3>
        <p>Hovioikeus, jonka tutkittavaksi Manninen oli saattanut jutun, on katsonut selvitetyksi, että Manninen oli 6.11.1983 päivätyssä Raha-automaattiyhdistykselle lähettämässään muistiossa laajasti perustellut näkökantojaan siitä tuesta, jota näkövammaisjärjestöt saivat Raha-automaattiyhdistykseltä. Muistiossa oli pääasiallisesti kiinnitetty huomiota järjestelmään, joka takaisi näkövammaisille käsityöläisille annettavan tuen täysimääräisen perillemenon, sekä näkövammaisten vapaa-aikatoimintaan annettavan tuen tarkoituksenmukaiseen käyttöön. Manninen oli vielä esittänyt näkökantojaan näkövammaistyön organisoinnista pitäen paikallisia vapaaehtoiseen työhön perustuvia työryhmiä avustusten tehokkaan käytön kannalta edullisempina kuin Helsinkiin keskitettyjä palkatun työvoiman käyttöön perustuvaa suurta keskusjärjestöä eli Näkövammaisten Keskusliitto r.y:tä. Näkövammaiset Hierojat ja Kuntohoitajat r.y. oli mainittu muistiossa selostettaessa Näkövammaisten Keskusliitto r.y:n tietokonehanketta raastuvanoikeuden päätöksessä kerrotulla tavalla. Lisäksi muistiossa ilmeni, että Manninen oi katsonut tarkoituksenmukaisemmaksi käyttää näkövammaisille annettavaa tukea näkövammaisille työtilaisuuksia antavien hieroma- ja fysikaalisten hoitolaitosten perustamiseen kuin tietokonelaitteiston hankkimiseen.</p>
        <p>Näkövammaiset Hierojat ja Kuntohoitajat r.y:lle lähettämässään 10.11.1983 päivätyssä kirjeessä yhdistyksen hallitukseen kuulunut Manninen oli ilmoittanut pidättäytyvänsä osallistumasta hallituksen kokouksiin aikana ennen vuosikokousta 1984. Pidättäytymisensä perusteluiksi Manninen oli ilmoittanut yhdistykselle lähettämässään kirjeessä 22.1.1984 sen, että hän ei voinut hyväksyä yhdistyksen Näkövammaisten Keskusliitto r.y:n virkamiehille tarjoamia ilmaishierontoja ja että eräälle hoitolaitokselle oli annettu varoitus epäoikeudenmukaisilla perusteilla.</p>
        <p>Hovioikeus on katsonut, että Mannisen tarkoituksena hänen lähettäessään edellä mainitun muistion Raha-automaattiyhdistykselle ei ollut ollut vastustaa näkövammaisille annettavan tuen myöntämistä vaan kiinnittää huomiota tuen tarkoituksenmukaiseen käyttöön. Kun merkittävä osa näkövammaisjärjestöjen tuottamista näkövammaisten käytettäviksi tarkoitetuista palveluista rahoitettiin yhteiskunnan varoilla Raha-automaattiyhdistyksen kautta myönnettävillä avustuksilla, näkövammaisjärjestöt, niiden mukana myöskin Näkövammaiset Hierojat ja Kuntohoitajat r.y., olivat velvollisia alistumaan ankaraankin avustusten tarkoituksenmukaista käyttöä koskevaan arvosteluun, vaikka arvostelu lähtisi järjestöjen omasta keskuudestakin. Mannisen ei siten lähettämällä mainitun muistion Raha-automaattiyhdistykselle voitu katsoa huomattavasti vaikeuttaneen Näkövammaiset Hierojat ja Kuntohoitajat r.y:n eikä sen kattojärjestön Näkövammaisten Keskusliitto r.y:n toimintaa.</p>
        <p>Manninen ei ollut huomattavasti vaikeuttanut Näkövammaiset Hierojat ja Kuntohoitajat r.y:n toimintaa myöskään pidättäytymällä ilmoittamallaan perustella osallistumasta sen hallituksen työskentelyyn tai lähettämällä sille 22.1.1984 päivätyn hallituksesta työskentelystä pidättäytymisensä perusteluja koskevan ilmaishierontoja ja erään hoitolaitoksen saamaa varoitusta arvostelevan kirjeen.</p>
        <p>Näkövammaiset Hierojat ja Kuntohoitajat r.y:llä ei siten ollut laillista perustetta erottaa Mannista yhdistyksestä.</p>
        <p>Näkövammaiset Hierojat ja Kuntohoitajat r.y. oli irtisanonut sen ja Mannisen välisen Kasarmikadun hoitolaitoksessa sijaitsevaa työskentelypaikkaa koskevan vuokrasopimuksen, koska Manninen ei ollut enää yhdistyksen jäsen ja koska hänen yhdistyksestä erottamiseensa johtaneet syyt olivat samalla olleet sellaisia, ettei yhdistykseltä niiden valossa voitu kohtuudella enää edellyttää vuokrasopimuksen jatkamista. Vuokrasopimus oli irtisanottu yhdistysoikeudellisilla perusteilla, joita ei edellä mainituista syistä voitu pitää laillisina. Irtisanominen oli siten ollut pätemätön.</p>
        <p>Sen vuoksi hovioikeus on kumonnut yhdistyksen hallituksen 4.2.1984 tekemät päätökset Mannisen erottamisesta yhdistyksestä sekä yhdistyksen ja Mannisen välisen Kasarmikadun hoitolaitoksessa sijaitsevaa työskentelypaikkaa koskevan vuokrasopimuksen irtisanomisesta ja vapauttanut Mannisen velvollisuudesta suorittaa yhdistykselle oikeudenkäyntikulujen korvausta. Yhdistys velvoitettiin korvaamaan Mannisen oikeudenkäyntikulut jutussa 4.500 markalla 16 prosentin korkoineen hovioikeuden tuomion antopäivästä lukien.</p>
      </div>
    </div>
    <div>
      <h2 id="19850169tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Yhdistys on pyytänyt valituslupaa ja vaatinut hovioikeuden tuomion kumoamista ja raastuvanoikeuden päätöksen pysyttämistä sekä Mannisen velvoittamista korvaamaan sen oikeudenkäyntikulut ylemmissä oikeusasteissa.</p>
      <p>Yhdistykselle on 9.5.1985 myönnetty valituslupa. Manninen on antanut häneltä pyydetyn vastauksen.</p>
    </div>
    <div>
      <h2 id="19850169tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Manninen on 6.11.1983 päivätyssä Raha-automaattiyhdistykselle lähettämässään muistiossa raastuvanoikeuden päätöksessä kerrotuin tavoin arvostellut Näkövammaiset Hierojat ja Kuntohoitajat r.y:n tietokonehankintoja. Laaja muistio on sisältänyt myös rakentavassa hengessä tehtyjä ehdotuksia yhdistyksen ja sen keskusliiton vastaisesta toiminnasta ja niiden rahavarojen käytöstä. Muistion johdosta yhdistys on joutunut toimittamaan Raha-automaattiyhdistykselle tietokoneasiasta lisäselvityksiä. Selvitystyöstä on yhdistykselle aiheutunut jonkin verran haittaa ja vaivaa. Näiden selvitysten johdosta Mannisen laatiman muistion sisältö on osoittautunut tietokonehankintojen kohdalta osittain harhaanjohtavaksi ja jopa virheelliseksi. Muistio ei ole ilmeisesti vaikuttanut yhdistykselle ja sen keskusliitolle myönnettyjen määrärahojen suuruuteen.</p>
        <p>Manninen ei ole kirjoituksillaan kuitenkaan laissa edellytetyin tavoin huomattavasti vaikeuttanut yhdistyksen toimintaa. Sen vuoksi yhdistyksen hallituksella ei ole ollut laillista perustetta erottaa häntä yhdistyksestä.</p>
        <p>Näillä ja hovioikeuden tuomiossa muutoin mainituilla perusteilla Korkein oikeus on ratkaissut jutun tuomiolauselman osoittamalla tavalla.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta muulla tavoin kuin että yhdistys vapautetaan hovioikeuden tuomitsemasta oikeudenkäyntikulujen korvausvelvollisuudesta ja asianosaiset asian laadun vuoksi saavat pitää jutusta olleet kulunsa vahinkonaan.</p>
        <div>
          <p>Ratkaisuun osallistuneet: oikeusneuvokset Miettinen, Saarni-Rytkölä, Nybergh, Hiltunen ja Aro</p>
        </div>
      </div>
    </div>
  </finlex:content>
</finlex:document>
