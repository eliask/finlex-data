<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850172t</dcterms:identifier>
  <finlex:ecliIdentifier>ECLI:FI:KKO:1985:II172</finlex:ecliIdentifier>
  <dcterms:title>KKO:1985-II-172</dcterms:title>
  <dcterms:description>
    <p>
      <strong>Tapon yritys</strong>
    </p>
    <p>
      <strong>Suullinen käsittely</strong>
    </p>
  </dcterms:description>
  <finlex:registerNumber>R85/244</finlex:registerNumber>
  <dcterms:date pvm="19850826">1985-08-26</dcterms:date>
  <finlex:fileCopyNumber>2972</finlex:fileCopyNumber>
  <dcterms:issued pvm="19851107">1985-11-07</dcterms:issued>
  <dcterms:abstract>
    <p>Syytetty oli hengenvaaran aiheuttaen tahallaan lyönyt asianomistajaa puukolla vatsaan helposti vioittuvien sisäelimien alueelle. Kun syytetty ei ollut voinut lähteä siitä, ettei uhrin kuoleman mahdollisuus olisi ollut hyvinkin todennäköinen puukotuksen seuraus, tai ainakin puukon käyttäminen tällä tavalla osoitti välinpitämättömyyttä uhrin hengestä, oli perusteltua päätyä siihen, että syytetyn tahallisuus ulottui asianomistajan kuolemaan asti. Sen vuoksi syytetty tuomittiin tapon yrityksestä.</p>
    <p>Syytetty tuomittiin HO:ssa törkeän pahoinpitelyn asemesta tapon yrityksestä ja KO:n tuomitsemaa rangaistusta korotettiin olennaisesti. Kun HO:n ratkaisu perustui myös näytön uudelleen arvioimiseen, olisi sen tullut toimittaa jutussa suullinen käsittely. Viivytyksen välttämiseksi lain edellyttämä suullinen käsittely toimitettiin Korkeimmassa oikeudessa.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19850172taloa0">ASIAN KÄSITTELY ALEMMISSA OIKEUKSISSA</a>
    <a href="19850172tmuukas0">VALITUSLUVAN MYÖNTÄMINEN JA VÄLITOIMET</a>
    <a href="19850172tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850172t.kko">
    <div>
      <h2 id="19850172taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Syyte Tammisaaren kihlakunnanoikeudessa</h3>
        <p>Virallinen syyttäjä on kertonut, että A oli 23.5.1984 Karjaalla asunnossaan tahallaan yrittänyt surmata V:n lyömällä häntä puukolla vatsaan, jolloin puukonisku oli vakavasti vammauttanut V:tä niin, että hänen suolistonsa oli pahasti vahingoittunut ja hänen pernansa oli jouduttu poistamaan. Tämän vuoksi syyttäjä on vaatinut A:lle rangaistusta tapon yrityksestä.</p>
      </div>
      <div>
        <h3>Kihlakunnanoikeuden päätös 16.7.1984</h3>
        <p>Kuultuaan V:tä asianomistajana ja A:ta syytteestä kihlakunnanoikeus on lausunut selvitetyksi, että A ja V olivat 23.5.1984 Karjaalla tultuaan noin kello 15 iltapäivällä A:n asunnolle jatkaneet siellä ryypiskelyä pelaten myös korttia. A ja V olivat tällöin olleet yhdessä aamusta lähtien. V oli asunnossa istunut matalassa nojatuolissa vajaan kahden metrin etäisyydellä A:sta, joka oli istunut sohvan reunuksella. Tällöin A oli puukottanut V:tä Mora-puukolla, jossa oli ollut 90 millimetrin pituinen terä, aiheuttaen tahallaan V:lle navan yläpuolelle pistohaavan, josta suolet olivat pursuneet ulos. V oli istuessaan silmät kiinni havahtunut A:n uhkaukseen tappaa hänet sekä nähdessään tämän puukko kädessä noussut ylös ja samalla sanonut lähtevänsä. Puukotus oli tapahtunut V:n noustessa ylös. V oli itse poistunut huoneistosta ja kävellyt pihalla olevan polkupyöränsä luokse, johon hän oli lyyhistynyt. Paikalle tullut sivullinen oli tilannut sairasauton, jolla V oli viety noin kello 17.30 sairaalaan, josta hän oli päässyt pois 30.6.1984.</p>
        <p>Ottaen huomioon asianomistajan ja syytetyn asemat huoneessa ja sen seikan, ettei huoneesta ollut löydetty rikkonaisia pulloja, kihlakunnanoikeus ei ole pitänyt uskottavana A:n kertomusta siitä, että V olisi ennen puukotusta uhannut häntä pullolla.</p>
        <p>Lääkärintodistuksen mukaan V:n pernassa oli ollut pistohaava ja se oli jouduttu poistamaan. Samoin oli pohjukaissuolessa ollut pistohaava ja puukonpisto oli aiheuttanut myös vaurioita sappitien ja maksan välisessä kudoksessa. Lisäksi ohuessa suolessa ollut kaksi viiltohaavaa ja paksusuolen poikittaisessa osassa pistohaava. Lausunnon mukaan puukonisku oli suuntautunut sekä oikealle että vasemmalle ja vammat olivat olleet hengenvaarallisia sekä kipua aiheuttavia.</p>
        <p>Kihlakunnanoikeus on katsonut jääneen näyttämättä, että A olisi tahallaan yrittänyt surmata V:n, mutta A oli, menetellessään edellä kerrotulla tavalla, tahallaan aiheuttanut V:lle vaikean ruumiinvamman ja hengenvaaran. Sen vuoksi ja kun puheena olevaa tekoa, huomioon ottaen tekovälineen laatu sekä rikokseen johtaneet ja siitä ilmenevät seikat kokonaisuudessaan, oli pidettävä törkeänä, kihlakunnanoikeus on, hyläten syytteen enemmälti ja A:n väitteen hätävarjelusta, rikoslain 21 luvun 6 §:n 1 momentin nojalla tuominnut A:n törkeästä pahoinpitelystä 10 kuukaudeksi vankeuteen, josta rikoslain 3 luvun 11 §:n nojalla on vähennetty vapaudenmenetysaikaa 23.5. - 15.7.1984 vastaavat 1 kuukausi 23 päivää. Lisäksi A on velvoitettu suorittamaan V:lle erinäisiä korvauksia sekä korvaamaan valtiolle lääkärintodistuksen lunastusmaksun 60 markkaa ja todistelukustannukset 40 markkaa 40 penniä. Takavarikkoon otettu rikoksentekovälineenä käytetty Mora-puukko on tuomittu valtiolle menetetyksi.</p>
      </div>
      <div>
        <h3>Helsingin hovioikeuden päätös 7.2.1985</h3>
        <p>Hovioikeus, jonka tutkittavaksi virallinen syyttäjä ja V olivat saattaneet jutun, on perusteluissaan todennut, että A:n oli lyödessään V:tä kihlakunnanoikeuden päätöksessä kerrotulla tavalla puukolla vatsaan, jolloin V oli saanut lääkärintodistuksen mukaiset kihlakunnanoikeuden päätöksessä kerrotut hengenvaaralliset vammat, täytynyt käsittää, että lyönti olisi saattanut aiheuttaa V:n kuoleman. A:n oli siten katsottava yrittäneen tahallaan surmata V:n. Sen vuoksi hovioikeus on, samalla kun V:lle kivusta ja särystä maksettavaksi määrättyä korvausta korotettiin, muuttaen kihlakunnanoikeuden päätöstä, tuominnut A:n rikoslain 21 luvun 1 §:n ja 4 luvun 1 §:n 1 momentin nojalla kihlakunnanoikeuden hänen syykseen lukeman törkeän pahoinpitelyn ja hänelle siitä määrätyn rangaistuksen asemesta tapon yrityksestä 2 vuodeksi 6 kuukaudeksi vankeuteen, josta rikoslain 3 luvun 11 §:n nojalla on vähennetty vapaudenmenetysaikaa 23.5 - 16.7.1984 vastaavat 1 kuukausi 24 päivää. Muilta osin kihlakunnanoikeuden päätös on jäänyt pysyväksi. Lisäksi hovioikeus on määrännyt A:n heti vangittavaksi ja toimitettavaksi vankilaan rangaistustaan suorittamaan.</p>
      </div>
    </div>
    <div>
      <h2 id="19850172tmuukas0">VALITUSLUVAN MYÖNTÄMINEN JA VÄLITOIMET</h2>
      <p>A:lle on myönnetty valituslupa 8.5.1985. Virallinen syyttäjä ja V ovat antaneet heiltä pyydetyt vastaukset.</p>
      <p>Korkein oikeus on 26.8.1985 toimittanut jutussa suullisen käsittelyn, jossa ovat olleet saapuvilla, virallisena syyttäjänä apulaispoliisitarkastaja oikeuskanslerin hänelle antaman määräyksen nojalla, sekä A Helsingin lääninvankilasta tuotuna ja V henkilökohtaisesti kumpikin avustajineen.</p>
    </div>
    <div>
      <h2 id="19850172tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Hovioikeus on toisin kuin kihlakunnanoikeus katsonut näytetyksi, että A on tahallaan yrittänyt surmata V:n. Koska tämä näytön uudelleen arvioiminen on johtanut myös olennaiseen tuomitun vankeusrangaistuksen korottamiseen, olisi hovioikeuden, ottaen huomioon oikeudenkäymiskaaren 26 luvun 8 §:n säännökset, ennen kihlakunnanoikeuden päätöksen muuttamista pitänyt toimittaa jutussa suullinen käsittely. Viivytyksen välttämiseksi lain edellyttämä suullinen käsittely on toimitettu Korkeimmassa oikeudessa.</p>
        <p>Jutussa on selvitetty, että A oli 23.5.1984 Karjaalla sijaitsevassa asunnossaan korttipelin yhteydessä syntyneen riidan kestäessä lyönyt V:tä puukolla vatsaan kihlakunnanoikeuden päätöksessä kerrotuin seurauksin.</p>
        <p>Vastoin A:n väitettä ei ole ilmennyt, että kysymyksessä olisi ollut hätävarjelutilanne, koska tapahtumapaikalla ei ole todettu tappelun merkkejä eikä muutakaan sellaista selvitystä ole esitetty, joka viittaisi puukotustilanteen alkaneen V:n pullolla uhkaamisesta.</p>
        <p>Teon syyksilukemisen perusteeksi ei ole voitu esittää suoranaista selvitystä A:n tahallisuuden sisällöstä ja ulottuvuudesta tekohetkellä. Puukoniskua sinänsä voidaan A:n kertomuksen perusteella pitää tahallisena. Sen suuntautuminen kehon helposti vioittuvien sisäelimien alueelle ei selvityksen mukaan ole johtunut V:n yllättävästä liikkumisesta tai muusta sellaisesta A:n tekoon kuulumattomasta seikasta. Näin ollen on perusteltua päätyä siihen, että A on tahallaan puukottanut V:tä hengenvaaralliseen kohtaan. Tällaisen puukotuksen seuraus on usein kohtalokas. Puukottaja ei siten voi lähteä siitä, ettei uhrin kuoleman mahdollisuus olisi hyvinkin todennäköinen puukotuksen seuraus, tai ainakin puukon käyttäminen tällä tavalla osoittaa välinpitämättömyyttä uhrin hengestä. Sen vuoksi on perusteltua päätyä siihen, että A:n tahallisuus ulottuu V:n kuolemaan asti. Näin ollen teko voidaan lukea A:n syyksi tapon yrityksenä.</p>
      </div>
      <div>
        <h3>Päätöslauselma</h3>
        <p>Hovioikeuden päätöksen lopputulosta ei muuteta.</p>
        <div>
          <p>Ratkaisuun osallistuneet: oikeusneuvokset Ailio, Heinonen, Mörä, Riihelä ja Ketola</p>
        </div>
      </div>
    </div>
  </finlex:content>
</finlex:document>
