<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850065t</dcterms:identifier>
  <finlex:ecliIdentifier>ECLI:FI:KKO:1985:II65</finlex:ecliIdentifier>
  <dcterms:title>KKO:1985-II-65</dcterms:title>
  <dcterms:description>
    <p>
      <strong>Asunto-osakeyhtiö</strong>
      <span>Asunto-osakeyhtiön osake</span>
    </p>
    <p>
      <strong>Panttaus</strong>
      <span>Panttauksen pätevyys</span>
    </p>
    <p>
      <strong>Saantosuoja</strong>
    </p>
  </dcterms:description>
  <finlex:registerNumber>S84/150</finlex:registerNumber>
  <dcterms:date pvm="19840605">1984-06-05</dcterms:date>
  <finlex:fileCopyNumber>2045/84</finlex:fileCopyNumber>
  <dcterms:issued pvm="19850502">1985-05-02</dcterms:issued>
  <dcterms:abstract>
    <p>A oli väärentänyt vaimonsa B:n allekirjoituksen valtakirjaan ja pantannut sen nojalla B:n omistamat asunto-osakeyhtiön osakkeet X -pankin konttoriin sieltä liiketoimintaa varten saamansa 150.000 markan lainan vakuudeksi. Myöhemmin A oli väärentänyt B:n allekirjoituksen toiseen valtakirjaan ja jälkipanttaukseen suostumista koskevan lausuman alle X:ltä saamassaan asiakirjassa, jossa X oli sitoutunut pitämään osakekirjaa hallussaan myös Y -pankin lukuun. Näiden asiakirjojen nojalla A oli antanut osakekirjan osalta toissijaista panttioikeutta koskevan sitoumuksen hänelle vekseliluottoa myöntäneelle Y:lle.</p>
    <p>Kun X:llä ei ollut ollut pelkästään sille esitetyn valtakirjan perusteella oikeutta luottaa siihen, että B:llä oli ollut tarkoitus pantata omistamansa asunto-osakkeet A:n liiketoimintaa varten annetun luoton vakuudeksi ja kun X ei ollut yrittänytkään varmistautua siitä, että B:llä oli ollut valtakirjan mukainen panttaamistarkoitus ja että B oli antanut toissijaista panttioikeutta koskevan suostumuksen, panttaustoimenpiteet eivät sitoneet B:tä vaan X oli velvollinen luovuttamaan osakekirjan B:lle, eikä Y:llä ollut oikeutta saada sitä haltuunsa.</p>
    <p>Ään.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19850065taloa0">ASIAN KÄSITTELY ALEMMISSA OIKEUKSISSA</a>
    <a href="19850065tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850065tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850065t.kko">
    <div>
      <h2 id="19850065taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Helsingin raastuvanoikeuden päätös 8.7.1981</h3>
        <p>Jutun asiakirjoista käy ilmi Helsingin raastuvanoikeuden marraskuun 5 päivänä 1980 julistamassaan päätöksessä katsoneen selvitetyksi, että A oli muun ohessa syyskuun 15 päivänä 1977, saadakseen itselleen hyötyä, esittänyt Suomen Yhdyspankki Oy:n Senaatintorin konttorissa valtakirjan, johon hän oli väärentänyt vaimonsa B:n nimen ja jolla valtakirjalla B muka valtuutti hänet vastaanottamaan pankista B:n omistamat Asunto Oy Mannerheimintie 93 nimisen asunto-osakeyhtiön osakkeet n:ot 1989 - 2000. A oli samalla vaimonsa tietämättä maksanut Suomen Yhdyspankki Oy:lle tämän lainan, jonka vakuutena nuo osakkeet olivat olleet. Saatuaan osakkeet haltuunsa A oli samana syyskuun 15 päivänä, saadakseen itselleen hyötyä, esittänyt Helsingin Suomalaisen Säästöpankin Erottajan konttorissa 1.9.1977 päivätyn Kiinteistöuudistus Oy:n ylimääräisen yhtiökokouksen pöytäkirjan, johon hän oli allekirjoittajiksi väärentänyt B:n ja L:n nimet ja jonka pöytäkirjan mukaan hänet oli yhtiökokouksen päätöksellä oikeutettu huolehtimaan 150.000 markan lainan anomisesta yhtiölle ja nostamaan laina mainitusta pankista sekä 13.9.1977 päivätyn yleispanttausvaltakirjan, johon hän oli väärentänyt B:n nimen ja jonka valtakirjan mukaan B muka valtuutti hänet panttaamaan ja luovuttamaan mainitut osakkeet kaikkien A:n ja hänen hallitsemiensa yhtiöiden Kiinteistöuudistus Oy:n ja LKV Kiinteistö Oy:n sitoumusten suorittamisesta. A oli luovuttanut mainitut osakkeet pankille vakuudeksi nostamastaan 150.000 markan lainasta. Edelleen tuosta raastuvanoikeuden päätöksestä käy ilmi, että A oli lokakuun 16 päivänä 1979, saadakseen itselleen hyötyä, antanut Helsingin Osakepankin Lauttasaaren konttorissa valtakirjan ja jälkipanttaussitoumuksen, joihin hän oli väärentänyt B:n nimen ja joiden asiakirjojen mukaan B muka olisi valtuuttanut hänet luovuttamaan kysymyksessä olevat osakkeet jälkipanttina sanotulle pankille A:n sieltä saaman 25.000 markan määräisen vekseliluoton maksamisesta. Raastuvanoikeus on tuominnut A:n vapausrangaistuksiin noista yksityisten asiakirjojen väärentämisestä. A on valittanut päätöksestä Helsingin hovioikeuteen.</p>
        <p>Jutun asiakirjoista käy lisäksi ilmi, että A:n Helsingin Suomalaisessa Säästöpankissa esittämä Kiinteistöuudistus Oy:n ylimääräisen yhtiökokouksen pöytäkirja 1.9.1977 on ollut erään asianajajan laatima ja myös hänen allekirjoittamansa. Sen mukaan yhtiön osakkaat, joista A on edustanut 60 osaketta, B 20 osaketta ja L 20 osaketta ovat yksimielisesti päättäneet anoa yhtiön toiminnan laajentamista varten Helsingin Suomalaisen Säästöpankin Erottajan konttorista 150.000 markan lainan ja valtuuttaa A:n huolehtimaan lainan anomisesta ja nostamisesta. Pöytäkirja on varmennettu kaikkien mainittujen osakkeenomistajien ja pöytäkirjan laatineen asianajajan allekirjoituksin. A:n esittämässä 13.9.1977 päivätyssä yksilöydyssä yleispanttausvaltakirjassa on ollut kahden B:n nimikirjoituksen oikeellisuuden todistaneen henkilön allekirjoitukset. Kysymyksessä olevat B:n omistamat osakkeet ovat 15.9.1977 olleet panttina Suomen Yhdyspankki Oy:ssä ja tuo pankki on säilyttänyt osakkeita panttina myös Helsingin Talousosuuspankin lukuun. Mainitut osakkeet on toimitettu Helsingin Suomalaisen Säästöpankin Erottajan konttoriin Suomen Yhdyspankki Oy:n toimesta ja A:n ensin mainitusta pankista nostamasta 150.000 markan lainasta on maksettu B:n Suomen Yhdyspankki Oy:lle ollut 29.985,47 markan velka. Samoin on noilla lainavaroilla maksettu erinäisiä Helsingin Talousosuuspankin saatavia.</p>
        <p>A:n Helsingin Osakepankille toimittamassa 16.10.1979 päivätyssä valtakirjassa, johon hän oli väärentänyt B:n nimen, ovat B:n nimikirjoituksen todistaneet oikeaksi kaksi henkilöä. A on ollut tunnettu asiakas Helsingin Suomalaisessa Säästöpankissa. Sitä vastoin B ei esitetyn selvityksen mukaan ole ollut asiakassuhteessa Helsingin Suomalaiseen Säästöpankkiin eikä Helsingin Osakepankkiin.</p>
        <p>B:n kanne: B on Helsingin Suomalaista Säästöpankkia, Helsingin Osakepankkia ja A:ta vastaan nostamassaan kanteessa ja sitä kehitellessään vaatinut, että edellä mainitut A:n Helsingin Suomalaiselle Säästöpankille väärennetyn valtakirjan nojalla suorittama panttaus ja edelleen Helsingin Osakepankille väärennetynvaltakirjan ja jälkipanttaussitoumuksen perusteella suorittama jälkipanttaus julistettaisiin mitättömäksi ja että Helsingin Suomalainen Säästöpankki velvoitettaisiin luovuttamaan hänelle Asunto Oy Mannerheimintie 93 nimisen yhtiön osakkeet n:ot 1989 - 2000 vapaina kaikista vastuista ja että mainitut pankit ja A velvoitettaisiin korvaamaan hänen oikeudenkäyntikulunsa. B on katsonut, että molemmat pankit olivat laiminlyöneet niille näissä tapauksissa kuuluneen selonottovelvollisuutensa. Pankkien olisi normaalin pankkikäytännön mukaisesti pitänyt pyytää osakkeiden omistajaa käymään pankissa henkilökohtaisesti allekirjoittamassa panttaussitoumukset tai ainakin puhelimitse varmistautua valtuutusten oikeellisuudesta. Valtakirjamenettelyyn oli jopa ryhdytty Helsingin Suomalaisen Säästöpankin esityksestä ja pankin valtakirjalomaketta käyttäen. B on katsonut vastaajapankkien taholta olevan kunnianvastaista ja arvotonta vedota panttauksiin. B on viitannut myös velkakirjalain 17 §:n säännöksiin.</p>
        <p>Vastineet: Helsingin Suomalainen Säästöpankki ja Helsingin Osakepankki ovat kiistäneet kanteen ja vaatineet korvausta oikeudenkäyntikuluistaan. Pankit ovat katsoneet noudattaneensa panttaustilanteissa normaalin pankkikäytännön mukaista huolellisuutta.</p>
        <p>A on kanteesta kuultuna myöntänyt suorittaneensa kanteessa ilmoitetut valtakirjojen ja jälkipanttaussitoumuksen väärennykset ja niiden nojalla tapahtuneet panttaukset.</p>
        <p>Helsingin Osakepankki on siltä varalta, että osakekirjojen panttauksen Helsingin Suomalaiselle Säästöpankille ei katsottaisi sitovan B:tä, vaatinut osakirjojen luovuttamista itselleen. Helsingin Osakepankki on huomauttanut, että sillä oli aihetta olettaa sille esitetty jälkipanttaussitoumus allekirjoitetuksi Helsingin Suomalaisessa Säästöpankissa, jossa B:n henkilöllisyys olisi varmistettu, koska jälkipanttaussitoumuksessa oli B:n ja todistajien allekirjoitusten ohella myös Helsingin Suomalaisen Säästöpankin virkailijoiden allekirjoitukset. A oli esittänyt lisäksi B:n valtakirjan, jossa olevan allekirjoituksen oli todettu vastaavan jälkipanttaussitoumuksen allekirjoitusta.</p>
        <p>Raastuvanoikeuden ratkaisu ja perustelut: Edellä selostetun mukaan jutussa on riidatonta, että B ei ole valtuuttanut puolisoaan A:ta panttaamaan omistamiaan asunto-osakkeita ja että A on väärentänyt mainittuihin valtakirjoihin ja jälkipanttaussitoumukseen B:n nimen ja antanut osakkeet pantiksi Helsingin Suomalaisesta Säästöpankista ja Helsingin Osakepankista nostamiensa luottojen vakuudeksi.</p>
        <p>A:n suorittamien panttausten sitovuutta on tarkasteltava 2.5.1895 annetun osakeyhtiölain 32 a §:n valossa. Sen mukaisesti, kun kysymyksessä on puutteellisuus panttauksen suorittajan edustusvallassa, pantinsaajilta edellytetään paitsi vilpitöntä mieltä myös kohtuullisiin perusteisiin nojautuvaa selonottovelvollisuutta.</p>
        <p>Edellä selostettujen tapahtumatietojen perusteella raastuvanoikeus katsoo, että Helsingin Suomalaisella Säästöpankilla ei ole ollut erityistä aihetta epäillä B:n nimissä annetun yleispanttausvaltakirjan oikeellisuutta. A on entuudestaan tunnettu pankissa luotettavana asiakkaan ja tuo seikka samoin kuin sekin, että osakkeet ovat jo entuudestaan olleet panttina kahdessa muussa pankissa sekä se että A on esittänyt pankissa asianajajan laatiman yhtiökokouksen pöytäkirjan, jossa hänet oli oikeutettu anomaan ja nostamaan 150.000 markan laina, ovat olleet omiaan edesauttamaan sellaisen tilanteen syntymistä, että pankki on voinut olettaa A:n olevan oikeutettu toimimaan B:n puolesta. Raastuvanoikeus katsoo, ettei Helsingin Suomalainen Säästöpankki ole tässä tapauksessa laiminlyönyt sille pankkikäytännön ja kohtuuden mukaan kuuluvaa selonottovelvollisuuttaan.</p>
        <p>Helsingin Osakepankin selonottovelvollisuuden laajuutta arvioidessaan raastuvanoikeus toteaa, että pankki on voinut luottaa siihen, että B olisi tavanmukaisesti käynyt allekirjoittamassa jälkipanttaussitoumuksen Helsingin Suomalaisessa Säästöpankin konttorissa. Kun pankki on vielä lisäksi saanut A:n toimittaman B:n panttausvaltakirjan, jossa oleva allekirjoitus on vastannut jälkipanttaussitoumuksen allekirjoitusta, raastuvanoikeus katsoo, että myös Helsingin Osakepankki on täyttänyt kohtuuden mukaan vaadittavan selontekovelvollisuutensa.</p>
        <p>Kun pankkien on edellä sanotun mukaisesti katsottava noudattaneen tilanteen vaatimaa kohtuullista huolellisuutta ja kun B ei ole näyttänyt muutakaan perustetta sille, että panttaukset eivät häntä sitoisi, raastuvanoikeus asunto-osakeyhtiöistä annetun lain 2 §:n ja edellä mainitun osakeyhtiölain 32 a §:n nojalla hylkää B:n kanteen.</p>
        <p>Asian epätietoisen laadun vuoksi raastuvanoikeus oikeudenkäymiskaaren 21 luvun 3 §:n nojalla määrää, että Helsingin Suomalainen Säästöpankki ja Helsingin Osakepankki saavat pitää oikeudenkäyntikulunsa jutussa omana vahinkonaan.</p>
        <p>Helsingin hovioikeus, jonka tutkittavaksi B, Helsingin Suomalainen Säästöpankki ja Helsingin Osakepankki jutun saattoivat, on tuomiollaan 30.11.1983 jättänyt asian raastuvanoikeuden päätöksen varaan. Asian laatuun nähden asianosaiset saivat pitää oikeudenkäyntikulunsa hovioikeudessa vahinkonaan.</p>
      </div>
    </div>
    <div>
      <h2 id="19850065tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>B on pyytänyt valituslupaa ja vaatinut kanteensa hyväksymistä ja oikeudenkäyntikulujensa korvaamista myös Korkeimmassa oikeudessa. Valituslupa on myönnetty 2.3.1984. Helsingin Suomalainen Säästöpankki ja Helsingin Osakepankki ovat antaneet niiltä pyydetyt vastaukset. A ei ole käyttänyt hyväkseen hänelle varattua tilaisuutta vastauksen antamiseen.</p>
    </div>
    <div>
      <h2 id="19850065tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>A on suorittanut raastuvanoikeuden päätöksestä ja hovioikeuden tuomiosta ilmenevät panttaustoimienpiteet niissä sanotuin tavoin väärennettyjen valtakirjojen nojalla. Hän on 16.10.1979 saatuaan Helsingin Suomalaisen Säästöpankin konttorista jälkipanttaussitoumuksen, jossa tuo pankki sitoutui omaa ensisijaista panttioikeuttaan loukkaamatta säilyttämään kysymyksessä olevaa osakekirjaa Helsingin Osakepankin lukuun, väärentänyt sitoumukseen kirjoitetun, suostumuksen jälkipanttaukseen sisältävän lausuman alle B:n allekirjoituksen. Tämän jälkeen A on mennyt takaisin mainittuun Helsingin Suomalaisen Säästöpankin konttoriin, jossa pankin kaksi toimihenkilöä on todistanut B:n allekirjoituksen oikeaksi. Sen jälkeen A on toimittanut jälkipanttaussitoumuksen Helsingin Osakepankin konttoriin.</p>
        <p>Kuten alemmat oikeudet ovat todenneet, määräytyy Helsingin Suomalaisen Säästöpankin ja Helsingin Osakepankin oikeus puheena olevaan osakekirjaan sitä pantattaessa voimassa olleen, 2.5.1895 annetun osakeyhtiölain 32 a §:n mukaan.</p>
        <p>Viimeisten vuosikymmenien aikana on asunto-osakeyhtiöistä annetussa laissa tarkoitetuista, asuinhuoneistojen hallintaan oikeuttavista osakkeista muodostunut suurelle osalle asutuskeskuksissa asuvia suomalaisia tärkein osa heidän omaisuuttaan. Tavanmukaista on, että niiden hankkimista varten otetaan asuntolainaa ja että osakekirja annetaan pantiksi lainan myöntäneelle rahalaitokselle. Yleistä on myös tällaisten osakkeiden panttaaminen perheiden tarvitsemien muidenkin luottojen kuin asunto-osakkeiden ostamiseen käytettävien lainojen vakuudeksi.</p>
        <p>Jutussa pankkikäytännöstä esitetyn selvityksen mukaan osakekirjojen panttaaminen tapahtuu pääsääntöisesti siten, että osakkeiden omistaja käy henkilökohtaisesti pankissa allekirjoittamassa panttaussitoumuksen ja luovuttamassa osakekirjaan pankin haltuun, joskin panttauksia suoritetaan poikkeustapauksissa valtakirjoillakin ainakin silloin, kun panttaus koskee puolisoiden omistamia osakkeita, jolloin toinen aviopuolisoista tarvittaessa toimittaa panttauksen omasta puolestaan ja toisen puolison edustajana.</p>
        <p>Harkittaessa millaisen oikeuden Helsingin Suomalainen Säästöpankki on väärennetyllä valtakirjalla 15.9.1977 tapahtuneen panttaustoimenpiteen perusteella saanut B:n omistamiin osakkeisiin, on ensiksikin otettava huomioon, ettei osakkeiden omistaja yleensä voi estää hänen hallustaan oikeudettomasti pois joutuneen osakekirjan panttaamista. Pätevän panttioikeuden syntyminen on mahdollista, mikäli pantin saaja noudattaa tarpeellista huolellisuutta. Mainitun lainkohdan mukainen saantosuoja merkitsee silloin kun pantatut osakkeet muutetaan rahaksi, liiketoimintaa harjoittavan osakeyhtiön osakkeiden ollessa kysymyksessä vain noiden osakkeiden menettämistä, mutta panttauksen koskiessa asunto-osakeyhtiön osakkeita säännönmukaisesti myös sitä, että osakkeet pantannut henkilö menettää asuntonsa. Kun Helsingin Suomalainen Säästöpankki on ottanut osakekirjan vastaan liiketoimintaa varten myöntämänsä luoton vakuudeksi, sen on täytynyt ottaa huomioon, että panttauksesta aiheutuisi osakekirjan omistajalle huomattavasti suurempi vahingon vaara kuin se riski, joka asuntoosakkeiden panttaukseen asuntolainojen ja niihin verrattavien luottojen vakuudeksi tavallisesti liittyy. Helsingin Suomalainen Säästöpankki ei ole yrittänytkään ottaa selvää siitä, oliko B:llä ollut sille annetun valtakirjan mukainen panttaamistarkoitus. Pankilla ei pelkän valtakirjan perusteella ole ollut oikeutta luottaa siihen, että B oli tarkoittanut saattaa omaisuutensa ja asuntonsa vaaraan miehensä liiketoiminnan vuoksi.</p>
        <p>Helsingin Suomalaiselle Säästöpankille on 15.9.1977 tapahtuneen panttauksen yhteydessä annettu myös raastuvanoikeuden päätöksessä selostettu yhtiökokouksen pöytäkirja, johon muun muassa B:n allekirjoitus oli väärennetty. Tuolla asiakirjalla ei ole merkitystä asiassa siitä syystä, ettei siinä ole ollut mainintaa luoton vakuudesta ja ettei Helsingin Suomalainen Säästöpankki ole näyttänyt, että luottoa A:lle myönnettäessä olisi tarpeellisessa määrin tutkittu pöytäkirjassa sanottua luoton pyytämisen tarkoitusta eli siinä mainitun yhtiön liiketoiminnan laajentamisen mahdollisuutta ja tarkoituksenmukaisuutta.</p>
        <p>Näistä syistä Helsingin Suomalainen Säästöpankki ei ole 15.9.1977 voinut kohtuullisin perustein pitää A:ta oikeutettuna toimimaan osakirjan panttaamisessa B:n puolesta. Helsingin Suomalainen Säästöpankki ei siten ole saanut puheena olevassa lainkohdassa tarkoitettua saantosuojaa kysymyksessä olevan panttaussitoumuksen perusteella, eikä tuo asiakirja näin ollen sido B:tä.</p>
        <p>Helsingin Osakepankin oikeus saada puheena oleva asiakirja haltuunsa riippuu paitsi siitä, onko se voinut edellä mainitussa lainkohdassa tarkoitetuin tavoin kohtuullisin perustein pitää A:ta oikeutettuna tekemään B:n puolesta sitoumuksen osakekirjaa koskevassa toissijaisesta panttioikeudesta, myös siitä, onko Helsingin Suomalainen Säästöpankki saanut B:tä niin ikään sanotun lainkohdan mukaan sitovan suostumuksen pitää osakekirjaa hallussaan Helsingin Osakepankin lukuun.</p>
        <p>Helsingin Suomalainen Säästöpankki ei ole jutussa väittänytkään, että se olisi pyrkinyt varmistumaan siitä, että B olisi antanut sille edellä tarkoitetun suostumuksen. Edellä todettu pankin jälkipanttaussitoumuksen osalta noudattama menettely on päinvastoin osoituksena siitä, ettei pankki ole siltäkään kohdin noudattanut tarpeellista huolellisuutta.</p>
        <p>Näillä perusteilla Korkein oikeus katsoo, ettei Helsingin Suomalainen Säästöpankki ole myöskään 16.10.1979 saanut B:n omistamiin osakkeisiin minkäänlaista oikeutta, vaan että se on tuonkin päivän jälkeen ollut velvollinen luovuttamaan osakekirjan B:lle. Helsingin Osakepankilla ei siten ole oikeutta saada osakekirjaa haltuunsa.</p>
      </div>
      <div>
        <h3>Lainkohdat</h3>
        <p>Laki osakeyhtiöistä 2.5.1895 32 a § 2 ja 3 momentti</p>
        <p>Laki asunto-osakeyhtiöistä 2 § alkuperäisessä muodossaan</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja raastuvanoikeuden päätös kumotaan. Helsingin Suomalaiselle Säästöpankille annettu yleispanttaussitoumus ja Helsingin Osakepankille annettu jälkipanttaussitoumus julistetaan pätemättömäksi sekä B:tä sitomattomiksi ja Helsingin Suomalainen Säästöpankki velvoitetaan lunastuksetta luovuttamaan hänelle Asunto Oy Mannerheimintie 93 nimisen yhtiön osakkeita n:ot 1989 - 2000 koskeva, kanteessa tarkoitettu osakekirja. Helsingin Suomalainen Säästöpankki, Helsingin Osakepankki ja A velvoitetaan yhteisvastuullisesti korvaamaan B:lle hänelle jutusta aiheutuneet oikeudenkäyntikulut 20.000 markalla.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Takala: Totean kuten enemmistö, että A on suorittanut raastuvanoikeuden päätöksestä ja hovioikeuden tuomiosta ilmenevät panttaustoimenpiteet niissä sanotuin tavoin väärennettyjen valtakirjojen nojalla ja 16.10.1979 saatuaan Helsingin Suomalaisen Säästöpankin konttorista jälkipanttaussitoumuksen, jossa tuo pankki sitoutui omaa ensisijaista panttioikeuttaan loukkaamatta säilyttämään kysymyksessä olevaa osakekirjaa Helsingin Osakepankin lukuun, väärentänyt sitoumuksen jälkipanttauksen sisältävän suostumuksen kohdalle B:n allekirjoituksen. Sen jälkeen A on palauttanut sitoumuksen Helsingin Suomalaiseen Säästöpankkiin, jossa pankin 2 toimihenkilöä on todistanut B:n allekirjoituksen oikeaksi. Sen jälkeen A on toimittanut jälkipanttaussitoumuksen Helsingin Osakepankin konttoriin.</p>
        <p>Tapaukseen sovellettavan osakekirjan pantattaessa voimassa olleen 2.5.1895 osakeyhtiölain 32 a §:n mukaan nimetylle henkilölle asetetun osakekirjan pantiksi ottajan oikeus silloin, kun pantiksi luovuttaja toimii osakekirjan omistajan puolesta, riippuu siitä, voiko pantin vastaanottaja kohtuullisin perustein olettaa pantin antajan olevan oikeutettu toimimaan omistajan puolesta. Sitä, milloin niin on laita, ei voida yleispätevästi määritellä, vaan kysymys on ratkaistava kussakin tapauksessa sitä koskevan tilanteen ja siinä ilmenneiden seikkojen perusteella.</p>
        <p>Ottaessaan 15.9.1977 Helsingin Suomalaiselta Säästöpankilta lainaa Kiinteistöuudistus Oy:lle A on esittänyt pankissa 1.9.1977 päivätyn sanotun yhtiön yhtiökokouksen pöytäkirjan. Sen mukaan yhtiön osakkaita olivat A omistaen yhtiön 100 osakkeesta 60 osaketta, B omistaen 20 osaketta ja L, joka on A:n velipuoli, omistaen samoin 20 osaketta. Pöytäkirjan mukaan yhtiökokouksessa oli yksimielisesti päätetty anoa yhtiön toiminnan laajentamista varten Helsingin Suomalaiselta Säästöpankilta 150.000 markan määräinen laina ja lisäksi päätetty valtuuttaa A huolehtimaan lainan anomisesta ja sen nostamisesta. Pankille lainasta tarjottavasta vakuudesta ei pöytäkirjassa ole mainittu.</p>
        <p>Yhtiökokouksen pöytäkirja on ollut omiaan antamaan aihetta pitää uskottavana, että B omistuspohjaltaan tällaisen yhtiön osakkaana on suostunut siihen, että hänen omistamansa asunto-osakekirja annetaan pantiksi yhtiölle otettavaksi päätetystä velasta.</p>
        <p>A ei kuitenkaan ole pantannut osakekirjaa Helsingin Suomalaiselle Säästöpankille ainoastaan edellä mainitun Kiinteistöuudistus Oy:lle otettavaksi päätetyn lainan vakuudeksi vaan samalla luovuttanut sen yleispantiksi kaikista tuon yhtiön samoin kuin omien ja hallitsemansa LKV Kiinteistö Oy:n silloisista ja vastaisista veloista mainitulle pankille. Yhtiökokouksen pöytäkirjan perusteella ei ole ollut aihetta päätellä, että B olisi tarkoittanut hyväksyä näin laajan panttioikeuden perustamisen osakkeeseensa. Vaikka A onkin esittänyt pankille B:n allekirjoittamaksi merkityn 13.9.1977 päivätyn valtakirjan, jonka mukaan A valtuutettiin mainittuun laajempaan panttaamiseen, ei Helsingin Suomalainen Säästöpankki alan ammattilaisena ole, kun otetaan huomioon molemmat asiakirjat, voinut perustellusti pitää A:n toimivaltaa niin selvänä, ettei ei kaivannut tarkempaa selonottamista. Sen vuoksi pankin olisi tullut ennen panttaussopimuksen tekemistä ottaa asiassa yhteys B:hen. Siihen olisi ollut erityisesti aihetta sen vuoksi, että kyseessä pankin tieten oli B:n asuntonaan käyttämää huoneistoa koskevat osakkeet. Jättäessään suorittamatta sellaisen selonottotoimenpiteen Helsingin Suomalainen Säästöpankki ei ole voinut kohtuullisin perustein olettaa, että A oli oikeutettu toimimaan B:n puolesta.</p>
        <p>Sitä vastoin alempien oikeuksien mainitsemilla perusteilla katson, että Helsingin Osakepankki on voinut kohtuullisin perustein pitää A:a oikeutettuna tekemään B:n puolesta sopimuksen osakekirjan jälkipanttauksesta. Sillä, että osakekirjan panttaus Helsingin Suomalaiselle Säästöpankille on ollut edellä kerrotuin tavoin pätemätön ja että B:n nimikirjoitus 16.9.1979 päivätyssä, Helsingin Suomalaiselle Säästöpankille annetussa jälkipanttaussitoumuksessa on ollut väärennetty, en katso olevan merkitystä Helsingin Osakepankkiin nähden, kun sillä ei ole näytetty olleen aihetta epäillä väärentämistä.</p>
        <p>Edellä mainituilla perusteilla katson, ettei ole syytä muuttaa hovioikeuden tuomiota muulla tavoin kuin että julistan A:n väärennetyn valtakirjan nojalla B:n puolesta 15.9.1977 suorittaman Asunto Oy Mannerheimintie 93 nimisen yhtiön osakkeita N:ot 1989 - 2000 koskevan osakekirjan yleispanttauksen Helsingin Suomalaiselle Säästöpankille pätemättömäksi sekä velvoitan Helsingin Suomalaisen Säästöpankin luovuttamaan osakekirjan Helsingin Osakepankin haltuun sillä osakekirjaan olevan panttioikeuden toteuttamiseksi, jollei Helsingin Suomalaisella Säästöpankilla muulla perusteella ole oikeutta edelleen pitää osakekirjaa hallussaan, ja korvaamaan B:lle hänelle jutusta aiheutuneet oikeudenkäyntikulut 20.000 markalla. Asian laadun vuoksi määrään, että Helsingin Osakepankin on pidettävä vahinkonaan sillä täällä olleet oikeudenkäyntikulunsa.</p>
        <p>Oikeusneuvos Miettinen: Panttaussitoumuksia annettaessa on pankkikäytännön mukaan sääntönä, että pantin antajan itse on allekirjoitettava panttaussitoumus pankissa, jonka virkailijat todistavat allekirjoituksen oikeaksi, ja että vain poikkeuksellisesti voidaan hyväksyä valtakirjan käyttäminen. A on väärää valtakirjaa käyttämällä pantannut Helsingin Osakepankille vaimonsa B:n omistamat asuinhuoneiston hallintaan oikeuttavat osakkeet tuosta pankista liiketoimintaansa varten saamansa lainan maksamisen vakuudeksi. Kumpikaan A:n ja B:n puolisoista ei ennestään ollut sanotun pankin asiakas. Ei ole väitettykään, että B olisi ollut estynyt itse allekirjoittamasta panttaussitoumusta tai että asian kiireellisyys tai muu erityinen syy olisi estänyt pankkia tarkistamasta valtuutusta. Näissä olosuhteissa pankilla ei ole ollut hyväksyttävää perustetta poiketa edellä mainitusta panttaussitoumusta annettaessa pääsääntöisesti noudatettavasta hyvän pankkitavan edellyttämästä menettelystä. Pankki ei näin ollen ole täyttänyt sille rahalaitoksena kuuluvaa selonottovelvollisuutta. Näin ja muutoin Korkeimman oikeuden tuomiolauselmassa esitetyillä perusteilla yhdyn Korkeimman oikeuden tuomion lopputulokseen.</p>
      </div>
      <div>
        <p>Ratkaisuun osallistuneet: oikeusneuvokset Hämäläinen, Riihelä ja Ketola</p>
      </div>
    </div>
  </finlex:content>
</finlex:document>
