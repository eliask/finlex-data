<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850065t</dcterms:identifier>
  <finlex:ecliIdentifier>ECLI:FI:KKO:1985:II65</finlex:ecliIdentifier>
  <dcterms:title>KKO:1985-II-65</dcterms:title>
  <dcterms:description>
    <p>
      <strong>Asunto-osakeyhtiö</strong>
      <span>Asunto-osakeyhtiön osake</span>
    </p>
    <p>
      <strong>Panttaus</strong>
      <span>Panttauksen pätevyys</span>
    </p>
    <p>
      <strong>Saantosuoja</strong>
    </p>
  </dcterms:description>
  <finlex:registerNumber>S84/150</finlex:registerNumber>
  <dcterms:date pvm="19840605">1984-06-05</dcterms:date>
  <finlex:fileCopyNumber>2045/84</finlex:fileCopyNumber>
  <dcterms:issued pvm="19850502">1985-05-02</dcterms:issued>
  <dcterms:abstract>
    <p>A oli väärentänyt vaimonsa B:n allekirjoituksen valtakirjaan ja pantannut sen nojalla B:n omistamat asunto-osakeyhtiön osakkeet X -pankin konttoriin sieltä liiketoimintaa varten saamansa 150.000 markan lainan vakuudeksi. Myöhemmin A oli väärentänyt B:n allekirjoituksen toiseen valtakirjaan ja jälkipanttaukseen suostumista koskevan lausuman alle X:ltä saamassaan asiakirjassa, jossa X oli sitoutunut pitämään osakekirjaa hallussaan myös Y -pankin lukuun. Näiden asiakirjojen nojalla A oli antanut osakekirjan osalta toissijaista panttioikeutta koskevan sitoumuksen hänelle vekseliluottoa myöntäneelle Y:lle.</p>
    <p>Kun X:llä ei ollut ollut pelkästään sille esitetyn valtakirjan perusteella oikeutta luottaa siihen, että B:llä oli ollut tarkoitus pantata omistamansa asunto-osakkeet A:n liiketoimintaa varten annetun luoton vakuudeksi ja kun X ei ollut yrittänytkään varmistautua siitä, että B:llä oli ollut valtakirjan mukainen panttaamistarkoitus ja että B oli antanut toissijaista panttioikeutta koskevan suostumuksen, panttaustoimenpiteet eivät sitoneet B:tä vaan X oli velvollinen luovuttamaan osakekirjan B:lle, eikä Y:llä ollut oikeutta saada sitä haltuunsa.</p>
    <p>Ään.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19850065taloa0">ASIAN KÄSITTELY ALEMMISSA OIKEUKSISSA</a>
    <a href="19850065tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850065tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850065t.kko">
    <div>
      <h2 id="19850065taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Helsingin raastuvanoikeuden päätös 8.7.1981</h3>
        <p>Jutun asiakirjoista käy ilmi Helsingin raastuvanoikeuden marraskuun 5 päivänä 1980 julistamassaan päätöksessä katsoneen selvitetyksi, että Matti Juhani Laakko oli muun ohessa syyskuun 15 päivänä 1977, saadakseen itselleen hyötyä, esittänyt Suomen Yhdyspankki Oy:n Senaatintorin konttorissa valtakirjan, johon hän oli väärentänyt vaimonsa Elvi Mirjam Laakon nimen ja jolla valtakirjalla Elvi Mirjam Laakko muka valtuutti hänet vastaanottamaan pankista Elvi Mirjam Laakon omistamat Asunto Oy Mannerheimintie 93 nimisen asunto-osakeyhtiön osakkeet n:ot 1989 - 2000. Matti Juhani Laakko oli samalla vaimonsa tietämättä maksanut Suomen Yhdyspankki Oy:lle tämän lainan, jonka vakuutena nuo osakkeet olivat olleet. Saatuaan osakkeet haltuunsa Matti Juhani Laakko oli samana syyskuun 15 päivänä, saadakseen itselleen hyötyä, esittänyt Helsingin Suomalaisen Säästöpankin Erottajan konttorissa 1.9.1977 päivätyn Kiinteistöuudistus Oy:n ylimääräisen yhtiökokouksen pöytäkirjan, johon hän oli allekirjoittajiksi väärentänyt Elvi Mirjam Laakon ja Raimo Laakon nimet ja jonka pöytäkirjan mukaan hänet oli yhtiökokouksen päätöksellä oikeutettu huolehtimaan 150.000 markan lainan anomisesta yhtiölle ja nostamaan laina mainitusta pankista sekä 13.9.1977 päivätyn yleispanttausvaltakirjan, johon hän oli väärentänyt Elvi Mirjam Laakon nimen ja jonka valtakirjan mukaan Elvi Mirjam Laakko muka valtuutti hänet panttaamaan ja luovuttamaan mainitut osakkeet kaikkien Matti Juhani Laakon ja hänen hallitsemiensa yhtiöiden Kiinteistöuudistus Oy:n ja LKV Kiinteistö-Laakko Oy:n sitoumusten suorittamisesta. Matti Juhani Laakko oli luovuttanut mainitut osakkeet pankille vakuudeksi nostamastaan 150.000 markan lainasta. Edelleen tuosta raastuvanoikeuden päätöksestä käy ilmi, että Matti Juhani Laakko oli lokakuun 16 päivänä 1979, saadakseen itselleen hyötyä, antanut Helsingin Osakepankin Lauttasaaren konttorissa valtakirjan ja jälkipanttaussitoumuksen, joihin hän oli väärentänyt Elvi Mirjam Laakon nimen ja joiden asiakirjojen mukaan Elvi Mirjam Laakko muka olisi valtuuttanut hänet luovuttamaan kysymyksessä olevat osakkeet jälkipanttina sanotulle pankille Matti Juhani Laakon sieltä saaman 25.000 markan määräisen vekseliluoton maksamisesta. Raastuvanoikeus on tuominnut Matti Juhani Laakon vapausrangaistuksiin noista yksityisten asiakirjojen väärentämisestä. Matti Juhani Laakko on valittanut päätöksestä Helsingin hovioikeuteen.</p>
        <p>Jutun asiakirjoista käy lisäksi ilmi, että Matti Juhani Laakon Helsingin Suomalaisessa Säästöpankissa esittämä Kiinteistöuudistus Oy:n ylimääräisen yhtiökokouksen pöytäkirja 1.9.1977 on ollut erään asianajajan laatima ja myös hänen allekirjoittamansa. Sen mukaan yhtiön osakkaat, joista Matti Juhani Laakko on edustanut 60 osaketta, Elsi Mirjam Laakko 20 osaketta ja Raimo Laakko 20 osaketta ovat yksimielisesti päättäneet anoa yhtiön toiminnan laajentamista varten Helsingin Suomalaisen Säästöpankin Erottajan konttorista 150.000 markan lainan ja valtuuttaa Matti Juhani Laakon huolehtimaan lainan anomisesta ja nostamisesta. Pöytäkirja on varmennettu kaikkien mainittujen osakkeenomistajien ja pöytäkirjan laatineen asianajajan allekirjoituksin. Matti Juhani Laakon esittämässä 13.9.1977 päivätyssä yksilöydyssä yleispanttausvaltakirjassa on ollut kahden Elvin Mirjam Laakon nimikirjoituksen oikeellisuuden todistaneen henkilön allekirjoitukset. Kysymyksessä olevat Elvi Mirjam Laakon omistamat osakkeet ovat 15.9.1977 olleet panttina Suomen Yhdyspankki Oy:ssä ja tuo pankki on säilyttänyt osakkeita panttina myös Helsingin Talousosuuspankin lukuun. Mainitut osakkeet on toimitettu Helsingin Suomalaisen Säästöpankin Erottajan konttoriin Suomen Yhdyspankki Oy:n toimesta ja Matti Juhani Laakon ensin mainitusta pankista nostamasta 150.000 markan lainasta on maksettu Elvi Mirjam Laakon Suomen Yhdyspankki Oy:lle ollut 29.985,47 markan velka. Samoin on noilla lainavaroilla maksettu erinäisiä Helsingin Talousosuuspankin saatavia.</p>
        <p>Matti Juhani Laakon Helsingin Osakepankille toimittamassa 16.10.1979 päivätyssä valtakirjassa, johon hän oli väärentänyt Elvi Mirjam Laakon nimen, ovat Elvi Mirjam Laakon nimikirjoituksen todistaneet oikeaksi kaksi henkilöä. Matti Juhani Laakko on ollut tunnettu asiakas Helsingin Suomalaisessa Säästöpankissa. Sitä vastoin Elvi Mirjam Laakko ei esitetyn selvityksen mukaan ole ollut asiakassuhteessa Helsingin Suomalaiseen Säästöpankkiin eikä Helsingin Osakepankkiin.</p>
        <p>Elvi Mirjam Laakon kanne: Elvi Mirjam Laakko on Helsingin Suomalaista Säästöpankkia, Helsingin Osakepankkia ja Matti Juhani Laakkoa vastaan nostamassaan kanteessa ja sitä kehitellessään vaatinut, että edellä mainitut Matti Juhani Laakon Helsingin Suomalaiselle Säästöpankille väärennetyn valtakirjan nojalla suorittama panttaus ja edelleen Helsingin Osakepankille väärennetynvaltakirjan ja jälkipanttaussitoumuksen perusteella suorittama jälkipanttaus julistettaisiin mitättömäksi ja että Helsingin Suomalainen Säästöpankki velvoitettaisiin luovuttamaan hänelle Asunto Oy Mannerheimintie 93 nimisen yhtiön osakkeet n:ot 1989 - 2000 vapaina kaikista vastuista ja että mainitut pankit ja Matti Juhani Laakko velvoitettaisiin korvaamaan hänen oikeudenkäyntikulunsa. Elvi Mirjam Laakko on katsonut, että molemmat pankit olivat laiminlyöneet niille näissä tapauksissa kuuluneen selonottovelvollisuutensa. Pankkien olisi normaalin pankkikäytännön mukaisesti pitänyt pyytää osakkeiden omistajaa käymään pankissa henkilökohtaisesti allekirjoittamassa panttaussitoumukset tai ainakin puhelimitse varmistautua valtuutusten oikeellisuudesta. Valtakirjamenettelyyn oli jopa ryhdytty Helsingin Suomalaisen Säästöpankin esityksestä ja pankin valtakirjalomaketta käyttäen. Elvi Mirjam Laakko on katsonut vastaajapankkien taholta olevan kunnianvastaista ja arvotonta vedota panttauksiin. Elvi Mirjam Laakko on viitannut myös velkakirjalain 17 §:n säännöksiin.</p>
        <p>Vastineet: Helsingin Suomalainen Säästöpankki ja Helsingin Osakepankki ovat kiistäneet kanteen ja vaatineet korvausta oikeudenkäyntikuluistaan. Pankit ovat katsoneet noudattaneensa panttaustilanteissa normaalin pankkikäytännön mukaista huolellisuutta.</p>
        <p>Matti Juhani Laakko on kanteesta kuultuna myöntänyt suorittaneensa kanteessa ilmoitetut valtakirjojen ja jälkipanttaussitoumuksen väärennykset ja niiden nojalla tapahtuneet panttaukset.</p>
        <p>Helsingin Osakepankki on siltä varalta, että osakekirjojen panttauksen Helsingin Suomalaiselle Säästöpankille ei katsottaisi sitovan Elvi Mirjam Laakkoa, vaatinut osakirjojen luovuttamista itselleen. Helsingin Osakepankki on huomauttanut, että sillä oli aihetta olettaa sille esitetty jälkipanttaussitoumus allekirjoitetuksi Helsingin Suomalaisessa Säästöpankissa, jossa Elvi Mirjam Laakon henkilöllisyys olisi varmistettu, koska jälkipanttaussitoumuksessa oli Elvi Mirjam Laakon ja todistajien allekirjoitusten ohella myös Helsingin Suomalaisen Säästöpankin virkailijoiden allekirjoitukset. Matti Juhani Laakko oli esittänyt lisäksi Elvi Mirjam Laakon valtakirjan, jossa olevan allekirjoituksen oli todettu vastaavan jälkipanttaussitoumuksen allekirjoitusta.</p>
        <p>Raastuvanoikeuden ratkaisu ja perustelut: Edellä selostetun mukaan jutussa on riidatonta, että Elvi Mirjam Laakko ei ole valtuuttanut puolisoaan Matti Juhani Laakkoa panttaamaan omistamiaan asunto-osakkeita ja että Matti Juhani Laakko on väärentänyt mainittuihin valtakirjoihin ja jälkipanttaussitoumukseen Elvi Mirjam Laakon nimen ja antanut osakkeet pantiksi Helsingin Suomalaisesta Säästöpankista ja Helsingin Osakepankista nostamiensa luottojen vakuudeksi.</p>
        <p>Matti Juhani Laakon suorittamien panttausten sitovuutta on tarkasteltava 2.5.1895 annetun osakeyhtiölain 32 a §:n valossa. Sen mukaisesti, kun kysymyksessä on puutteellisuus panttauksen suorittajan edustusvallassa, pantinsaajilta edellytetään paitsi vilpitöntä mieltä myös kohtuullisiin perusteisiin nojautuvaa selonottovelvollisuutta.</p>
        <p>Edellä selostettujen tapahtumatietojen perusteella raastuvanoikeus katsoo, että Helsingin Suomalaisella Säästöpankilla ei ole ollut erityistä aihetta epäillä Elvi Mirjam Laakon nimissä annetun yleispanttausvaltakirjan oikeellisuutta. Matti Juhani Laakko on entuudestaan tunnettu pankissa luotettavana asiakkaan ja tuo seikka samoin kuin sekin, että osakkeet ovat jo entuudestaan olleet panttina kahdessa muussa pankissa sekä se että Matti Juhani Laakko on esittänyt pankissa asianajajan laatiman yhtiökokouksen pöytäkirjan, jossa hänet oli oikeutettu anomaan ja nostamaan 150.000 markan laina, ovat olleet omiaan edesauttamaan sellaisen tilanteen syntymistä, että pankki on voinut olettaa Matti Juhani Laakon olevan oikeutettu toimimaan Elvi Mirjam Laakon puolesta. Raastuvanoikeus katsoo, ettei Helsingin Suomalainen Säästöpankki ole tässä tapauksessa laiminlyönyt sille pankkikäytännön ja kohtuuden mukaan kuuluvaa selonottovelvollisuuttaan.</p>
        <p>Helsingin Osakepankin selonottovelvollisuuden laajuutta arvioidessaan raastuvanoikeus toteaa, että pankki on voinut luottaa siihen, että Elvi Mirjam Laakko olisi tavanmukaisesti käynyt allekirjoittamassa jälkipanttaussitoumuksen Helsingin Suomalaisessa Säästöpankin konttorissa. Kun pankki on vielä lisäksi saanut Matti Juhani Laakon toimittaman Elvi Mirjam Laakon panttausvaltakirjan, jossa oleva allekirjoitus on vastannut jälkipanttaussitoumuksen allekirjoitusta, raastuvanoikeus katsoo, että myös Helsingin Osakepankki on täyttänyt kohtuuden mukaan vaadittavan selontekovelvollisuutensa.</p>
        <p>Kun pankkien on edellä sanotun mukaisesti katsottava noudattaneen tilanteen vaatimaa kohtuullista huolellisuutta ja kun Elvi Mirjam Laakko ei ole näyttänyt muutakaan perustetta sille, että panttaukset eivät häntä sitoisi, raastuvanoikeus asunto-osakeyhtiöistä annetun lain 2 §:n ja edellä mainitun osakeyhtiölain 32 a §:n nojalla hylkää Elvi Mirjam Laakon kanteen.</p>
        <p>Asian epätietoisen laadun vuoksi raastuvanoikeus oikeudenkäymiskaaren 21 luvun 3 §:n nojalla määrää, että Helsingin Suomalainen Säästöpankki ja Helsingin Osakepankki saavat pitää oikeudenkäyntikulunsa jutussa omana vahinkonaan.</p>
        <p>Helsingin hovioikeus, jonka tutkittavaksi Elvi Mirjam Laakko, Helsingin Suomalainen Säästöpankki ja Helsingin Osakepankki jutun saattoivat, on tuomiollaan 30.11.1983 jättänyt asian raastuvanoikeuden päätöksen varaan. Asian laatuun nähden asianosaiset saivat pitää oikeudenkäyntikulunsa hovioikeudessa vahinkonaan.</p>
      </div>
    </div>
    <div>
      <h2 id="19850065tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Elvi Mirjam Laakko on pyytänyt valituslupaa ja vaatinut kanteensa hyväksymistä ja oikeudenkäyntikulujensa korvaamista myös Korkeimmassa oikeudessa. Valituslupa on myönnetty 2.3.1984. Helsingin Suomalainen Säästöpankki ja Helsingin Osakepankki ovat antaneet niiltä pyydetyt vastaukset. Matti Juhani Laakko ei ole käyttänyt hyväkseen hänelle varattua tilaisuutta vastauksen antamiseen.</p>
    </div>
    <div>
      <h2 id="19850065tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Matti Juhani Laakko on suorittanut raastuvanoikeuden päätöksestä ja hovioikeuden tuomiosta ilmenevät panttaustoimienpiteet niissä sanotuin tavoin väärennettyjen valtakirjojen nojalla. Hän on 16.10.1979 saatuaan Helsingin Suomalaisen Säästöpankin konttorista jälkipanttaussitoumuksen, jossa tuo pankki sitoutui omaa ensisijaista panttioikeuttaan loukkaamatta säilyttämään kysymyksessä olevaa osakekirjaa Helsingin Osakepankin lukuun, väärentänyt sitoumukseen kirjoitetun, suostumuksen jälkipanttaukseen sisältävän lausuman alle Elvi Mirjam Laakon allekirjoituksen. Tämän jälkeen Matti Juhani Laakko on mennyt takaisin mainittuun Helsingin Suomalaisen Säästöpankin konttoriin, jossa pankin kaksi toimihenkilöä on todistanut Elvi Mirjam Laakon allekirjoituksen oikeaksi. Sen jälkeen Matti Juhani Laakko on toimittanut jälkipanttaussitoumuksen Helsingin Osakepankin konttoriin.</p>
        <p>Kuten alemmat oikeudet ovat todenneet, määräytyy Helsingin Suomalaisen Säästöpankin ja Helsingin Osakepankin oikeus puheena olevaan osakekirjaan sitä pantattaessa voimassa olleen, 2.5.1895 annetun osakeyhtiölain 32 a §:n mukaan.</p>
        <p>Viimeisten vuosikymmenien aikana on asunto-osakeyhtiöistä annetussa laissa tarkoitetuista, asuinhuoneistojen hallintaan oikeuttavista osakkeista muodostunut suurelle osalle asutuskeskuksissa asuvia suomalaisia tärkein osa heidän omaisuuttaan. Tavanmukaista on, että niiden hankkimista varten otetaan asuntolainaa ja että osakekirja annetaan pantiksi lainan myöntäneelle rahalaitokselle. Yleistä on myös tällaisten osakkeiden panttaaminen perheiden tarvitsemien muidenkin luottojen kuin asunto-osakkeiden ostamiseen käytettävien lainojen vakuudeksi.</p>
        <p>Jutussa pankkikäytännöstä esitetyn selvityksen mukaan osakekirjojen panttaaminen tapahtuu pääsääntöisesti siten, että osakkeiden omistaja käy henkilökohtaisesti pankissa allekirjoittamassa panttaussitoumuksen ja luovuttamassa osakekirjaan pankin haltuun, joskin panttauksia suoritetaan poikkeustapauksissa valtakirjoillakin ainakin silloin, kun panttaus koskee puolisoiden omistamia osakkeita, jolloin toinen aviopuolisoista tarvittaessa toimittaa panttauksen omasta puolestaan ja toisen puolison edustajana.</p>
        <p>Harkittaessa millaisen oikeuden Helsingin Suomalainen Säästöpankki on väärennetyllä valtakirjalla 15.9.1977 tapahtuneen panttaustoimenpiteen perusteella saanut Elvi Mirjam Laakon omistamiin osakkeisiin, on ensiksikin otettava huomioon, ettei osakkeiden omistaja yleensä voi estää hänen hallustaan oikeudettomasti pois joutuneen osakekirjan panttaamista. Pätevän panttioikeuden syntyminen on mahdollista, mikäli pantin saaja noudattaa tarpeellista huolellisuutta. Mainitun lainkohdan mukainen saantosuoja merkitsee silloin kun pantatut osakkeet muutetaan rahaksi, liiketoimintaa harjoittavan osakeyhtiön osakkeiden ollessa kysymyksessä vain noiden osakkeiden menettämistä, mutta panttauksen koskiessa asunto-osakeyhtiön osakkeita säännönmukaisesti myös sitä, että osakkeet pantannut henkilö menettää asuntonsa. Kun Helsingin Suomalainen Säästöpankki on ottanut osakekirjan vastaan liiketoimintaa varten myöntämänsä luoton vakuudeksi, sen on täytynyt ottaa huomioon, että panttauksesta aiheutuisi osakekirjan omistajalle huomattavasti suurempi vahingon vaara kuin se riski, joka asuntoosakkeiden panttaukseen asuntolainojen ja niihin verrattavien luottojen vakuudeksi tavallisesti liittyy. Helsingin Suomalainen Säästöpankki ei ole yrittänytkään ottaa selvää siitä, oliko Elvi Mirjam Laakolla ollut sille annetun valtakirjan mukainen panttaamistarkoitus. Pankilla ei pelkän valtakirjan perusteella ole ollut oikeutta luottaa siihen, että Elvi Mirjam Laakko oli tarkoittanut saattaa omaisuutensa ja asuntonsa vaaraan miehensä liiketoiminnan vuoksi.</p>
        <p>Helsingin Suomalaiselle Säästöpankille on 15.9.1977 tapahtuneen panttauksen yhteydessä annettu myös raastuvanoikeuden päätöksessä selostettu yhtiökokouksen pöytäkirja, johon muun muassa Elvi Mirjam Laakon allekirjoitus oli väärennetty. Tuolla asiakirjalla ei ole merkitystä asiassa siitä syystä, ettei siinä ole ollut mainintaa luoton vakuudesta ja ettei Helsingin Suomalainen Säästöpankki ole näyttänyt, että luottoa Matti Juhani Laakolle myönnettäessä olisi tarpeellisessa määrin tutkittu pöytäkirjassa sanottua luoton pyytämisen tarkoitusta eli siinä mainitun yhtiön liiketoiminnan laajentamisen mahdollisuutta ja tarkoituksenmukaisuutta.</p>
        <p>Näistä syistä Helsingin Suomalainen Säästöpankki ei ole 15.9.1977 voinut kohtuullisin perustein pitää Matti Juhani Laakkoa oikeutettuna toimimaan osakirjan panttaamisessa Elvi Mirjam Laakon puolesta. Helsingin Suomalainen Säästöpankki ei siten ole saanut puheena olevassa lainkohdassa tarkoitettua saantosuojaa kysymyksessä olevan panttaussitoumuksen perusteella, eikä tuo asiakirja näin ollen sido Elvi Mirjam Laakkoa.</p>
        <p>Helsingin Osakepankin oikeus saada puheena oleva asiakirja haltuunsa riippuu paitsi siitä, onko se voinut edellä mainitussa lainkohdassa tarkoitetuin tavoin kohtuullisin perustein pitää Matti Juhani Laakkoa oikeutettuna tekemään Elvi Mirjam Laakon puolesta sitoumuksen osakekirjaa koskevassa toissijaisesta panttioikeudesta, myös siitä, onko Helsingin Suomalainen Säästöpankki saanut Elvi Mirjam Laakkoa niin ikään sanotun lainkohdan mukaan sitovan suostumuksen pitää osakekirjaa hallussaan Helsingin Osakepankin lukuun.</p>
        <p>Helsingin Suomalainen Säästöpankki ei ole jutussa väittänytkään, että se olisi pyrkinyt varmistumaan siitä, että Elvi Mirjam Laakko olisi antanut sille edellä tarkoitetun suostumuksen. Edellä todettu pankin jälkipanttaussitoumuksen osalta noudattama menettely on päinvastoin osoituksena siitä, ettei pankki ole siltäkään kohdin noudattanut tarpeellista huolellisuutta.</p>
        <p>Näillä perusteilla Korkein oikeus katsoo, ettei Helsingin Suomalainen Säästöpankki ole myöskään 16.10.1979 saanut Elvi Mirjam Laakon omistamiin osakkeisiin minkäänlaista oikeutta, vaan että se on tuonkin päivän jälkeen ollut velvollinen luovuttamaan osakekirjan Elvi Mirjam Laakolle. Helsingin Osakepankilla ei siten ole oikeutta saada osakekirjaa haltuunsa.</p>
      </div>
      <div>
        <h3>Lainkohdat</h3>
        <p>Laki osakeyhtiöistä 2.5.1895 32 a § 2 ja 3 momentti</p>
        <p>Laki asunto-osakeyhtiöistä 2 § alkuperäisessä muodossaan</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja raastuvanoikeuden päätös kumotaan. Helsingin Suomalaiselle Säästöpankille annettu yleispanttaussitoumus ja Helsingin Osakepankille annettu jälkipanttaussitoumus julistetaan pätemättömäksi sekä Elvi Mirjam Laakkoa sitomattomiksi ja Helsingin Suomalainen Säästöpankki velvoitetaan lunastuksetta luovuttamaan hänelle Asunto Oy Mannerheimintie 93 nimisen yhtiön osakkeita n:ot 1989 - 2000 koskeva, kanteessa tarkoitettu osakekirja. Helsingin Suomalainen Säästöpankki, Helsingin Osakepankki ja Matti Juhani Laakko velvoitetaan yhteisvastuullisesti korvaamaan Elvi Mirjam Laakolle hänelle jutusta aiheutuneet oikeudenkäyntikulut 20.000 markalla.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Takala: Totean kuten enemmistö, että Matti Juhani Laakko on suorittanut raastuvanoikeuden päätöksestä ja hovioikeuden tuomiosta ilmenevät panttaustoimenpiteet niissä sanotuin tavoin väärennettyjen valtakirjojen nojalla ja 16.10.1979 saatuaan Helsingin Suomalaisen Säästöpankin konttorista jälkipanttaussitoumuksen, jossa tuo pankki sitoutui omaa ensisijaista panttioikeuttaan loukkaamatta säilyttämään kysymyksessä olevaa osakekirjaa Helsingin Osakepankin lukuun, väärentänyt sitoumuksen jälkipanttauksen sisältävän suostumuksen kohdalle Elvi Mirjam Laakon allekirjoituksen. Sen jälkeen Matti Juhani Laakko on palauttanut sitoumuksen Helsingin Suomalaiseen Säästöpankkiin, jossa pankin 2 toimihenkilöä on todistanut Elvi Mirjam Laakon allekirjoituksen oikeaksi. Sen jälkeen Matti Juhani Laakko on toimittanut jälkipanttaussitoumuksen Helsingin Osakepankin konttoriin.</p>
        <p>Tapaukseen sovellettavan osakekirjan pantattaessa voimassa olleen 2.5.1895 osakeyhtiölain 32 a §:n mukaan nimetylle henkilölle asetetun osakekirjan pantiksi ottajan oikeus silloin, kun pantiksi luovuttaja toimii osakekirjan omistajan puolesta, riippuu siitä, voiko pantin vastaanottaja kohtuullisin perustein olettaa pantin antajan olevan oikeutettu toimimaan omistajan puolesta. Sitä, milloin niin on laita, ei voida yleispätevästi määritellä, vaan kysymys on ratkaistava kussakin tapauksessa sitä koskevan tilanteen ja siinä ilmenneiden seikkojen perusteella.</p>
        <p>Ottaessaan 15.9.1977 Helsingin Suomalaiselta Säästöpankilta lainaa Kiinteistöuudistus Oy:lle Matti Juhani Laakko on esittänyt pankissa 1.9.1977 päivätyn sanotun yhtiön yhtiökokouksen pöytäkirjan. Sen mukaan yhtiön osakkaita olivat Matti Juhani Laakko omistaen yhtiön 100 osakkeesta 60 osaketta, Elvi Mirjam Laakko omistaen 20 osaketta ja Raimo Laakko, joka on Matti Juhani Laakon velipuoli, omistaen samoin 20 osaketta. Pöytäkirjan mukaan yhtiökokouksessa oli yksimielisesti päätetty anoa yhtiön toiminnan laajentamista varten Helsingin Suomalaiselta Säästöpankilta 150.000 markan määräinen laina ja lisäksi päätetty valtuuttaa Matti Juhani Laakko huolehtimaan lainan anomisesta ja sen nostamisesta. Pankille lainasta tarjottavasta vakuudesta ei pöytäkirjassa ole mainittu.</p>
        <p>Yhtiökokouksen pöytäkirja on ollut omiaan antamaan aihetta pitää uskottavana, että Elvi Mirjam Laakko omistuspohjaltaan tällaisen yhtiön osakkaana on suostunut siihen, että hänen omistamansa asunto-osakekirja annetaan pantiksi yhtiölle otettavaksi päätetystä velasta.</p>
        <p>Matti Juhani Laakko ei kuitenkaan ole pantannut osakekirjaa Helsingin Suomalaiselle Säästöpankille ainoastaan edellä mainitun Kiinteistöuudistus Oy:lle otettavaksi päätetyn lainan vakuudeksi vaan samalla luovuttanut sen yleispantiksi kaikista tuon yhtiön samoin kuin omien ja hallitsemansa LKV Kiinteistö Laakko Oy:n silloisista ja vastaisista veloista mainitulle pankille. Yhtiökokouksen pöytäkirjan perusteella ei ole ollut aihetta päätellä, että Elvi Mirjam Laakko olisi tarkoittanut hyväksyä näin laajan panttioikeuden perustamisen osakkeeseensa. Vaikka Matti Juhani Laakko onkin esittänyt pankille Elvi Mirjam Laakon allekirjoittamaksi merkityn 13.9.1977 päivätyn valtakirjan, jonka mukaan Matti Juhani Laakko valtuutettiin mainittuun laajempaan panttaamiseen, ei Helsingin Suomalainen Säästöpankki alan ammattilaisena ole, kun otetaan huomioon molemmat asiakirjat, voinut perustellusti pitää Matti Juhani Laakon toimivaltaa niin selvänä, ettei ei kaivannut tarkempaa selonottamista. Sen vuoksi pankin olisi tullut ennen panttaussopimuksen tekemistä ottaa asiassa yhteys Elvi Mirjam Laakkoon. Siihen olisi ollut erityisesti aihetta sen vuoksi, että kyseessä pankin tieten oli Elvi Mirjam Laakon asuntonaan käyttämää huoneistoa koskevat osakkeet. Jättäessään suorittamatta sellaisen selonottotoimenpiteen Helsingin Suomalainen Säästöpankki ei ole voinut kohtuullisin perustein olettaa, että Matti Juhani Laakko oli oikeutettu toimimaan Elvi Mirjam Laakon puolesta.</p>
        <p>Sitä vastoin alempien oikeuksien mainitsemilla perusteilla katson, että Helsingin Osakepankki on voinut kohtuullisin perustein pitää Matti Juhani Laakkoa oikeutettuna tekemään Elvi Mirjam Laakon puolesta sopimuksen osakekirjan jälkipanttauksesta. Sillä, että osakekirjan panttaus Helsingin Suomalaiselle Säästöpankille on ollut edellä kerrotuin tavoin pätemätön ja että Elvi Mirjam Laakon nimikirjoitus 16.9.1979 päivätyssä, Helsingin Suomalaiselle Säästöpankille annetussa jälkipanttaussitoumuksessa on ollut väärennetty, en katso olevan merkitystä Helsingin Osakepankkiin nähden, kun sillä ei ole näytetty olleen aihetta epäillä väärentämistä.</p>
        <p>Edellä mainituilla perusteilla katson, ettei ole syytä muuttaa hovioikeuden tuomiota muulla tavoin kuin että julistan Matti Juhani Laakon väärennetyn valtakirjan nojalla Elvi Mirjam Laakon puolesta 15.9.1977 suorittaman Asunto Oy Mannerheimintie 93 nimisen yhtiön osakkeita N:ot 1989 - 2000 koskevan osakekirjan yleispanttauksen Helsingin Suomalaiselle Säästöpankille pätemättömäksi sekä velvoitan Helsingin Suomalaisen Säästöpankin luovuttamaan osakekirjan Helsingin Osakepankin haltuun sillä osakekirjaan olevan panttioikeuden toteuttamiseksi, jollei Helsingin Suomalaisella Säästöpankilla muulla perusteella ole oikeutta edelleen pitää osakekirjaa hallussaan, ja korvaamaan Elvi Mirjam Laakolle hänelle jutusta aiheutuneet oikeudenkäyntikulut 20.000 markalla. Asian laadun vuoksi määrään, että Helsingin Osakepankin on pidettävä vahinkonaan sillä täällä olleet oikeudenkäyntikulunsa.</p>
        <p>Oikeusneuvos Miettinen: Panttaussitoumuksia annettaessa on pankkikäytännön mukaan sääntönä, että pantin antajan itse on allekirjoitettava panttaussitoumus pankissa, jonka virkailijat todistavat allekirjoituksen oikeaksi, ja että vain poikkeuksellisesti voidaan hyväksyä valtakirjan käyttäminen. Matti Juhani Laakko on väärää valtakirjaa käyttämällä pantannut Helsingin Osakepankille vaimonsa Elvi Mirjam Laakon omistamat asuinhuoneiston hallintaan oikeuttavat osakkeet tuosta pankista liiketoimintaansa varten saamansa lainan maksamisen vakuudeksi. Kumpikaan Laakon puolisoista ei ennestään ollut sanotun pankin asiakas. Ei ole väitettykään, että Elvi Mirjam Laakko olisi ollut estynyt itse allekirjoittamasta panttaussitoumusta tai että asian kiireellisyys tai muu erityinen syy olisi estänyt pankkia tarkistamasta valtuutusta. Näissä olosuhteissa pankilla ei ole ollut hyväksyttävää perustetta poiketa edellä mainitusta panttaussitoumusta annettaessa pääsääntöisesti noudatettavasta hyvän pankkitavan edellyttämästä menettelystä. Pankki ei näin ollen ole täyttänyt sille rahalaitoksena kuuluvaa selonottovelvollisuutta. Näin ja muutoin Korkeimman oikeuden tuomiolauselmassa esitetyillä perusteilla yhdyn Korkeimman oikeuden tuomion lopputulokseen.</p>
      </div>
      <div>
        <p>Ratkaisuun osallistuneet: oikeusneuvokset Hämäläinen, Riihelä ja Ketola</p>
      </div>
    </div>
  </finlex:content>
</finlex:document>
