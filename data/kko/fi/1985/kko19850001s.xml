<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850001s</dcterms:identifier>
  <finlex:ecliIdentifier>ECLI:FI:KKO:1985:I1</finlex:ecliIdentifier>
  <dcterms:title>KKO:1985-I-1</dcterms:title>
  <dcterms:description>
    <p>
      <strong>Avioliittolaki</strong>
      <span>Asumus- tai avioeron varalta tehty sopimus</span>
    </p>
  </dcterms:description>
  <finlex:registerNumber>S83/1180</finlex:registerNumber>
  <dcterms:date pvm="19841212">1984-12-12</dcterms:date>
  <finlex:fileCopyNumber>4036/84</finlex:fileCopyNumber>
  <dcterms:issued pvm="19850311">1985-03-11</dcterms:issued>
  <dcterms:abstract>
    <p>A ja B olivat ennen avioliiton päättämistä tehneet avioehtosopimuksen, keskinäisen testamentin ja sopimuksen mahdollisen asumus- tai avioeron varalta, jossa A oli sitoutunut suorittamaan B:lle elatusapua ja korvausta B:n avioliiton takia tekemistä taloudellisista uhrauksista ja jossa lisäksi oli sovittu B:n asumisoikeudesta A:n ja B:n yhteisessä asunnossa. Kun A ja B tuomittiin asumuseroon, katsottiin mainittu asumus- tai avioeron varalta tehty sopimus päteväksi ja B:n sopimukseen perustuvat vaatimukset hyväksyttiin.</p>
    <p>Ään.</p>
  </dcterms:abstract>
  <p>III-jaosto (vahvennettu jaosto)</p>
  <dcterms:tableOfContents>
    <a href="19850001saloa0">ASIAN KÄSITTELY ALEMMISSA OIKEUKSISSA</a>
    <a href="19850001smuukas0">VAATIMUKSET JA VASTINE KORKEIMMASSA OIKEUDESSA</a>
    <a href="19850001syloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850001s.kko">
    <div>
      <h2 id="19850001saloa0">ASIAN KÄSITTELY ALEMMISSA OIKEUKSISSA</h2>
      <div>
        <h3/>
        <p>Curt L ja Terttu L, aikaisemmalta nimeltään P, jotka on vihitty avioliittoon 26.12.1978, ovat 20.12.1978 tehneet avioehtosopimuksen, jonka mukaan kumpaisellakaan ei ollut avio-oikeutta toisen puolison avioliiton solmimisen hetkellä omistamaan tai sen sijaan tulleeseen omaisuuteen eikä sanotun omaisuuden tuottoon eikä toisen puolison avioliiton aikana perintönä, testamenttina tai lahjana saatuun omaisuuteen eikä sellaisen omaisuuden tuottoon, sekä keskinäisen testamentin. Samana päivänä he ovat tehneet seuraavan sopimuksen:</p>
        <p>"Sen johdosta, että me allekirjoittaneet olemme päättäneet solmia keskenämme avioliiton ja allekirjoittanut Terttu P aiotun avioliiton johdosta muuttaa Helsingistä Turkuun luopuen täällä harjoittamasta liikkeestään ja edullisesta vuokra-asunnosta ryhtyäkseen toimimaan allekirjoittaneen Curt L:n yhtiön palveluksessa, olemme me sopineet mahdollisen asumus- tai avioeron varalta seuraavaa.</p>
        <p>1. Allekirjoittanut Curt L sitoutuu huolehtimaan siitä, että allekirjoittanut Terttu P saa tässä sopimuksessa jäljempänä mainitut edut siinä tapauksessa, että aviopuolisot tuomitaan asumuseroon tai avioeroon eikä Terttu P ole eroon pääasiallisesti syypää.</p>
        <p>2. Curt L sitoutuu suorittamaan Terttu P:lle elatusapuna häntä itseään varten valtion B-palkkaluokan tai sitä vastaavan perusteen mukaan lasketun määrän, joka maksuhetkellä vastaa sanotun perusteen mukaista 5.000 markan tämänhetkistä määrää kuukausittain etukäteen sen 1. päivänä.</p>
        <p>Velvollisuus suorittaa elatusapua kestää kaksi kertaa avioliiton asumuseropäätöksen mukaan lasketun kestämisajan, kuitenkin vähintään viisi vuotta.</p>
        <p>Velvollisuus suorittaa elatusapua lakkaa sen sovitusta kestoajasta riippumatta heti kun Terttu P solmii uuden avioliiton taikka asettuu avioliitonomaiseen yhteiselämään toisen miehen kanssa.</p>
        <p>Curt L on oikeutettu vähentämään elatusavun suorittamisajalta Terttu P:n todelliset ansiotulot vastaavalta ajalta.</p>
        <p>3. Terttu P on oikeutettu asumaan puolisoiden yhteisessä asunnossa 18 kuukauden ajan siitä, kun Curt L on välien rikkoutumisen johdosta muuttanut asunnosta pois. Curt L vastaa kaikista asunnosta menevistä kuluista tältä ajalta.</p>
        <p>4. Curt L sitoutuu suorittamaan Terttu P:lle avioliiton päättyessä asumus- tai avioeroon yhden kuukauden kuluessa alioikeuden asumus- tai avioeroasiassa antamasta ratkaisusta 35.000 markkaa sovittuna korvauksena hänen aiotun avioliiton takia tekemistään taloudellisista uhrauksista. Mahdollisesti viivästyneelle määrälle maksetaan 12 prosentin vuotuinen korko.</p>
        <p>Tämän sopimuksen, jota on tehty kaksi samanlaista kappaletta, hyväksymme ja sitoudumme olemaan sitä moittimatta.</p>
        <p>Helsingissä joulukuun 20 päivänä 1978.</p>
        <div tyyppi="cals">
          <table>
            <tgroup cols="2" colsep="1" rowsep="1">
              <tbody>
                <row>
                  <entry colname="1">Curt L</entry>
                  <entry colname="2">Terttu P</entry>
                </row>
                <row>
                  <entry colname="1">toimitusjohtaja</entry>
                  <entry colname="2">toimitusjohtaja</entry>
                </row>
                <row>
                  <entry colname="1">Turun kaupungista</entry>
                  <entry colname="2">Helsingin kaupungista".</entry>
                </row>
              </tbody>
            </tgroup>
          </table>
        </div>
      </div>
      <div>
        <h3>Curt L:n kanne</h3>
        <p>Curt L on Terttu L:lle 9.9.1982 toimitetun haasteen nojalla Turun raastuvanoikeudessa vaatinut asianosaisten tuomitsemista avioeroon tai asumuseroon Terttu L:n huorinteon ja alkoholin jatkuvan väärinkäytön johdosta sekä myös sen vuoksi, että Terttu L oli toistuvasti julkisesti nimitellyt Curt L:ää väittämällä tätä sukupuolisesti poikkeavaksi. Curt L on lisäksi vaatinut, koska Terttu L oli avioeroon pääasiallisesti syypää, että Terttu L velvoitettaisiin suorittamaan Curt L:lle vahingonkorvauksena 20.000 markkaa ja että edellä kerrottu 20.12.1978 allekirjoitettu sopimus katsottaisiin mitättömäksi. Curt L on edelleen vaatinut, että Terttu L velvoitettaisiin häädön uhalla heti muuttamaan pois puolisoiden Turussa Ruistie 6:ssa olevasta yhteisestä asunnosta, ja korvausta oikeudenkäyntikuluistaan.</p>
      </div>
      <div>
        <h3>Terttu L:n kanne</h3>
        <p>Terttu L on Curt L:lle 27.10.1982 toimitetun haasteen nojalla raastuvanoikeudessa lausunut, että Curt L oli toistuvasti pahoinpidellyt häntä ja laiminlyönyt aviolliset velvollisuutensa häntä kohtaan kieltäytymällä toistuvasti sukupuoliyhteydestä. Terttu L oli avioliiton solmimisen yhteydessä joutunut luopumaan asunnostaan ja harjoittamastaan liikkeestä, minkä vuoksi oli 20.12.1978 tehty edellä selostettu sopimus, joka oli ollut avioliiton solmimisen ja samana päivänä tehdyn avioehtosopimuksen ehdoton edellytys.</p>
        <p>Tämän vuoksi Terttu L on vaatinut, että asianosaiset tuomittaisiin avioliittolain 72 §:n nojalla avioeroon tai vaihtoehtoisesti avioliittolain 69 a §:n 2 tai 3 momentin nojalla asumuseroon. Lisäksi Terttu L on vaatinut, että Curt L velvoitettaisiin suorittamaan Terttu L:lle 20.12.1978 tehdyn sopimuksen 4. kohdan mukaisena sovittuna korvauksena Terttu L:n avioliiton takia tekemistä taloudellisista uhrauksista kuukauden kuluessa raastuvanoikeuden päätöksen julistamisesta 35.000 markkaa 12 prosentin korkoineen mahdollisesti viivästyvälle osalle sen erääntymispäivästä lukien, että Terttu L oikeutettaisiin asumaan mainitussa osoitteessa Ruistie 6 olevassa huoneistossa siihen saakka, kunnes lainvoimainen ositus oli asianosaisten välillä toimitettu, 20.12.1978 tehdyn sopimuksen 3. kohdan nojalla kuitenkin vähintään 18 kuukauden ajan siitä, kun Curt L oli muuttanut asunnosta, ja että Curt L velvoitettaisiin heti häädön uhalla muuttamaan sanotusta huoneistosta sekä että Curt L velvoitettaisiin suorittamaan elatusapuna asianosaisten yhteisessä kodissa elätettäväksi otetulle Terttu L:n ensimmäisestä avioliitosta olevalle alaikäiselle lapselle Mika P:lle haasteen tiedoksiantopäivästä lukien kuukausittain etukäteen kunkin kuukauden ensimmäiseen päivään mennessä 700 markkaa siihen saakka, kun asianosaiset oli tuomittu lainvoimaisesti avioeroon, ja vielä ett Curt L velvoitettaisiin suorittamaan Terttu L:lle henkilökohtaisena elatusapuna 20.12.1978 tehdyn sopimuksen 2. kohdan nojalla sopimuksen tekohetkellä 5.068 markan määräistä valtion B 1- palkkaluokkaa nyt vastaavan määrän 6.795 markkaa kuukaudessa kuukausittain etukäteen kunkin kuukauden ensimmäiseen päivään mennessä raastuvanoikeuden päätöksestä lukien kaksi kertaa avioliiton asumuseropäätöksen mukaan lasketun kestämisajan, kuitenkin vähintään viisi vuotta. Terttu L on lisäksi vaatinut pesänjakajan määräämistä ja korvausta oikeudenkäyntikuluistaan.</p>
      </div>
      <div>
        <h3>Vastaukset kanteisiin</h3>
        <p>Curt L ja Terttu L ovat puolin ja toisin vastustaneet toistensa kanteita. Curt L on Terttu L:n kanteen johdosta lausunut, että mainittu 20.12.1978 asumus- tai avioeron varalta tehty sopimus oli rauennut ja että sopimuksen sitovuus oli kyseenalaista, koska sopimus oli luonteeltaan kaupallinen eikä soveltunut avioliiton omaisuusjärjestelmään. Lisäksi Curt L on pitänyt kohtuuttomana, että Terttu L voisi hyötyä hänestä taloudellisesti millään tavoin.</p>
      </div>
      <div>
        <h3>Turun raastuvanoikeuden päätös 8.3.1983</h3>
        <p>Raastuvanoikeus on katsonut selvitetyksi, että Curt L:n ja Terttu L:n välit olivat pysyväisesti rikkoutuneet niin, ettei heitä kumpaakaan voitu kohtuudella katsoa velvolliseksi jatkamaan yhteiselämää, mutta jääneen näyttämättä, että Terttu L olisi tehnyt huorin tai väärinkäyttänyt alkoholia tai että Curt L olisi törkeästi pahoinpidellyt Terttu L:ää. Tämän vuoksi raastuvanoikeus on katsoen, ettei asianosaisten 20.12.1978 jo ennen avioliiton solmimista tekemää sopimusta avioliittojärjestelmän luonteeseen soveltumattomana, avioehtosopimuksen määräyksiä täydentävänä ja Curt L:n kannalta kohtuuttomana voitu pitää asianosaisia sellaisenaan sitovana, ja hyläten avioerokanteen ja siihen perustuvat vaatimukset sekä muutkin vaatimukset enemmälti aiheettomina, avioliittolain 46 §:n, 69 a §:n 3 momentin, 80 §:n ja 81 §:n nojalla tuominnut Curt L:n ja Terttu L:n asumuseroon, velvoittanut Curt L:n suorittamaan elatusavuksi Terttu L:lle häntä itseään varten 2.500 markkaa ja Terttu L:n ennen asianosaisten avioliittoa 26.10.1973 syntyneen heidän yhteisessä kodissaan elätettäväksi otetun pojan Mika P:n elatusta varten 500 markkaa raastuvanoikeuden päätöspäivästä lukien kuukausittain etukäteen, niin kauan kuin asianosaiset asumuserossa ollen asuivat erillään, lapsen osalta kuitenkin enintään kunnes hän täytti 18 vuotta tai sitä ennen kykeni elättämään itsensä, sekä määrännyt asianosaisten yhteiselämän heti lopetettavaksi ja oikeuttanut Terttu L:n jäämään yksin asumaan asianosaisten Turussa osoitteessa Ruistie 6 c 104 olevaan yhteiseen kotiin ja velvoittanut Curt L:n häädön uhalla heti muuttamaan pois puheena olevasta huoneistosta. Asumisoikeutta koskeva määräys oli voimassa, kunnes ositus asianosaisten välillä oli lainvoimaisesti toimitettu. Vielä raastuvanoikeus on Terttu L:n vaatimuksen mukaisesti määrännyt pesänjakajan toimittamaan osituksen ja omaisuuden erottelun asianosaisten välillä. Jutun laatu huomioon ottaen asianosaiset saivat pitää vahinkonaan jutusta olleet kulunsa.</p>
        <p>Curt ja Terttu L ovat puolin ja toisin hakeneet hovioikeudelta muutosta raastuvanoikeuden päätökseen. Curt L on muutoksenhakemuksessaan ilmoittaen, että puolisoiden yhteisen asunnon omisti Turusta oleva Seventa-Malli Oy ja liittäen oheen yhtiön ilmoituksen siitä, että se tarvitsi huoneiston toimitusjohtajansa eli Curt L:n työsuhdeasunnoksi, uudistanut kanteensa ja vaatinut, että Terttu L:n kanne hylättäisiin. Terttu L on muutoksenhakemuksessaan uudistanut kanteensa.</p>
      </div>
      <div>
        <h3>Turun hovioikeuden tuomio 21.10.1983</h3>
        <p>Hovioikeus on katsonut, ettei ollut saatettu todennäköiseksi, että Seventa-Malli Oy kärsisi Terttu L:n asumisoikeuden vuoksi vahinkoa tai huomattavaa haittaa, ja pysyttänyt raastuvanoikeuden päätöksen kuitenkin siten selvennettynä, että Terttu L oikeutettiin jatkamaan edellä tarkoitettua vuokrasuhdetta ja Curt L vapautettiin vuokrasuhteesta.</p>
      </div>
      <div>
        <h3>Valitusluvan myöntäminen ja välitoimet</h3>
        <p>Terttu L:lle on myönnetty valituslupa 23.1.1984. Curt L on antanut häneltä pyydetyn vastauksen.</p>
      </div>
    </div>
    <div>
      <h2 id="19850001smuukas0">VAATIMUKSET JA VASTINE KORKEIMMASSA OIKEUDESSA</h2>
      <p>Terttu L on muutoksenhakemuksessaan vaatinut, että asianosaiset tuomittaisiin hänen kanteestaan avioliittolain 72 §:n nojalla avioeroon tai ainakin avioliittolain 69 a §:n 2 momentin nojalla asumuseroon sekä että asianosaisten 20.12.1978 tekemän sopimuksen mukaisesti Curt L velvoitettaisiin suorittamaan Terttu L:lle korvauksena 35.000 markkaa 12 prosentin viivästyskorkoineen 8.3.1983 lukien ja elatusapuna 6.795 markkaa viiden vuoden ajan 8.3.1983 lukien ja että Terttu L oikeutettaisiin alempien oikeuksien mainitsemin tavoin asumaan asianosaisten yhteisessä asunnossa Curt L:n kustannuksella. Lisäksi Terttu L on vaatinut, että Mika P:tä varten maksettavaksi määrätty elatusapu korotettaisiin 700 markaksi kuukaudessa ja että Curt L velvoitettaisiin korvaamaan Terttu L:n oikeudenkäyntikulut. Terttu L on 17.1.1984 Korkeimpaan oikeuteen toimittanut kirjoituksen lisäselvityksineen.</p>
      <p>Terttu L on 20.12.1978 tehtyyn sopimukseen perustuvien vaatimustensa tueksi tuonut esille muun muassa seuraavaa. Sopimuksen tekoajankohdalla ei voi olla vaikutusta sen sitovuuteen nähden. Sopimuksen tekemiseen on ollut asiallinen tarve jo avioliittoa solmittaessa. Sopimus on tyypiltään asumus- ja avioeron varalta tehty sopimus, jollaisia käytännössä tehdään vuosittain huomattava määrä. Tämäntyyppistä sopimusta ei voida pitää avioliittojärjestelmän luonteeseen soveltumattomana. L:n puolisoiden ennen avioliiton solmimista samana päivänä tekemät avioehtosopimus, keskinäinen testamentti ja puheena oleva sopimus muodostavat yhden kokonaisuuden, jolla he pyrkivät siihen, että miehen ennen avioliittoa hankkima varallisuus turvataan hänelle, että vaimolle turvataan erotilanteessa uuden kodin rakentamiseen tarvittava pääoma sekä ennen avioliittoa ollut toimeentulotaso määräajaksi ja että kummankin puolison asema turvataan toisen kuoleman varalta. Kiistanalainen sopimus ei koske lainkaan avioehtosopimuksella sovittavia asioita. Sopimus koskee pääasiassa vain elatusapuja ja asumisoikeutta. Sen sijaan se ei koske omaisuuden jakoa eikä ositusperusteita yleensäkään. Näin ollen sillä ei ole kierretty eikä ole voitu kiertää avioehtosopimusta koskevia määräyksiä. Sopimusta ei voida myöskään Curt L:n kannalta pitää kohtuuttomana ottaen huomioon edellä mainittujen kolmen sopimuksen muodostama kokonaisuus ja Curt L:n varallisuusasema.</p>
      <p>Curt L on vastauksessaan vaatinut Terttu L:n vaatimusten hylkäämistä sekä korvausta kuluistaan Korkeimmassa oikeudessa. Vastauksessaan Curt L on muun ohella tuonut esille seuraavaa. Kiistanalainen sopimus on laadultaan sellainen, jota vallitseva avioliittojärjestelmä ei tunne. Sopimus avioliiton varalle tehtynä ei ole sellainen voimassa olevan avioliittolain 115 §:n tarkoittama sopimus aviopuolisoiden välisten suhteiden selvittämiseksi, jonka oikeusjärjestys hyväksyy. Sopimukselle ei voida antaa merkitystä avioliittolain alaisena muun muassa puolisoiden varallisuusoikeudelliseen järjestelmään puuttuvana. Eri asia on, että sopimus siviilioikeudellisesti muutoin saattaa sisältää sopijapuolille velvoitteita, joita kuitenkin tulee arvostella yleisten siviilioikeudellisten normien, mutta ei sen sijaan avioliittolain mukaisten normien valossa. Sopimus taloudellisine velvoitteineen on raskas ja itse asiassa täysin kohtuuton. Asiallisesti on kysymys 450.000 markan varallisuuserän siirtämisestä toisen aviopuolison varallisuuspiiriin, millä seikalla on tietty mielenkiintonsa ja merkityksensä maksavan osapuolen velkojien kannalta. Kyseessä on juuri sellainen yritys siirtää aviopuolisoiden varallisuutta varallisuusryhmästä toiseen, jonka voimassa oleva avioliittolaki on halunnut ehkäistä.</p>
    </div>
    <div>
      <h2 id="19850001syloa0">KORKEIMMAN OIKEUDEN RATKAISU</h2>
      <div>
        <h3>Käsittelyratkaisu</h3>
        <p>Korkein oikeus jättää Terttu L:n muutoksenhakemiselle säädetyn määräajan jälkeen 17.1.1984 tänne toimitetun kirjoituksen selvityksineen oikeudenkäymiskaaren 30 luvun 18 §:n nojalla huomiotta.</p>
      </div>
      <div>
        <h3>Pääasiaratkaisun perustelut</h3>
        <p>Kihlakumppanuus ja avioliitto rajoittavat sopimusvapautta vain sikäli kuin siitä on avioliittolaissa säädetty. Puolisoiden oikeutta sopia asumus- tai avioeron varalta toisen puolison elatuksesta ja vahingonkorvauksesta ei ole rajoitettu, joskin tuomioistuin voi avioliittolain 115 §:ssä säädetyin edellytyksin muuttaa sopimusta puolison vaatimuksesta. Avioliittolaissa ei myöskään ole säännöstä, jonka mukaan kihlakumppanien tekemä vastaavan sisältöinen sopimus olisi pätemätön. Sopimusta ei siten voida pitää pätemättömänä avioliittolain säännösten nojalla. Kun ennen vihkimistä tehdyn sopimuksen vaikutukset puolisoiden varallisuuteen ovat samat kuin avioliiton aikana tehdyn sopimuksen ja ensiksi mainittuakin voidaan varallisuusoikeudellisista oikeustoimista annetun lain 36 §:stä ja avioliittolain 115 §:stä ilmenevän oikeusohjeen mukaisesti kohtuullistaa, ei sitä voida pitää pätemättömänä myöskään avioliittojärjestelmän luonteeseen soveltumattomana ja avioehtosopimuksen määräyksiä täydentävänä, kuten alemmat oikeudet ovat katsoneet. Asianosaisten välillä 20.12.1978 tehty nyt kysymyksessä oleva sopimus ei ole ristiriidassa minkään muun lain pakottavien säännösten kanssa. Tämän vuoksi ja kun ei ole osoitettu, että sopimus olisi muullakaan perusteella pätemätön tai että se olisi rauennut, se on pätevä ja siten asianosaisia sitova.</p>
        <p>Huomioon ottaen mitä on selvitetty asianosaisten varallisuudesta ja se, että kyseessä oleva sopimus on osa sopimuskokonaisuutta, johon kuuluvat myös samanaikaisesti tehdyt avioehtosopimus ja keskinäinen testamentti, sopimus ei ole Curt L:lle kohtuuton.</p>
        <p>Terttu L:lle Mika P:tä varten tuomittua elatusapua on raastuvanoikeuden päätöksessä mainittujen säännösten ja lapsen elatuksesta annetun lain 1 ja 2 §:n nojalla pidettävä riittävänä. Mitä tulee Terttu L:n asumus- tai avioeroon tuomitsemista koskeviin vaatimuksiin ei ole syytä muuttaa hovioikeuden ratkaisua.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan Terttu L:lle maksettavien suoritusten osalta siten, että Curt L velvoitetaan suorittamaan Terttu L:lle heidän välisensä sopimuksen mukaisesti 35.000 markkaa 12 prosentin korkoineen 8.4.1983 lukien ja elatusapuna hovioikeuden tuomiossa mainittujen 2.500 markan asemesta 6.795 markkaa kuukaudessa viiden vuoden ajalta kuukausittain etukäteen kunkin kuukauden ensimmäisenä päivänä 8.3.1983 lukien. Curt L:n velvollisuus suorittaa mainittua elatusapua lakkaa kuitenkin, jos Terttu L mainittuna aikana solmii uuden avioliiton tai asettuu avioliitonomaiseen yhteiselämään toisen miehen kanssa. Curt L saa vähentää Terttu L:lle maksettavasta elatusavusta Terttu L:n todelliset ansiotulot elatusavun suorittamisajalta. Koska Terttu L on hovioikeuden tuomiolla oikeutettu jatkamaan puolisoiden entistä yhteistä asuntoa koskevaa vuokrasuhdetta ja Curt L vapautettu vuokrasuhteesta, Curt L velvoitetaan siltä ajalta, jonka Terttu L on Curt L:n muutettua pois asunnosta pitänyt huoneistoa hallussaan, kuitenkin enintään 18 kuukaudelta, korvaamaan Terttu L:lle kaikki Terttu L:llä huoneistosta olleet kulut, joiden määrästä asianosaiset, jos he eivät siitä sovi, saavat erikseen riidellä. Muilta eli asumuseroon tuomitsemista ja Terttu L:lle Mika P:n elatusta varten tuomittua elatusavun määrää koskevilta osin hovioikeuden tuomio jää pysyväksi. Tuomiota oikaistaan kuitenkin siten, että Terttu L:lle Mika P:n elatusta varten tuomittu elatusapu on maksettava Mika P:lle. Asian laatu huomioon ottaen Terttu L saa pitää vahinkonaan hänellä jutusta olleet kulut.</p>
      </div>
      <div>
        <h3>Esittelijän mietintö ja eri mieltä olevien jäsenten lausunnot</h3>
        <p>Esittelijän mietintö: Korkein oikeus, joka käsittelyratkaisunaan jättänee Terttu L:n muutoksenhakemiselle säädetyn määräajan jälkeen 17.1.1984 tänne toimitetun kirjoituksen selvityksineen oikeudenkäymiskaaren 30 luvun 18 §:n nojalla huomiotta, lausunee pääasiaratkaisun osalta perusteluina:</p>
        <p>Curt ja Terttu L ovat 20.12.1978 tehneet edellä mainitut avioehtosopimuksen, keskinäisen testamentin ja sopimuksen, jossa he ovat sopineet asumus- tai avioeron varalta Curt L:n Terttu L:lle maksettavasta elatusavusta ja korvauksesta Terttu L:n avioliiton takia tekemistä taloudellisista uhrauksista sekä Terttu L:n oikeudesta jäädä asumaan puolisoiden yhteiseen asuntoon. Viimeksi mainitun sopimuksen sitovuutta harkittaessa tulee ottaa huomioon, millaisia sopimuksia kihlakumppanit ennen avioliiton päättämistä ja puolisot avioliiton päättämisen jälkeen voivat avioliittolain ja avioliiton varallisuusjärjestelmään liittyvien periaatteiden mukaan tehdä. Curt ja Terttu L ovat tarkoittaneet sopimuksella sellaista sopimusta, jonka puolisot avioliittolain 115 §:n mukaan voivat tehdä. Koska sopimus kuitenkin on tehty ennen Curt ja Terttu L:n avioliiton päättämistä, sopimus ei ole Curt L:ää sitova. Tämän vuoksi Terttu L:n mainittuun sopimukseen perustuvat vaatimukset Curt L:n velvoittamisesta suorittamaan Terttu L:lle korvausta 35.000 markkaa viivästyskorkoineen Terttu L:n avioliiton takia tekemistä taloudellisista uhrauksista ja Terttu L:n oikeuttamisesta asumaan Curt L:n kustannuksella puolisoiden yhteisessä asunnossa hylätään. Terttu L:lle itseään varten ja Mika P:n elatusta varten tuomittuja elatusapuja on raastuvanoikeuden päätöksessä mainittujen säännösten ja lapsen elatuksesta annetun lain 1 ja 2 §:n nojalla pidettävä riittävinä.</p>
        <p>Korkein oikeus lausunee tuomiolauselmana: Hovioikeuden tuomion lopputulosta ei muuteta. Tuomiota oikaistaan kuitenkin siten, että Terttu L:lle Mika P:n elatusta varten tuomittu elatusapu on maksettava Mika P:lle. Asian laadun vuoksi Curt L saa pitää vastauksen antamisesta täällä olleet kulunsa vahinkonaan.</p>
        <p>Oikeusneuvos af Hällström: Hyväksyn mietinnön.</p>
        <p>Oikeusneuvos Riihelä: Olen samaa mieltä kuin oikeusneuvos af Hällström.</p>
        <p>Oikeusneuvos Mörä: Olen muutoin Korkeimman oikeuden ratkaisusta ilmenevällä kannalla paitsi että lausun pääasiaratkaisun perusteluosassa seuraavaa:</p>
        <p>Kihlakumppanuus ja avioliitto rajoittavat sopimusvapautta vain sikäli kuin siitä on avioliittolaissa säädetty. Puolisoiden oikeutta sopia asumus- tai avioeron varalta toisen puolison elatuksesta ja vahingonkorvauksesta ei ole rajoitettu, joskin tuomioistuin voi avioliittolain 115 §:n nojalla muuttaa sopimusta puolison vaatimuksesta. Avioliittolaissa ei myöskään ole säännöstä, jonka mukaan kihlakumppanien tekemä vastaavan sisältöinen sopimus olisi pätemätön. Kun ennen vihkimistä tehdyn sopimuksen vaikutukset puolisoiden varallisuuteen ovat samat kuin avioliiton aikana tehdyn sopimuksen, ei sitä voida pitää pätemättömänä kihlakumppanien tekemänä myöskään avioliittojärjestelmän luonteeseen soveltumattomana ja avioehtosopimuksen määräyksiä täydentävänä, kuten alemmat oikeudet ovat katsoneet. Tästäkään syystä avioliittolain 115 §:ää ei ole tulkittava niin, että säännöksessä tarkoitetut sopimukset olisivat pätemättömiä, jos ne on tehty ennen avioliiton solmimista. Asianosaisten välillä 20.12.1978 tehty nyt kysymyksessä oleva sopimus ei ole ristiriidassa minkään muunkaan lain pakottavien säännösten kanssa. Tämän vuoksi ja kun ei ole osoitettu, että sopimus olisi muullakaan perusteella pätemätön tai että se olisi rauennut, se on pätevä ja siten asianosaisia sitova.</p>
        <p>Huomioon ottaen mitä on selvitetty asianosaisten varallisuudesta ja se, että kysymyksessä oleva sopimus on osa sopimuskokonaisuutta, johon kuuluvat myös samanaikaisesti tehdyt avioehtosopimus ja keskinäinen testamentti, sopimus ei ole Curt L:lle kohtuuton.</p>
        <p>Oikeusneuvos Salervo: Olen samaa mieltä kuin oikeusneuvos Mörä.</p>
      </div>
      <div>
        <p>Asia on ratkaistu vahvennetussa jaostossa, johon ovat kuuluneet oikeusneuvokset Miettinen, Salervo, Ailio, Takala, Hämäläinen, Mörä, Nybergh, Riihelä, af Hällström ja Lindholm</p>
      </div>
    </div>
  </finlex:content>
</finlex:document>
