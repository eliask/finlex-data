<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850007t</dcterms:identifier>
  <finlex:ecliIdentifier>ECLI:FI:KKO:1985:II7</finlex:ecliIdentifier>
  <dcterms:title>KKO:1985-II-7</dcterms:title>
  <dcterms:description>
    <p>
      <strong>Ulosottolaki</strong>
    </p>
    <p>
      <strong>IX Omistusoikeutta ulosmitattuun omaisuuteen koskeva oikeudenkäynti</strong>
    </p>
  </dcterms:description>
  <finlex:registerNumber>S84/274</finlex:registerNumber>
  <dcterms:date pvm="19841005">1984-10-05</dcterms:date>
  <finlex:fileCopyNumber>3169/84</finlex:fileCopyNumber>
  <dcterms:issued pvm="19850201">1985-02-01</dcterms:issued>
  <dcterms:abstract>
    <p>A:n veloista oli ulosmitattu koti-irtaimistoa, jonka hän oli ostanut osamaksusopimuksin. A:n puoliso B vaati oikeuttaan loukkaavana ulosmittausta kumottavaksi. Vaatimuksensa tueksi B esitti asiakirjanäyttönä myyjän antaman todistuksen, jonka mukaan A:n maksukyvyttömyyden vuoksi oli sovittu, että osamaksusopimus siirtyi B:lle, sekä maksutositteita, joista ilmeni B:n maksaneen suurimman osan osamaksueristä. B:n katsottiin esittäneen todennäköisiä perusteita vaatimuksensa tueksi. UL 4:10 nojalla ulosmittaus keskeytettiin ja B osoitettiin ajamaan vahvistuskannetta a.o. tuomioistuimessa.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19850007taloa0">ASIAN KÄSITTELY ALEMMISSA OIKEUKSISSA</a>
    <a href="19850007tmuukas0">VAATIMUKSET JA VASTINEET KORKEIMMASSA OIKEUDESSA</a>
    <a href="19850007tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850007t.kko">
    <div>
      <h2 id="19850007taloa0">ASIAN KÄSITTELY ALEMMISSA OIKEUKSISSA</h2>
      <p>Rovaniemen nimismiespiirin ulosottoapulainen Ritva Aatsinki on 11.1.1983 toimittanut ulosmittauksen Vaasan lääninveroviraston ja Keskinäinen Vakuutusyhtiö Sampon Heikki Sinkarilta olevien erinäisten saatavien perimiseksi ja julistanut ulosmitatuksi koti-irtaimistoon kuuluvia huonekaluja. Kaarina Sinkari on valittanut ulosmittauksesta ja vaatinut sitä oikeuttaan loukkaavana kumottavaksi. Valituksessaan Kaarina Sinkari on kertonut, että ulosmitatut huonekalut oli hänen miehensä Heikki Sinkari 5.6.1981 ostanut osamaksusopimuksella. Koska Heikki Sinkari ei taloudellisten vaikeuksien vuoksi ollut pystynyt maksamaan osamaksueriä, oli myyjän kanssa sovittu, että Kaarina Sinkari vastaisi osamaksuvelasta ja sen tultua suoritetuksi saisi omistusoikeuden huonekaluihin. Valitukseen liitetyistä tositejäljennöksistä ilmeni, että Kaarina Sinkarin omistama toiminimi KS Siivous oli maksanut 26.275 markan osamaksuvelasta yhteensä 19.000 markkaa.</p>
      <div>
        <h3>Lapin lääninhallituksen päätös 5.5.1983</h3>
        <p>Lääninhallitus on kuultuaan valituksesta Aatsinkia, Rovaniemen piirin nimismiestä ja lääninverovirastoa sekä varattuaan Keskinäinen Vakuutusyhtiö Sampolle tilaisuuden selityksen antamiseen lausunut selvitetyksi, että Heikki Sinkari oli vastikkeettomasti siirtänyt osamaksusopimukseen perustuvan oikeutensa Kaarina Sinkarille. Koska siirtoa oli pidettävä avioliittolain 45 §:ssä mainittuna lahjana, lääninhallitus on hylännyt valituksen.</p>
      </div>
      <div>
        <h3>Rovaniemen hovioikeuden päätös 8.2.1984</h3>
        <p>Hovioikeus, jonka tutkittavaksi Kaarina Sinkari oli saattanut asian, on katsonut, ettei Kaarina Sinkari ollut esittänyt selvitystä siitä, että Heikki Sinkari olisi siirtänyt osamaksusopimukseen perustuvan oikeutensa hänelle. Kaarina Sinkari ei näin ollut esittänyt edes todennäköisiä perusteista vaatimukseensa. Tämän vuoksi hovioikeus on pysyttänyt lääninhallituksen päätöksen lopputuloksen.</p>
      </div>
      <div>
        <h3>Valitusluvan myöntäminen ja välitoimet</h3>
        <p>Valituslupa on myönnetty 4.4.1984. Korkein oikeus on 5.10.1984 määrännyt, että enemmät täytäntöönpanotoimet valituksen alaisen ulosmittauksen osalta toistaiseksi keskeytetään.</p>
      </div>
    </div>
    <div>
      <h2 id="19850007tmuukas0">VAATIMUKSET JA VASTINEET KORKEIMMASSA OIKEUDESSA</h2>
      <p>Kaarina Sinkari on muutoksenhakemuksessaan uudistanut vaatimuksensa ulosmittauksen kumoamisesta. Vaatimuksensa tueksi Kaarina Sinkari on tuonut esille muun muassa seuraavaa. Valitukseen liitetystä huonekalujen myyjän todistuksesta ilmenee Heikki Sinkarin maksukyvyttömyyden vuoksi 14.10.1981 sovitun, että osamaksusopimus siirtyi Kaarina Sinkarille. Hän on maksanut osamaksuvelasta aikaisemmin mainittujen 19.000 markan lisäksi myös 12.6.1981 osamaksusopimuksen ensimmäisen maksuerän 6.257 markkaa, vaikka maksutositteessa maksajaksi onki merkitty Heikki Sinkari. Todisteeksi tästä valitukseen on liitetty erään pankin ilmoitus siitä, että mainittuna päivänä Kaarina Sinkarille oli annettu 10.000 markan suuruinen vekseliluotto henkilökohtaiseen käyttötarkoitukseen.</p>
      <p>Heikki Sinkari on vastauksessaan yhtynyt Kaarina Sinkarin esittämään.</p>
      <p>Vaasan lääninverovirasto on vastauksessaan vaatinut Kaarina Sinkarin vaatimuksen hylkäämistä, koska osamaksusopimuksen siirto oli puolisoiden välisenä lahjana mitätön. Lääninverovirasto on lisäksi korostanut, että Heikki Sinkarilla on ollut taloudelliset edellytykset osamaksuvelan maksamiseen, koska vuonna 1981 hänellä oli ollut huomattavat palkkatulot.</p>
      <p>Keskinäinen Vakuutusyhtiö Sampo ei ole antanut pyydettyä vastausta.</p>
    </div>
    <div>
      <h2 id="19850007tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Vaatimuksensa tueksi Kaarina Sinkari on esittänyt asiakirjanäyttönä huonekalujen myyjän antaman todistuksen, jonka mukaan Heikki Sinkarin maksukyvyttömyyden vuoksi oli sovittu, että osamaksusopimus siirtyi Kaarina Sinkarille, sekä maksutositteita, joista ilmeni Kaarina Sinkarin maksaneen suurimman osan osamaksueristä.</p>
        <p>Väitetyn ehdollisen omistusoikeutensa tueksi Kaarina Sinkari on esittänyt todennäköisiä perusteita.</p>
      </div>
      <div>
        <h3>Lainkohta</h3>
        <p>Ulosottolain 4 luvun 10 §</p>
      </div>
      <div>
        <h3>Tuomiolauselma</h3>
        <p>Hovioikeuden ja lääninhallituksen päätökset kumotaan.</p>
        <p>Korkeimman oikeuden määräämä täytäntöönpanon keskeytys pysytetään edelleen voimassa.</p>
        <p>Kaarina Sinkari osoitetaan asianomaisessa tuomioistuimessa ajamaan kannetta ehdollisesta omistusoikeudestaan kysymyksessä oleviin ulosmitattuihin huonekaluihin ja sitä varten antamaan haasteen tiedoksi Vaasan lääninverovirastolle, Keskinäinen Vakuutusyhtiö Sampolle ja Heikki Sinkarille kolmen kuukauden kuluessa tämän päätöksen antamisesta sekä saman ajan kuluessa antamaan haasteesta tiedon ulosottomiehelle uhalla, että ulosmitattu omaisuus voidaan muuten käyttää ulosmittausvelkojien haunalaisten saamisten suorittamiseksi.</p>
        <p>Myös Vaasan lääninverovirastolla ja Keskinäinen Vaakuutusyhtiö Sampolla on valta panna kanne asiasta kerrotuin tavoin vireille.</p>
        <div>
          <p>Ratkaisuun osallistuneet: oikeusneuvokset Miettinen, Hämäläinen, Mörä, af Hällström ja Lindholm</p>
        </div>
      </div>
    </div>
  </finlex:content>
</finlex:document>
