<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850161t</dcterms:identifier>
  <finlex:ecliIdentifier>ECLI:FI:KKO:1985:II161</finlex:ecliIdentifier>
  <dcterms:title>KKO:1985-II-161</dcterms:title>
  <dcterms:description>
    <p>
      <strong>Osakeyhtiö</strong>
    </p>
    <p>
      <strong>Osakkeen lunastaminen</strong>
    </p>
    <p>
      <strong>Lunastusmenettely</strong>
    </p>
  </dcterms:description>
  <finlex:registerNumber>S85/422</finlex:registerNumber>
  <dcterms:date pvm="19850606">1985-06-06</dcterms:date>
  <finlex:fileCopyNumber>2733</finlex:fileCopyNumber>
  <dcterms:issued pvm="19851017">1985-10-17</dcterms:issued>
  <dcterms:abstract>
    <p>Asunto-osakeyhtiön ennen 1.3.1979 rekisteröidyn yhtiöjärjestyksen mukaan osakkailla oli oikeus osakkaan aikoessa luovuttaa ulkopuolisille osakkeensa lunastaa ne määräajassa siitä, kun luovuttaja oli ilmoittanut aikomuksestaan yhtiön isännöitsijälle. Yhtiöjärjestyksessä ei ollut määrätty, kenelle lunastusvaatimus oli esitettävä.</p>
    <p>Yhtiön hallitus oli saatuaan ilmoituksen osakkeiden jo tapahtuneesta luovutuksesta kehottanut osakkaita ilmoittamaan lunastustahtonsa yhtiön hallitukselle. Lunastusmenettely määräytyi OYLVpL 7 §:n 1 momentin perusteella vuoden 1895 osakeyhtiölain mukaan, joten osakas, joka oli esittänyt lunastusvaatimuksensa osakkeiden ostajalle ja maksanut tälle lunastushinnan, oli menetellyt yhtiöjärjestyksessä edellytetyllä tavalla. Yhtiön hallituksen kehotus ilmoittaa sille lunastuksesta oli ymmärrettävissä vain järjestysluontoiseksi vaatimukseksi, jonka noudattamatta jättäminen ei vaikuttanut lunastustoimen pätevyyteen.</p>
    <p>Ään.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19850161taloa0">ASIAN KÄSITTELY ALEMMISSA OIKEUKSISSA</a>
    <a href="19850161tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850161tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850161t.kko">
    <div>
      <h2 id="19850161taloa0">ASIAN KÄSITTELY ALEMMISSA OIKEUKSISSA</h2>
      <p>Helsingin raastuvanoikeus on Leascon Oy:n Göran Hampfia ja hänen vaimoaan Kristina Hampfia vastaan ajamasta kanteesta 17.5.1982 julistamassaan päätöksessä lausunut selvitetyksi, että Lempi Helena Aarvan kuolinpesä oli 14.5.1981 päivätyllä kauppakirjalla myynyt Helsingistä olevan Bostadsaktiebolaget Boulevard N:o 11 -nimisen asunto-osakeyhtiön osakkeet numerot 27 - 39, jotka oikeuttivat huoneiston A 2 hallintaan yhtiön omistamassa talossa Helsingissä Pentti Olavi Rankille ja hänen vaimolleen Ritva Leena Rankille 500.000 markan kauppahinnasta. Kauppahinnasta oli kaupantekotilaisuudessa maksettu 30.000 markkaa ja loppukauppahinta 470.000 markkaa oli sovittu maksettavaksi 30.6.1981 mennessä. Kauppakirjan liitteen mukaan myyjä oli sitoutunut palauttamaan käsirahan välittömästi ostajalle, mikäli joku asunto-osakeyhtiön osakas lunasti myydyt osakkeet, ja siirtämään loppukauppahinnan maksamispäivän 16.7.1981 saakka, jollei lunastuskysymys ollut ratkennut 30.6.1981 mennessä. Asunto-osakeyhtiön hallitus oli 14.5.1981 ilmoittanut yhtiön osakkaille kirjallisesti osakkeiden kaupasta ja siitä, ettei yhtiö käyttänyt lunastusoikeuttaan osakkeisiin, sekä kehoittanut niitä osakkaita, jotka halusivat käyttää lunastusoikeuttaan, ilmoittamaan siitä kirjallisesti yhtiön hallitukselle viimeistään 14.7.1981. Asunto-osakeyhtiön järjestyksen, johon ei ollut tehty 29.9.1978 annetun osakeyhtiölain edellyttämiä muutoksia, mukaan oli yhtiön aikaisemmalla osakkaalla, mikäli yhtiö ei ollut käyttänyt lunastusoikeuttaan, oikeus lunastaa myyty osake kahden kuukauden kuluessa siitä kun kaupasta oli ilmoitettu yhtiön hallitukselle. Mikäli useampia lunastajia ilmaantui, oli sillä etuoikeus, joka oli tarjonnut korkeimman hinnan.</p>
      <p>Yhtiön osakkaan Leascon Oy:n edustaja oli toukokuussa 1981 ilmoittanut yhtiön hallituksen puheenjohtajalle Göran Hampfille käytävänsä lunastusoikeuttaan ja siinä tarkoituksessa tiedustellut Hampfilta Pentti Olavi Raskin työpaikkaa. Göran Hampf oli antanut Pentti Olavi Rankin työpaikasta väärän tiedon. Leascon Oy:n toimeksiannosta oli raastuvanoikeuden haastemies 30.6.1981 yrittänyt tavoittaa Ritva Leena Rankia ilmoittaakseen hänelle Leascon Oy:n lunastusvaatimuksen ja luovuttaakseen hänelle lunastushinnan. Ritva Leena Rank oli kuitenkin kaksi eri kertaa puhelimessa kieltäytynyt tapaamasta haastemiestä eikä hän myöskään ollut avannut asuntonsa ovea haastemiehelle, vaikka oli hetkeä aikaisemmin vastannut asunnosta puhelimeen. Leascon Oy oli samana päivänä hieman ennen maistraatin sulkemisaikaa tallettanut lunastussumman 500.000 markkaa asianmukaisesti ostajien lukuun Helsingin maistraattiin. Samana päivänä Leascon Oy oli ilmoittanut lunastusvaatimuksensa kirjeellisesti asunto-osakeyhtiön hallitukselle sekä 30.6.1981 Ritva Leena Rankille ja 3.7.1981 Pentti Olavi Rankille. Hampfin puolisot olivat 14.7.1981 esittäneet Rankin puolisoille oman lunastusvaatimuksensa ja ilmoittaneet lunastushinnaksi 501.000 markkaa, jonka Rankin puolisot olivat ilmoittaneet tuolloin vastaanottaneensa. Ritva Leena Ranki oli 16.7.1981 tallettanut 471.000 markkaa Helsingin maistraattiin Lempi Helena Aarvan kuolinpesän lukuun. Asunto-osakeyhtiön oli 15.7.1981 päivätyllä kirjeellään ilmoittanut osakeyhtiölle, että kysymyksessä oleviin osakkeisiin oli kohdistettu kaksi lunastusvaatimusta ja koska Hampfin puolisoiden tarjoama hinta oli korkeampi, osakkeet yhtiöjärjestyksen mukaan kuuluivat heille.</p>
      <p>Asunto-osakeyhtiön hallitukseen oli Göran Hampfin lisäksi kuulunut kaksi muuta henkilöä. Hallituksen muut jäsenet olivat saaneet tietää Hampfin puolisoiden lunastusvaatimuksesta vasta lunastusajan jälkeen Leascon Oy:ltä. Lunastusvaatimuksia oli ensimmäisen kerran käsitelty yhtiön hallituksen kokouksessa 24.8.1981, jolloin Hampfin puolisot olivat esittäneet vaatimuksen osakkeiden rekisteröimisestä nimelleen ja jolloin vasta Göran Hampf oli pyynnöstä esittänyt hallitukselle lunastusvaatimusilmoituksensa Rankin puolisoille. Myöhemmin yhtiön hallitus oli käsitellyt lunastusasiaa 2.9.1981 ja 18.9.1981 pitämissään kokouksissa. Viimeksi mainittuna päivänä hallitus oli päättänyt rekisteröidä osakkeet Hampfin puolisoiden nimiin. Tuohon kokoukseen ei Göran Hampf ollut osallistunut. Muissa kokouksissa hän oli toiminut puheenjohtajana.</p>
      <p>Asunto-osakeyhtiö oli mainitulla 14.5.1981 päivätyllä kehoituksella osakkaille määritellyt toimenpiteet, mihin mahdollisen lunastusajan tuli ryhtyä asunto-osakeyhtiöön nähden lunastusvaatimuksensa toteuttamiseksi, eli ilmoittamaan siitä kirjallisesti yhtiön hallitukselle 14.7.1981 mennessä. Tähän oli yhtiöllä katsottava olleen oikeus 29.9.1978 annetun osakeyhtiölain 3 luvun 3 §:n ja tuon lain voimaanpanosta annetun lain 2 §:n nojalla sen estämättä, mitä viimeksi mainitun lain 7 §:ssä oli säädetty, koska hallituksen määräämä ilmoitusvelvollisuus ei koskenut lunastuksen asiasisältöä vaan menettelyä siinä. Ritva Leena Ranki oli pakoillut Leascon Oy:n yrittäessä esittää hänelle lunastusvaatimuksensa ja suorittaa hänelle lunastushinnan. Sen vuoksi ja huomioon ottaen vallinneet olosuhteet ja sen, että osakkeiden ostajina oli ollut kaksi henkilöä, Leascon Oy oli menetellyt laillisella tavalla tallettaessaan lunastussumman maistraattiin. Leascon Oy oli myös asunto-osakeyhtiön määräämässä ajassa ilmoittanut yhtiön hallitukselle lunastusvaatimuksestaan.</p>
      <p>Göran Hampf oli osakkeiden kaupan ja sitä seuranneen lunastusmenettelyn aikana toimittanut asunto-osakeyhtiön hallituksen puheenjohtajana. Hän oli käsitellyt omaa lunastusvaatimustaan hallituksen puheenjohtajana ilman että sitä olisi saatettu lunastusaikana hallituksen tai hallituksen muiden jäsenten tietoon. Kun Göran Hampfin oli katsottava sekä yleisten esteellisyysperiaatteiden että osakkeenomistajien yhdenvertaisuusperiaatteen nojalla olleen esteellisen ottamaan hallituksen edustajana vastaan omaa lunastusvaatimustaan, Hampfin puolisot eivät olleet saattaneet lunastusvaatimustaan laillisella eli asunto-osakeyhtiön määräämällä tavalla yhtiön tietoon. Sen vuoksi ja koska Hampfin puolisot eivät siis olleet esittäneet laillista lunastusvaatimusta eivätkä he näin ollen olleet oikeutettuja lunastusmenettelyn nojalla saamaan omistukseensa kysymyksessä olevia osakkeita, kun taas Leascon Oy oli ainoana laillisella tavalla esitetyn lunastusvaatimuksen tehneenä oikeutettu omistamaan nuo osakkeet, raastuvanoikeus on velvoittanut Hampfin puolisot luovuttamaan sanotut osakkeet Leascon Oy:lle 500.000 markan lunastussumman suorittamista vastaan. Lisäksi Hampfin puolisot velvoitettiin yhteisvastuullisesti suorittamaan Leascon Oy:lle oikeudenkäyntikulujen korvaukseksi 8.500 markkaa.</p>
      <p>Helsingin hovioikeus, jonka tutkittavaksi Hampfin puolisot olivat saattaneet jutun, on tuomiollaan 27.2.1985 jättänyt jutun raastuvanoikeuden päätöksen varaan. Hampfin puolisot velvoitettiin yhteisvastuullisesti korvaamaan Leascon Oy:n oikeudenkäyntikulut hovioikeudessa 800 markalla.</p>
    </div>
    <div>
      <h2 id="19850161tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Hampfin puolisot ovat pyytäneet valituslupaa ja vaatineet, että alempien oikeuksien ratkaisut kumottaisiin ja kanne hylättäisiin sekä että Leascon Oy velvoitettaisiin korvaamaan heidän oikeudenkäyntikulunsa.</p>
      <p>Korkein oikeus on 9.5.1985 myöntänyt valitusluvan ja määrännyt, ettei hovioikeuden tuomiota ole toistaiseksi pantava täytäntöön. Leascon Oy on antanut siltä hakemuksen johdosta pyydetyn vastauksen.</p>
    </div>
    <div>
      <h2 id="19850161tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Lunastuslauseke on seuraavanlainen: " Önskar bolagsman överlåta de till hans lokal enligt paragraf 3 hörande aktierna till annan utom bolaget stående person, bör han först därom bevisligen anmäla hos verkställande direktören, och äger bolagets styrelse rätt att inom två månader, efter det anmälan hos verkställande direktören gjorts, utan minskning av aktiekapitalet med behållen vinst tillösa bolaget aktierna till det pris som tredje man för dessa redligen bjuder.</p>
        <p>Med de inlösta aktierna förfare styrelsen enligt bolagsstämmans beslut under iakttagande av vad aktieladen i ty fall bestämmer.</p>
        <p>Önskar styrelsen ej för bolagets räkning inlösa aktierna, underrätte styrelsen utan dröjsmål alla uti aktieregistret införda aktieägare om den tillämnade överlåtelsen, och have tidigare aktieägare då att inom den i tredje moment angivna tiden tillösa sig aktien. Anmäla sig flere lösningsberättigade have den förträde, som bjuder högsta priset, och vid lika anbud skilje lotten. Denna paragraf tillämpas icke då aktier övergå genom arv, giftorätt oller testamente."</p>
        <p>Kun edellä oleva osakkeen luovuttamista rajoittava yhtiöjärjestyksen määräys on rekisteröity ennen 13.1979, sovelletaan siihen osakeyhtiölain voimaanpanosta 29.9.1978 annetun lain 7 §:n 1 momentin mukaan aikaisempaa, 2.5.1895 annettua osakeyhtiölakia.</p>
        <p>Kysymyksessä olevassa lausekkeessa ei ole määrätty, kenelle lunastusvaatimus on esitettävä. Myöskään aikaisemmassa osakeyhtiölaissa ei ollut siitä säännöstä. Tuon lain pohjalta muodostuneen käytännön mukaan lunastusvaatimus on yleensä esitettävä osakkaiden ostajalle. Sellaisessa etuostotapauksissa, jollainen nytkin on kysymyksessä, joissa osakkeiden luovutus on jo tapahtunut, lunastusvaatimus on esitettävä joko myyjälle tai ostajalle. Ilman yhtiöjärjestyksen tukea ei lunastusvaatimusta tällöin voida esittää yhtiölle. Asunto-osakeyhtiön hallituksen kehotus ilmoittaa lunastuksesta sille onkin ymmärrettävissä vain järjestysluontoiseksi vaatimukseksi, jonka noudattamatta jättäminen ei vaikuta lunastustoimen pätevyyteen. Esittäessään lunastusvaatimuksensa Rankin puolisoille maksaessaan heille lunastushinnan niin kuin raastuvanoikeuden päätöksessä on kerrottu ovat Hampfin puolisot siten menetelleet yhtiöjärjestyksen edellyttämällä tavalla.</p>
        <p>Lunastuslausekkeen mukaan on useamman lunastushalukkaan ilmaantuessa sillä etuoikeus, joka on tarjonnut korkeimman hinnan. Kun Hampfin puolisoiden tarjoama lunastushinta on Leascon Oy:n tarjoamaa korkeampi, kuuluu omistusoikeus kysymyksessä oleviin osakkeisiin siten heille.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja raastuvanoikeuden päätös kumotaan ja Leascon Oy:n kanne hylätään ja Hampfin puolisot vapautetaan alempien oikeuksien tuomitsemasta oikeudenkäyntikulujen korvaamisvelvollisuudesta. Asian laadun vuoksi saavat Hampfin puolisot pitää heillä jutun vuoksi olleet kulut vahinkonaan.</p>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Saarni-Rytkölä: Katson, ettei ole syytä muuttaa hovioikeuden tuomiota. Velvoitan Hampfin puolisot korvaamaan Leascon Oy:lle vastauksen antamisesta aiheutuneista kuluista 800 markkaa.</p>
        <div>
          <p>Ratkaisuun osallistuneet: oikeusneuvokset Miettinen, Nybergh, Hiltunen ja Aro</p>
        </div>
      </div>
    </div>
  </finlex:content>
</finlex:document>
