<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850119t</dcterms:identifier>
  <finlex:ecliIdentifier>ECLI:FI:KKO:1985:II119</finlex:ecliIdentifier>
  <dcterms:title>KKO:1985-II-119</dcterms:title>
  <dcterms:description>
    <p>
      <strong>Testamentti</strong>
      <span>Ulkomaalaisen tekemä testamentti</span>
    </p>
    <p>
      <strong>Oikeudenkäyntimenettely</strong>
      <span>Riitajutut</span>
    </p>
    <p>
      <strong>Kansainvälinen yksityisoikeus</strong>
    </p>
  </dcterms:description>
  <finlex:registerNumber>S84/1135</finlex:registerNumber>
  <dcterms:date pvm="19850502">1985-05-02</dcterms:date>
  <finlex:fileCopyNumber>1834</finlex:fileCopyNumber>
  <dcterms:issued pvm="19850708">1985-07-08</dcterms:issued>
  <dcterms:abstract>
    <p>Australiassa kuollut A oli yleistestamentilla määrännyt omaisuutensa Suomen kansalaiselle B:lle. B:n oikeus hänelle testamentissa määrättyyn omaisuuteen riippui siitä, oliko A kuollessaan ollut Suomen vai muun maan kansalainen ja oliko testamentti, jota ei ollut valvottu Suomessa, saatettu voimaan hänen kotimaassaan päteväksi katsottavalla tavalla.</p>
    <p>Kun oli ollut epäselvää, minkä maan kansalainen A oli ollut, alioikeuden olisi pitänyt huolehtia siitä, että tästä seikasta hankittiin saatavissa oleva selvitys. B:n tästä hankkima selvitys, joka oli toimitettu KKO:een vasta muutoksenhakuajan jälkeen, otettiin OK 30 luvun 7 ja 18 §:n nojalla huomioon.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19850119taloa0">ASIAN KÄSITTELY ALEMMISSA OIKEUKSISSA</a>
    <a href="19850119tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850119tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850119t.kko">
    <div>
      <h2 id="19850119taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Karstulan kihlakunnanoikeudessa</h3>
        <p>Kirsti Maria Hakala, Kaarina Inkeri Kemppaala, Helena Kiiski ja Juho Elias Noponen, joille 1.11.1976 kuollut Otto Mäntynen oli 24.7.1972 tekemällään testamentilla määrännyt omaisuutensa, ovat Yrjö Anselm Mäntyselle 27.10.1982 toimitetun haasteen nojalla lausuneet, että Elias Valdemar (Valde) Mäntynen oli 11.3.1945 vahvistetulla kauppakirjalla myynyt ulkomailla olleen veljensä Otto Mäntysen omistaman puolet Kyyjärven kunnan Kyyjärven kylässä olevasta Juholan tilasta RN:o 28:16 ottolapselleen Yrjö Anselm Mäntyselle. Koska Elias Valdemar Mäntysellä ei ollut ollut Otto Mäntysen valtuutusta myydä kiinteistönosuutta, mistä myös Yrjö Anselm Mäntynen oli ollut tietoinen, eikä laillista kiinteistönkauppaa ollut syntynyt, Hakala ja hänen myötäpuolensa ovat vaatineet, että mainittu kiinteistönkauppa ja sen perusteella Yrjö Anselm Mäntyselle 7.9.1945 annettu lainhuuto puoleen Juholan tilasta julistettaisiin mitättömiksi. Lisäksi Hakala ja hänen myötäpuolensa ovat vaatineet oikeudenkäyntikulujensa korvaamista.</p>
      </div>
      <div>
        <h3>Vastaus</h3>
        <p>Yrjö Anselm Mäntynen on lausunut, ettei Hakalalla ja hänen myötäpuolillaan ollut puhevaltaa asiassa, koska testamenttia ei ollut perintökaaren mukaan valvottu Suomen tuomioistuimessa. Yrjö Anselm Mäntynen on myös kiistänyt kanteen ja vaatinut oikeudenkäyntikulujensa korvaamista.</p>
      </div>
      <div>
        <h3>Kihlakunnanoikeuden päätös 15.9.1983</h3>
        <p>Kihlakunnanoikeus on katsonut selvitetyksi, että 1.11.1976 Australiassa kuollut Otto Mäntynen oli 24.7.1972 tehnyt Australiassa testamentin sisarensa Lyyli Katri Noposen lasten Hakalan ja hänen myötäpuoliensa hyväksi. Hakalan tai hänen myötäpuoltensa ei ollut näytetty valvoneen kysymyksessä olevaa testamenttia, vaikka heidän, koska tapaukseen oli sovellettava Suomen lakia, olisi tullut näin tehdä. Siten heillä ei ollut jutussa puhevaltaa eikä oikeutta vaatia kanteessa tarkoitetun kiinteistönkaupan ja sen perusteella annetun lainhuudon julistamista mitättömiksi. Sen vuoksi kihlakunnanoikeus on perintökaaren 14 luvun 2 §:n 1 momentin ja oikeudenkäymiskaaren 10 luvun 2 §:n 3 momentin nojalla hylännyt Hakalan ja hänen myötäpuoltensa kanteen kokonaisuudessaan. Hakala ja hänen myötäpuolensa on velvoitettu yhteisvastuullisesti suorittamaan yrjö Anselm Mäntyselle korvaukseksi oikeudenkäyntikuluista 2.600 markkaa.</p>
      </div>
      <div>
        <h3>Vaasan hovioikeuden päätös 27.9.1984</h3>
        <p>Hovioikeus, jossa Hakala ja hänen myötäpuolensa olivat hakeneet muutosta, on lausunut, että Otto Mäntysen oli katsottava siihen nähden, ettei hänen kansalaisuudestaan ollut muuta näytetty, olleen kuollessaan Suomen kansalainen. Kihlakunnanoikeuden päätöksessä mainittuun testamenttiin oli siten sovellettava Suomen lakia. Näin ollen ja kun Hakala ja hänen myötäpuolensa eivät olleet valvoneet Otto Mäntysen tekemää, kihlakunnanoikeuden päätöksessä tarkoitettua testamenttia tai muutenkaan näyttäneet, että heille olisi syntynyt testamenttiin perustuva oikeus Otto Mäntysen kuolinpesään ja siten oikeus vaatia kanteessa tarkoitetun kiinteistönkaupan ja sen perusteella annetun lainhuudon julistamista mitättömiksi, hovioikeus on, muuttaen kihlakunnanoikeuden päätöstä, jättänyt Hakalan ja hänen myötäpuoltensa kanteen tutkimatta. Hakala ja hänen myötäpuolensa on velvoitettu yhteisvastuullisesti suorittamaan Yrjö Anselm Mäntyselle korvaukseksi vastinekuluista hovioikeudessa 700 markkaa.</p>
      </div>
    </div>
    <div>
      <h2 id="19850119tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Hakala ja hänen myötäpuolensa ovat pyytäneet valituslupaa ja vaatineet, että hovioikeuden päätös kumotaan ja kanne hyväksytään tai että juttu palautetaan uudelleen käsiteltäväksi sekä että Yrjö Anselm Mäntynen velvoitetaan korvaamaan heidän oikeudenkäyntikulunsa. Hakala ja hänen myötäpuolensa ovat 19.12.1984 Korkeimpaan oikeuteen antaneet kirjoituksen ja sen ohessa selvityksen, jonka mukaan Otto Mäntynen oli ollut kuollessaan Australian kansalainen, Yrjö Anselm Mäntynen on antanut häneltä valituslupahakemuksen sekä mainitun kirjoituksen johdosta pyydetyn vastauksen. Yrjö Anselm Mäntynen on katsonut, etteivät Hakala ja hänen myötäpuolensa saaneet vedota vasta Korkeimpaan oikeuteen antamaansa lisäselvitykseen, koska he olisivat voineet tehdä sen jo alemmissa oikeuksissa, ja vaatinut, että hovioikeuden päätös pysytetään tai että kanne joka tapauksessa hylätään. Vielä Yrjö Anselm Mäntynen on vaatinut oikeudenkäyntikulujensa korvaamista.</p>
      <p>Korkeimman oikeuden pyynnöstä ulkoasiainministeriö on toimittanut 6.3.1985 selvityksen, jonka johdosta asianosaisille on varattu tilaisuus selityksen antamiseen. Hakala ja hänen myötäpuolensa ovat antaneet selityksen.</p>
      <p>Valituslupa on myönnetty 14.3.1985.</p>
    </div>
    <div>
      <h2 id="19850119tyloa0">KORKEIMMAN OIKEUDEN RATKAISU</h2>
      <p>Korkein oikeus ottaa oikeudenkäymiskaaren 30 luvun 7 ja 18 §:n nojalla huomioon tänne 19.12.1984 annetussa kirjoituksessa esitetyn, Otto Mäntysen kansalaisuutta koskevan selvityksen, koska jo kihlakunnanoikeuden olisi pitänyt joko hankkia tai vaatia jutun kantajia esittämään tuo saatavissa ollut selvitys, joka on tarpeen ratkaistaessa viran puolesta tutkittavaa kysymystä siitä, onko Hakalalla ja hänen myötäpuolillaan puhevalta jutussa.</p>
      <p>Esitetyn selvityksen mukaan Otto Mäntynen, joka on tehnyt testamentin Australiassa, on ollut kuollessaan Australian kansalainen. Kun Australian viranomaiset olivat pitäneet testamenttia pätevänä ja katsoneet, että se oli siellä saatettu voimaan asianmukaisesti testamentinsaajien Hakalan ja hänen myötäpuoltensa ei ole ollut tarpeen valvoa testamenttia. Suomen tuomioistuimessa saattaakseen voimaan testamenttiin perustuvan oikeutensa. Tämän vuoksi kannetta ei olisi pitänyt jättää tutkimatta hovioikeuden päätöksessä mainituilla perusteilla.</p>
      <p>Hovioikeuden ja kihlakunnanoikeuden päätökset kumotaan ja juttu palautetaan Karstulan kihlakunnanoikeuteen ilmoituksesta uudelleen käsiteltäväksi.</p>
      <div>
        <p>Ratkaisuun osallistuneet: oikeusneuvokset Leivonen, Takala, Hämäläinen, Nikkarinen ja Roos</p>
      </div>
    </div>
  </finlex:content>
</finlex:document>
