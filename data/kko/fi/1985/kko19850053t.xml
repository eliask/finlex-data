<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850053t</dcterms:identifier>
  <finlex:ecliIdentifier>ECLI:FI:KKO:1985:II53</finlex:ecliIdentifier>
  <dcterms:title>KKO:1985-II-53</dcterms:title>
  <dcterms:description>
    <p>
      <strong>Työsopimus</strong>
      <span>Työpalkka</span>
      <span>Itsenäisyyspäivä</span>
    </p>
  </dcterms:description>
  <finlex:registerNumber>S84/633</finlex:registerNumber>
  <dcterms:date pvm="19841108">1984-11-08</dcterms:date>
  <finlex:fileCopyNumber>3562/84</finlex:fileCopyNumber>
  <dcterms:issued pvm="19850326">1985-03-26</dcterms:issued>
  <dcterms:abstract>
    <p>Työntekijä oli ollut vuosilomalla 5. ja 7.12.1979. Kun itsenäisyyspäivä 6.12.1979 ei näin ollen myöskään olisi ollut hänen työpäivänsä, hänellä ei ollut itsenäisyyspäivän viettämisestä yleisenä juhla- ja vapaapäivänä annetun lain 3 §:n mukaan oikeutta palkkaan tuolta päivältä.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19850053taloa0">ASIAN KÄSITTELY ALEMMISSA OIKEUKSISSA</a>
    <a href="19850053tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850053tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850053t.kko">
    <div>
      <h2 id="19850053taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Tammelan kihlakunnanoikeudessa</h3>
        <p>Nosturinkuljettaja Raimo Lindström on kertonut, että hän oli ollut työsopimuslain 1 §:n mukaisessa työsuhteessa Helsingistä olleeseen Nilcon Oy:öön työskennellen yhtiön Forssassa olleessa tuotantolaitoksessa. Yhtiö oli sijoittanut Lindströmin kuuden päivän pituisen talviloman ajalle 3. - 10.12.1979 mainitut päivät mukaanluettuina. Tähän talviloma-ajanjaksoon oli sisältynyt itsenäisyyspäivä. Yhtiö oli vaatimuksista huolimatta kieltäytynyt maksamasta Lindströmille itsenäisyyspäivältä palkkaa vedoten siihen, että tämä oli kyseisenä päivä ollut vuosilomalla. Vuosilomalain 3 §:n 2 momentin mukaan itsenäisyyspäivä ei kuitenkaan voinut olla vuosilomapäivä eikä yhtiö ollut tältä päivältä vuosilomapalkkaa maksanutkaan. Koska Lindströmin poissaolo työstä 6.12.1979 oli johtunut siitä, että itsenäisyyspäivän viettämisestä yleisenä juhla- ja vapaapäivänä annetun lain 2 §:n mukaan tuona päivänä ei pääsääntöisesti työskennellä, Lindströmillä oli sanotun lain 3 §:n mukaan oikeus saada työpäivää vastaava palkka itsenäisyyspäivältä. Sen vuoksi ja kun Nilcon Oy oli sulautunut Rakennustoimisto A. Puolimatka Oy:öön, Lindström on vaatinut, että Rakennustoimisto A. Puolimatka Oy velvoitettaisiin viimeksi mainitun lainkohdan nojalla suorittamaan hänelle palkkaa 164 markkaa 48 penniä 6 prosentin korkoineen 15.12.1979 lukien.</p>
      </div>
      <div>
        <h3>Vastaus</h3>
        <p>Rakennustoimisto A. Puolimatka Oy on kiistänyt kanteen perusteeltaan. Ellei 6.12.1979 olisi ollut itsenäisyyspäivä, Lindström olisi tuona päivänä ollut lomalla. Sanottu päivä ei siten olisi ollut viimeksi mainitun lain 3 §:n edellyttämällä tavalla muutoin Lindströmin työpäivä, eikä hänelle ollut maksettava tuolta päivältä palkkaa.</p>
      </div>
      <div>
        <h3>Kihlakunnanoikeuden päätös 14.7.1982</h3>
        <p>Kihlakunnanoikeus on lausunut, että itsenäisyyspäivän viettämisestä yleisenä juhla- ja vapaapäivänä annetun lain nojalla työntekijälle oli maksettava palkka itsenäisyyspäivältä vain, jos päivä muuten olisi ollut työntekijän työpäivä. Itsenäisyyspäivää ei ollut vuosilomalain 3 §:n 2 momentin mukaan pidettävä arkipäivään verrattavana eikä siis myöskään lomapäivänä. Koska vuosiloman keskelle sattuvaa itsenäisyyspäivää ei näin ollen ollut pidettävä työntekijälle työpäivänä, kihlakunnanoikeus on katsonut jääneen näyttämättä, että Lindströmillä olisi ollut oikeus saada täyttä työpäivää vastaava palkka hänen vuosilomansa ajalle keskelle lomaa sattuneelta itsenäisyyspäivältä 6.12.1979. Tämän vuoksi kihlakunnanoikeus on hylännyt kanteen.</p>
      </div>
      <div>
        <h3>Turun hovioikeuden tuomio 4.5.1984</h3>
        <p>Hovioikeus, jonka tutkittavaksi Lindström oli saattanut jutun, on lausunut, että itsenäisyyspäivän viettämisestä yleisenä juhla- ja vapaapäivänä annetun lain 3 §:n tarkoitus oli turvata työntekijälle korvaus siitä ansion menetyksestä, mikä hänelle päivän viettämisestä vapaapäivänä aiheutuu. Vuosilomalain 3 §:n 2 momentin ja 7 §:n mukaan työntekijä ei voinut saada itsenäisyyspäivältä vuosilomapalkkaa. Työnantajan sijoittaessa Lindströmin vuosiloman kanteessa mainittuun ajankohtaan oli Lindström menettänyt yhden päivän palkan itsenäisyyspäivän viettämisestä vapaapäivänä. Sen vuoksi hovioikeus on, muuttaen kihlakunnanoikeuden päätöstä, velvoittanut Rakennustoimisto A. Puolimatka Oy:n suorittamaan Lindströmille palkkaa 164 markkaa 48 penniä 6 prosentin korkoineen 15.12.1979 lukien ja hylännyt Rakennustoimisto A. Puolimatka Oy:n vaatimuksen saada korvausta sillä jutun vuoksi hovioikeudessa olleista kuluista.</p>
      </div>
    </div>
    <div>
      <h2 id="19850053tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Rakennustoimisto A. Puolimatka Oy on pyytänyt valituslupaa sekä vaatinut hovioikeuden tuomion kumoamista, kanteen hylkäämistä ja korvausta oikeudenkäyntikuluistaan. Valituslupa on myönnetty 3.9.1984. Lindström on antanut häneltä pyydetyn vastauksen.</p>
    </div>
    <div>
      <h2 id="19850053tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Itsenäisyyspäivän viettämisestä yleisenä juhla- ja vapaapäivänä annetun lain 3 §:n tarkoituksena on turvata työntekijälle korvaus siitä ansion menetyksestä, mikä hänelle päivän viettämisestä vapaapäivänä aiheutuu. Vuosilomalain 3 §:n 2 momentin ja 7 §:n säännöksestä johtuen Lindström ei ole saanut vuosilomapalkkaa puheena olevalta päivältä 6.12.1979. Ensiksi mainitun lain 3 §:ssä on palkan saamisen ehdoksi kuitenkin säädetty, että kysymyksessä olevan päivän olisi muutoin tullut olla työpäivä. Kun Lindström oli 5. ja 7.12.1979 ollut vuosilomalla ja myös 6.12.1979 olisi ollut hänen lomapäivänsä, ellei se olisi ollut itsenäisyyspäivä, Korkein oikeus katsoo, ettei tuo päivä siten olisi ollut Lindströmin työpäivä. Näin ollen Lindströmillä ei ole viimeksi mainitun säännöksen mukaan oikeutta vaatimaansa palkkaan.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja Lindströmin kanne hylätään. Asian laadun vuoksi Rakennustoimisto A. Puolimatka Oy saa kuitenkin pitää oikeudenkäyntikulunsa vahinkonaan.</p>
        <div>
          <p>Ratkaisuun osallistuneet: oikeusneuvokset Salervo, Saarni-Rytkölä, Ådahl, Riihelä ja Aro</p>
        </div>
      </div>
    </div>
  </finlex:content>
</finlex:document>
