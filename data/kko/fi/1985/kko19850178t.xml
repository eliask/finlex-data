<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850178t</dcterms:identifier>
  <finlex:ecliIdentifier>ECLI:FI:KKO:1985:II178</finlex:ecliIdentifier>
  <dcterms:title>KKO:1985-II-178</dcterms:title>
  <dcterms:description>
    <p>
      <strong>Perintökaari</strong>
      <span>Kuolinpesän osakkaan vastuu vainajan velasta</span>
    </p>
  </dcterms:description>
  <finlex:registerNumber>S85/71</finlex:registerNumber>
  <dcterms:date pvm="19850502">1985-05-02</dcterms:date>
  <finlex:fileCopyNumber>3055</finlex:fileCopyNumber>
  <dcterms:issued pvm="19851118">1985-11-18</dcterms:issued>
  <dcterms:abstract>
    <p>A:n kuolinpesän osakas B oli ennen perunkirjoituksen toimittamista pantannut osakkeet, joista A oli omistanut puolet.</p>
    <p>Panttauksen johdosta B ei ollut PK 21 luvun 11 §:n nojalla joutunut vastuuseen A:n C:lle olleista veloista, joista hän ei vielä perunkirjoitusta toimitettaessakaan ollut tiennyt, eikä myöskään osakkeiden panttaamisesta C:lle aiheutuneen vahingon korvaamisesta.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19850178taloa0">ASIAN KÄSITTELY ALEMMISSA OIKEUKSISSA</a>
    <a href="19850178tmuukas0">VAATIMUKSET, VALITUSLUVAN MYÖNTÄMINEN JA VÄLITOIMET</a>
    <a href="19850178tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850178t.kko">
    <div>
      <h2 id="19850178taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Kemin kihlakunnanoikeudessa</h3>
        <p>Laukaan säästöpankki on Markku Johannes Salmelaiselle 20.10.1983 toimitetun haasteen nojalla kihlakunnanoikeudessa lausunut, että Markku Johannes Salmelainen oli 4.1.1983 kuolleen äitinsä Aili Marjatta Salmelaisen kuolinpesän osakkaana ryhtynyt yhdessä toisen pesän osakkaan Kari Antero Salmelaisen kanssa kuolinpesään panttaamalla tammikuussa 1983 kuolinpesään kuuluneet Asunto-osakeyhtiö Kuopion Pohjolankatu 18:n osakkeet numerot 331 - 396 Lennart Hongalle Aili Marjatta ja Kari Antero Salmelaisen henkilökohtaisten velkojen vakuudeksi. Tämän johdosta säästöpankki ei ollut saanut maksua kahdesta vekselistä määrältään 6.600 markkaa ja 24.000 markkaa, joissa kummassakin oli ollut asettajana Aili Marjatta Salmelainen ja hyväksyjänä Kari Antero Salmelainen. Edellinen 6.000 markan määräinen vekseli oli asetettu 31.12.1982 ja erääntynyt 28.2.1983. Jälkimmäinen 24.000 markan määräinen vekseli oli asetettu 4.1.1983 ja erääntynyt 19.1.1983. Aili Marjatta Salmelaisen jälkeen oli 24.1.1983 toimitettu perunkirjoitus, jossa Markku Johannes Salmelainen oli valtakirjan nojalla edustanut Kari Antero Salmelaista. Sen lisäksi oli 23.3.1983 laadittu lähes samansisältöinen perukirja. Kummassakaan perunkirjoituksessa ei ollut otettu huomioon säästöpankin saatavia. Säästöpankin otettua 25.4.1983 yhteyden pesänselvittäjään oli säästöpankin saatavien ilmenemisen johdosta 26.4.1983 toimitettu lisäperunkirjoitus. Kuolinpesään 28.3.1983 määrätyn pesänselvittäjän 1.7.1983 laatiman pöytäkirjan mukaan Markku Johannes Salmelainen oli saanut kuolinpesän varoja 30.800,55 markkaa.</p>
        <p>Koska Markku Johannes Salmelainen oli pantannut kuolinpesän velkojana olleen säästöpankin vahingoksi pesään kuulunutta omaisuutta jo ennen perunkirjoituksen toimittamista, säästöpankki on vaatinut, että Markku Johannes Salmelainen velvoitettaisiin suorittamaan pankille 30.600 markkaa 6 prosentin korkoineen 28.2.1983 lukien ja korvaamaan pankin oikeudenkäyntikulut.</p>
        <p>Vastaus: Markku Johannes Salmelainen on kiistänyt kanteen ja vaatinut oikeudenkäyntikulujensa korvaamista. Markku Johannes Salmelainen on lausunut, että Aili Marjatta Salmelainen ja hänen vuonna 1957 kuollut puolisonsa Pentti Kullervo Salmelainen olivat omistaneet asunto-osakkeet puoliksi. Pentti Kullervo Salmelaisen jälkeen ei ollut toimitettu ositusta ja perinnönjakoa. Osakkeet oli jo aili Marjatta Salmelaisen eläessä pantattu Kansallis-Osake-Pankin Suonenjoen konttorille ja Kehitysaluerahastolle veloista, jotka Honka oli sitten Aili Marjatta Salmelaisen kuoltua maksanut. Tämän vuoksi osakkeet oli luovutettu Hongalle pantiksi eikä panttauksella, koska vain pantinhaltija oli vaihtunut, ollut aiheutettu säästöpankille vahinkoa. Markku Johannes Salmelainen ei ollut ollut 24.1.1983 ja 23.3.1983 toimitetuissa perunkirjoituksissa tietoinen säästöpankin vekselisaatavista. Kuolinpesä oli määräajassa luovutettu pesänselvittäjän hallintoon. Markku Johannes Salmelainen ei ollut myöskään saanut perintönä Aili Marjatta Salmelaisen jälkeen mitään omaisuutta, vaan hänen saamansa varat olivat olleet perintöä hänen isänsä Pentti Kullervo Salmelaisen jälkeen. Näin ollen Markku Johannes Salmelainen ei ollut vastuussa säästöpankille Aili Marjatta Salmelaisen vekseliveloista eikä hän ollut myöskään vahingonkorvausvastuussa pankille.</p>
      </div>
      <div>
        <h3>Kihlakunnanoikeuden päätös 23.2.1984</h3>
        <p>Kihlakunnanoikeus on lausunut, että Markku Johannes Salmelainen oli 12.1.1983 yhdessä veljensä Kari Antero Salmelaisen kanssa luovuttanut kanteessa tarkoitetut puoleksi heidän ja puoleksi 4.1.1983 kuolleen Aili Marjatta Salmelaisen kuolinpesän omistamat osakkeet, jotka olivat muun muassa Aili Marjatta Salmelaisen kuolinpesän omistamat osakkeet, jotka olivat muun muassa Aili Marjatta Salmelaisen panttaamina ollet jo ennestään panttina Kansallis-Osake-Pankilla ja Kehitysaluerahastolla, Hongalle tämän suoritettua mainittujen pantinhaltijoiden erääntyneet saatavat. Kun Honka, jolla oli ollut Aili Marjatta Salmelaiselta 36.100 markan määräinen saatava, oli saanut siitä maksun osakkeiden myyntihinnasta, kihlakunnanoikeus on katsonut, että Markku Johannes Salmelainen oli antaessaan osakkeet Hongalle suorittanut hänelle myös maksun viimeksi mainitusta saatavasta.</p>
        <p>Sen vuoksi ja koska suoritus Hongalle oli tapahtunut ennen Aili Marjatta Salmelaisen jälkeen 24.1.1983 toimitettua ensimmäistä perunkirjoitusta eikä Markku Johannes Salmelainen ollut näyttänyt, että hänellä olisi ollut pätevä syy olettaa, ettei tuosta velan maksamisesta olisi aiheutunut muille velkojille vahinkoa, ja kun velan Hongalle maksaminen, jonka kihlakunnanoikeus ei katsonut tapahtuneen ajattelemattomuudesta eikä pesän tilaa tarkoin tietämättä, oli tapahtunut säästöpankin vahingoksi, kihlakunnanoikeus on perintökaaren 21 luvun 11 §:n nojalla velvoittanut Markku Johannes Salmelaisen suorittamaan säästöpankille kanteessa tarkoitetun saatavan 30.600 markkaa 6 prosentin korkoineen 28.2.1983 lukien ja korvaukseksi oikeudenkäyntikuluista 4.685 markkaa 55 penniä.</p>
      </div>
      <div>
        <h3>Rovaniemen hovioikeiden tuomio 14.11.1984</h3>
        <p>Hovioikeus, jonka tutkittavaksi Markku Johannes Salmelainen oli saattanut jutun vaatien kihlakunnanoikeuden päätöksen kumoamista ja kanteen hylkäämistä sekä säästöpankin velvoittamista korvaamaan hänen oikeudenkäyntikulunsa, on katsonut jääneen näyttämättä, että Markku Johannes Salmelainen luovuttaessaan yhdessä Kari Antero Salmelaisen kanssa kihlakunnanoikeuden päätöksessä sanotut osakkeet Hongalle tämän Aili Marjatta Salmelaiselta olleen kihlakunnanoikeuden mainitseman saatavan perimiseksi osakkeiden kauppahinnasta olisi tiennyt Aili Marjatta Salmelaisella säästöpankille olleista Aili Marjatta Salmelaisen 31.12.1982 asettamaan ja 28.2.1983 erääntyneeseen 6.000 markan määräiseen sekä 4.1.1983 asettamaan ja 19.1.1983 erääntyneeseen 24.000 markan määräiseen vekseliin perustuvista veloista tai että Markku Johannes Salmelainen olisi miimeistään osakkeiden luovutuksen jälkeen 24.1.1983 toimitetussa perunkirjoituksessa tai edes 23.3.1983 toimitetussa uudessa perunkirjoituksessa saanut tiedon sanotuista veloista. Aili Marjatta Salmelaisen kuolinpesä oli 28.3.1983 ja siis perintökaaren 21 luvun 1 §:n 1 momentin säädetyssä yhden kuukauden määräajassa 23.3.1983 toimitetusta perunkirjoituksesta tapahtuneesta hakemuksesta luovutettu pesänselvittäjän hallintoon. Markku Johannes Salmelainen ei siten ollut joutunut vastuuseen mainituista veloista eikä myöskään säästöpankille sanottujen velkojen maksamatta jäämisestä mahdollisesti aiheutuneesta vahingosta. Sen vuoksi hovioikeus on kumonnut kihlakunnanoikeuden päätöksen ja vapauttanut Markku Johannes Salmelaisen kaikesta kihlakunnanoikeuden tuomitsemasta korvausvelvollisuudesta säästöpankille. Säästöpankki on velvoitettu korvaamaan Markku Johannes Salmelaisen oikeudenkäyntikulut jutussa 5.500 markalla.</p>
      </div>
    </div>
    <div>
      <h2 id="19850178tmuukas0">VAATIMUKSET, VALITUSLUVAN MYÖNTÄMINEN JA VÄLITOIMET</h2>
      <p>Valituslupa on myönnetty 4.3.1985. Markku Johannes Salmelainen on antanut häneltä pyydetyn vastauksen.</p>
      <p>Säästöpankki on vaatinut, että hovioikeuden tuomio kumotaan ja juttu jätetään kihlakunnanoikeuden päätöksen varaan. Lisäksi säästöpankki on vaatinut oikeudenkäyntikulujensa korvaamista sekä hovioikeudessa että Korkeimmassa oikeudessa. Säästöpankki on muun muassa lausunut, että jollei Markku Johannes Salmelainen ollut osakkeet pantatessaan tiennyt säästöpankin vekselisaatavista, hän oli ainakin laiminlyönyt riittävän selonottovelvollisuuden ja näin joutunut perintökaaren 21 luvun 11 §:ssä tarkoitettuun vastuuseen säästöpankin Aili Marjatta Salmelaisen kuolinpesältä olevista saatavista.</p>
      <p>Markku Johannes Salmelainen on vaatinut valituksen hylkäämistä ja oikeudenkäyntikulujensa korvaamista.</p>
    </div>
    <div>
      <h2 id="19850178tyloa0">KORKEIMMAN OIKEUDEN RATKAISU</h2>
      <p>Hovioikeuden tuomiota ei muuteta. Laukaan Säästöpankki velvoitetaan suorittamaan Markku Johannes Salmelaiselle korvaukseksi oikeudenkäyntikuluista Korkeimmassa oikeudessa 1.500 markkaa.</p>
      <div>
        <p>Ratkaisuun osallistuneet: oikeusneuvokset Leivonen, Takala, Hämäläinen, Nikkarinen ja Roos</p>
      </div>
    </div>
  </finlex:content>
</finlex:document>
