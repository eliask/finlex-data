<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850093t</dcterms:identifier>
  <finlex:ecliIdentifier>ECLI:FI:KKO:1985:II93</finlex:ecliIdentifier>
  <dcterms:title>KKO:1985-II-93</dcterms:title>
  <dcterms:description>
    <p>
      <strong>Todistaja</strong>
    </p>
    <p>
      <strong>Oikeudenkäyntimenettely</strong>
      <span>Riitajutut</span>
    </p>
  </dcterms:description>
  <finlex:registerNumber>S84/1211</finlex:registerNumber>
  <dcterms:date pvm="19850306">1985-03-06</dcterms:date>
  <finlex:fileCopyNumber>1507</finlex:fileCopyNumber>
  <dcterms:issued pvm="19850607">1985-06-07</dcterms:issued>
  <dcterms:abstract>
    <p>Riitajutussa todistajaksi nimetty asianosaisen lähiomainen, joka haluamatta käyttää OK 17 luvun 20 §:ään perustuvaa kieltäytymisoikeutta oli valan nojalla todistanut jutussa, ei ollut saman jutun toisessa käsittelyssä vastapuolen todistajaksi nimeämänä enää oikeutettu kieltäytymään todistamasta.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19850093taloa0">ASIAN KÄSITTELY ALEMMISSA OIKEUKSISSA</a>
    <a href="19850093tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850093tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850093t.kko">
    <div>
      <h2 id="19850093taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Elimäen kihlakunnanoikeuden päätös 5.6.1984</h3>
        <p>A:n B:lle 4.4.1984 tiedoksi toimitetun haasteen, nojalla ajamasta kanteesta kihlakunnanoikeus on katsonut selvitetyksi, että sama kihlakunnanoikeus oli 10.5.1983 julistamallaan lainvoiman saaneella päätöksellä tuominnut Onerva Hellin ja A:n avioeroon sekä 7.6.1983 julistamallaan päätöksellä määrännyt asianajaja M:n pesänjakajana toimittamaan osituksen pesässä. M oli sittemmin 1.11.1983 toimittanut osituksen. Osituksessa oli A:n varoihin luettu Opel 2 D Kadett -merkkisen henkilöauto RJO-443 varallisuusarvo 40.000 markkaa, koska pesänjakaja oli katsonut, että A oli väärinkäyttänyt vallintaoikeuttaan omaisuuteen, johon B:llä oli avio-oikeus, sekä muutoinkin oloihinsa soveltumattomalla menettelyllä oleellisesti vähentänyt avio-oikeuden alaista omaisuutta avioliittolain 94 §:n tarkoittamalla tavalla ja B:lle oli näin ollen tuleva vastiketta mainitun arvon mukaan laskettuna.</p>
        <p>Edelleen kihlakunnanoikeus on katsonut selvitetyksi, että A oli luovutustodistuksella 27.2.1980 luovuttanut vastikkeetta pojalleen X:lle omistamansa Opel 2 D Kadett -merkkisen henkilöauton rekisteritunnus RET-882, joka oli rekisteröity X:lle 28.2.1980. Sittemmin Auto-Kymi Oy:stä oli 16.11.1982 tehdyllä tilaussopimuksella ostettu edellä mainittu 43.600 markan hintainen henkilöauto RJO-443 luovuttamalla vaihtoautona henkilöauto RET-882, jollin hyvityshinta oli ollut 27.600 markkaa. Lisäksi X oli maksanut välirahaa 16.000 markkaa. Auto oli rekisteröity hänen nimiinsä 3.1.1983 ja auton haltijaksi merkitty A. A:lla ei ollut viimeksi mainitun auton hankkimisaikaan ollut muuta autoa, mutta X:llä oli tuolloin ollut muukin vanha auto. Vuodelta 1981 toimitetussa verotuksessa A:lla oli ollut verotettavaa varallisuutta muun muassa kulkuväline 14.210 markkaa.</p>
        <p>Edellä olevan perusteella kihlakunnanoikeus on katsonut, että A oli, kuten pesänjakaja oli todennut, käyttänyt väärin oikeuttaan vallita avio-oikeuden alaista omaisuuttaan ja B:llä siten oli oikeus avioliittolain 94 §:n mukaan saada vastiketta omaisuuden vähentymisestä. Koska pesänjakajan toimittamassa osituksessa kuitenkin oli luettu A:n varoihin kysymyksessä olevan auton RJO-443 koko varallisuusarvo, vaikka esitetyn selvityksen mukaan auton omistajaksi merkitty X oli suorittanut omista varoistaan 16.000 markkaa, kihlakunnanoikeus on, hyläten vaatimukset enemmälti, oikaissut pesänjakajan toimittamaa ositusta siten, että A:n maksettavaksi tasingon määräksi vahvistettiin 30.256 markkaa 11 penniä ja B velvoitettiin suorittamaan A:lle 8.000 markkaa 16 prosentin korkoineen 4.4.1984 lukien. Lisäksi B velvoitettiin korvaamaan A:n oikeudenkäyntikulut 3.000 markalla.</p>
      </div>
      <div>
        <h3>Käsittely Kouvolan hovioikeudessa</h3>
        <p>Hovioikeuteen 2.7.1984 jätetyssä kantelukirjoituksessa B on katsonut, että oikeudenkäynnissä oli tapahtunut oikeudenkäymiskaaren 31 luvun 1 §:n 4 kohdassa tarkoitettu oikeudenkäyntivirhe, jonka voitiin otaksua olennaisesti vaikuttaneen jutun lopputulokseen. Asianosaisten poika X oli sukulaisuussuhteestaan huolimatta suostunut todistamaan jutun ensikäsittelyssä 8.5.1984. Uudelleen todistajaksi kutsuttuna X jutun jatkokäsittelyssä 5.6.1984 oli ilmoittanut kieltäytyvänsä todistamasta. Kihlakunnanoikeus oli sallinut hänen kieltäytyä. Koska X oli jo todistanut jutussa, hän oli luopunut oikeudestaan kieltäytyä todistamasta, eikä kihlakunnanoikeuden siten olisi tullut sallia hänen kieltäytymistään. Sen vuoksi B on vaatinut, että kihlakunnanoikeuden päätös tuomiovirheen perusteella poistetaan ja juttu palautetaan kihlakunnanoikeuteen uutta lainmukaista käsittelyä varten.</p>
        <p>Hovioikeus on valituksen kohteena olevassa päätöksessään n:o 1546/84 lausunut, että kihlakunnanoikeus ei ollut menetellyt virheellisesti salliessaan X:n 5.6.1984 kieltäytyä todistamasta, minkä vuoksi kantelu ei antanut aihetta toimenpiteisiin hovioikeuden taholta.</p>
        <p>A:n kihlakunnanoikeuden päätöksestä tekemän valituksen johdosta niin ikään 17.10.1984 antamallaan tuomiolla n:o 1547/84 hovioikeus on jättänyt kihlakunnanoikeuden pääasiassa julistaman päätöksen pysyväksi.</p>
      </div>
    </div>
    <div>
      <h2 id="19850093tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>B on pyytänyt valituslupaa ja toistaen hovioikeudessa esittämänsä vaatimukset vaatinut kihlakunnanoikeuden päätöksen poistamista ja jutun palauttamista kihlakunnanoikeuteen. Valituslupa on myönnetty 9.1.1985. A on antanut häneltä pyydetyn vastauksen.</p>
    </div>
    <div>
      <h2 id="19850093tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Asianosaisten poika X on tultuaan nimetyksi todistajaksi ilmoittanut suostuvansa todistamaan ja tämän jälkeen vannomansa valan nojalla antanut kertomuksen. Kun hän täten on tässä riita-asiassa luopunut oikeudenkäymiskaaren 17 luvun 20 §:ään perustuvasta oikeudestaan kieltäytyä todistamasta eikä hänellä asiaa edelleen käsiteltäessä seuraavassa istunnossa ole ollut oikeutta peruuttaa suostumustaan, kihlakunnanoikeus on menetellyt virheellisesti salliessaan X:n uudelleen kuultavaksi nimettynä sukulaisuuteen vedoten kieltäytyä todistamasta. Tämä oikeudenkäyntivirhe on saattanut vaikuttaa jutun lopputulokseen.</p>
      </div>
      <div>
        <h3>Lainkohta</h3>
        <p>Oikeudenkäymiskaari 31 luku 1 § 4 kohta</p>
      </div>
      <div>
        <h3>Päätöslauselma</h3>
        <p>Valituksen kohteena oleva Kouvolan hovioikeuden päätös 17.10.1984 n:o 1546/84 kumotaan. Elimäen kihlakunnanoikeuden 5.6.1984 julistama päätös ja Kouvolan hovioikeuden 17.10.1984 antama tuomio n:o 1547/84, jolla hovioikeus on A:n valituksen johdosta ratkaissut pääasian kihlakunnanoikeuden päätöksen pysyttäen, poistetaan ja päätöksellä ja tuomiolla ratkaistu juttu palautetaan kihlakunnanoikeuteen siellä ilmoituksetta uudelleen käsiteltäväksi.</p>
        <div>
          <p>Ratkaisuun osallistuneet: oikeusneuvokset Miettinen, Jalanko, Saarni-Rytkölä, Nybergh ja Hiltunen</p>
        </div>
      </div>
    </div>
  </finlex:content>
</finlex:document>
