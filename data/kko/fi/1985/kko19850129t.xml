<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850129t</dcterms:identifier>
  <finlex:ecliIdentifier>ECLI:FI:KKO:1985:II129</finlex:ecliIdentifier>
  <dcterms:title>KKO:1985-II-129</dcterms:title>
  <dcterms:description>
    <p>
      <strong>Lainhuudatus</strong>
      <span>Lainhuudatusvelvollisuus ja sen alaiset saannot</span>
    </p>
    <p>
      <strong>Perintösopimus</strong>
    </p>
  </dcterms:description>
  <finlex:registerNumber>S84/851</finlex:registerNumber>
  <dcterms:date pvm="19850108">1985-01-08</dcterms:date>
  <finlex:fileCopyNumber>2256</finlex:fileCopyNumber>
  <dcterms:issued pvm="19850912">1985-09-12</dcterms:issued>
  <dcterms:abstract>
    <p>A ja B olivat luovuttaneet kauppakirjalla C:lle ja D:lle kiinteistön seuraavin ehdoin: Kauppahinta tuli suorittaa viidelle A:n ja B:n sukulaiselle vuoden kuluessa siitä, kun kiinteistön omistusoikeus siirtyisi C:lle ja D:lle. Kauppaan sisältyi kaikki irtain omaisuus, mikä A:n ja B:n kuoltua oli jäljellä. Omistus- ja hallintaoikeus luovutettuun omaisuuteen siirtyi C:lle ja D:lle A:n ja B:n kuoleman jälkeen.</p>
    <p>Katsottiin olevan ilmeistä, että kysymyksessä oli PK 17 luvun 1 §:n 1 mom:ssa tarkoitettu elossa olevan henkilön jäämistöä koskeva pätemätön sopimus ja ettei lainhuudon hakijoiden saanto siten ollut laillinen. Hakemus hylättiin LL 7 §:n nojalla.</p>
    <p>Ään.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19850129taloa0">ASIAN KÄSITTELY ALEMMISSA OIKEUKSISSA</a>
    <a href="19850129tmuukas0">VALITUSLUVAN MYÖNTÄMINEN JA VÄLITOIMI</a>
    <a href="19850129tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850129t.kko">
    <div>
      <h2 id="19850129taloa0">ASIAN KÄSITTELY ALEMMISSA OIKEUKSISSA</h2>
      <p>Eino Ilmari ja Kaija Ellen Hassinen ovat 23.5.1983 Rantasalmen tuomiokuntaan kuuluvan Heinäveden käräjäkunnan arkistokäsittelyssä pyytäneet, että heille myönnettäisiin lainhuuto kummallekin erikseen puoleen Heinäveden kunnan Varistaipaleen kylässä sijaitsevasta Koskiniemi nimisestä tilasta RN:o 9:23, entiseltä rekisterinumeroltaan 9:11, ja antaneet osoitukseksi saannostaan seuraavansisältöisen, julkisen kaupanvahvistajan 6.5.1980 oikeaksi todistaman asiakirjan:</p>
      <p>Kauppakirja</p>
      <p>Tällä kauppakirjalla myymme ja luovutamme me allekirjoittaneet aviopuolisot Yrjö Kettunen ja Hellin Maria Kettunen ostajille myyjistä Hellin Maria Kettusen veljen tyttärelle Kaija Ellen Hassiselle ja hänen miehelleen Eino Ilmari Hassiselle omistamamme Heinäveden kunnan Varistaipaleen kylässä sijaitsevan Koskiniemi nimisen tilan RN:o 9:11 välillämme sovitusta 100.000 markan kauppahinnasta ja muuten seuraavilla sopimillamme kauppaehdoilla:</p>
      <p>1. Kauppahinta 100.000 markkaa suoritetaan siten, että ostajat maksavat siitä myyjän Yrjö Kettusen veljen lapsille Olavi Kettuselle, Eeva Mustoselle ja Kyllikki Pitkäselle kullekin 20.000 markkaa sekä ostajan Kaija Ellen Hassisen sisarille Seija Elina Nissiselle ja Raija Markkaselle kummallekin 20.000 markkaa yhden vuoden kuluessa siitä kun ovat saaneet kaupan kohteena olevan tilan omistusoikeuden.</p>
      <p>2. Maksamatta oleville kauppahinnan osille ei lasketa korkoa.</p>
      <p>3. Tätä kauppaa seuraa ja kauppahintaan sisältyy kaikki se irtain omaisuus mikä on jälellä myyjillä heistä viimeisen kuoltua ja katsotaan irtaimistoon kuuluvan myöskin myyjien rahavarat.</p>
      <p>4. Ostajat ovat tietoisia siitä, että Koskiniemen tilasta on 26.8.1979 laaditulla kauppakirjalla myyty määräala Kuopion kaupungista kotoisin olevalle Seija Nissiselle.</p>
      <p>5. Tila myydään ja luovutetaan rasituksista vapaana.</p>
      <p>6. Omistus- ja hallintaoikeus näin myytyyn omaisuuteen siirtyy ostajille, puoleksi kummallekin, molempien myyjien kuoleman jälkeen.</p>
      <p>Näitä kauppakirjoja on laadittu kolme samansanaista kappaletta joista yksi yhteisesti ostajille ja toinen yhteisesti myyjille sekä kolmas kaupanvahvistajalle.</p>
      <p>Heinävedellä toukokuun 06 päivänä 1980.</p>
      <p>Yrjö Kerttunen Hellin Kettunen Tilallinen Edellisen aviopuoliso Heinäveden kunnasta Heinäveden kunnasta</p>
      <p>Tähän kauppaan ostajina suostumme ja sitoudumme sen ehdot täyttämään.</p>
      <p>Paikka ja aika kuten edellä.</p>
      <p>Kaija Hassinen Eino Hassinen Puhelinmyyjä Työnjohtaja Kuopion kaupungista Kuopion kaupungista</p>
      <p>Hakemusasiakirjoihin on liitetty selvitys muun muassa siitä, että Yrjö ja Helli Maria Kettunen olivat kuolleet, edellinen 1.8.1981 ja jälkimmäinen 24.11.1982.</p>
      <p>Käräjätuomari on 8.9.1983 antamassaan päätöksessä lausunut, että Yrjö ja Helli Maria Kettusen kauppakirjan muotoon laatimaa asiakirjaa oli pidettävä heidän kuoleman varalta tekemänään säädöksenä. Omaisuudesta voitiin kuoleman varalta lain mukaan määrätä vain säädetyin tavoin tehtävällä ja valvottavalla testamentilla. Tämän vuoksi käräjätuomari on lainhuudatuksesta ja kiinteistönsaannon moittimisajasta annetun lain 7 §:n nojalla hylännyt hakemuksen.</p>
      <p>Itä-Suomen hovioikeus on päätöksessään 29.6.1984 lausunut, että Yrjö ja Helli Maria Kettunen olivat luovuttaneet Hassisille puheena olevalla, kauppakirjan muotoon laaditulla asiakirjalla Koskiniemen tilan sekä kaiken sen irtaimen omaisuuden mukaanluettuna rahavarat, mikä oli jäljellä myyjillä heistä viimeksi eläneen kuollessa, 100.000 markan kauppahinnasta. Kauppahinta oli sovittu maksettavaksi siten, että Hassiset suorittaisivat vuoden kuluessa omistusoikeuden siirtymisestä kolmelle Yrjö Kettusen veljen lapselle ja kahdelle Helli Maria Kettusen veljen lapselle kullekin 20.000 markkaa. Puolisoista viimeksi eläneen Helli Maria Kettusen jälkeen 26.3.1983 laaditun perukirjan mukaan hänen pesänsä rahavarat olivat 67.076,39 markkaa sekä muun irtaimiston arvo 500 markkaa. Yrjö ja Helli Maria Kettunen olivat siten tuolla asiakirjalla määränneet kuolemansa varalta kaikesta omaisuudestaan. Sen vuoksi ja kun sopimusta elossa olevien jäämistöstä perintökaaren 17 luvun 1 §:n 1 momentin nojalla oli pidettävä pätemättömänä, hovioikeus on jättänyt pysyväksi sen lopputuloksen, johon käräjätuomari hakemuksen hylätessään oli johtunut.</p>
    </div>
    <div>
      <h2 id="19850129tmuukas0">VALITUSLUVAN MYÖNTÄMINEN JA VÄLITOIMI</h2>
      <p>Hassisille on myönnetty valituslupa 1.11.1984. Käräjätuomari on antanut häneltä pyydetyn lausunnon.</p>
    </div>
    <div>
      <h2 id="19850129tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Ottaen huomioon lainhuutohakemuksen perusteeksi esitetyn kauppakirjan kaikki ehdot asiakirja käsittää lykkäävin ehdoin tehtyyn kiinteistönkauppaan sisältyvänä sopimuksen myös kaikesta siitä omaisuudesta, mikä Yrjö ja Helli Maria Kettuselta heidän molempien kuoltua tuli jäämään. Tällä perusteella Korkein oikeus, joka tämän asian yhteydessä ei myyjien perillisiä ja ostajia sitovasti ratkaise kysymystä oikeustoimen pätevyydestä, katsoo olevan ilmeistä, että kysymyksessä on perintökaaren 17 luvun 1 §:n 1 momentissa tarkoitettu elossa olevan henkilön jäämistöä koskeva pätemätön sopimus ja ettei Hassisten saanto siten ole laillinen. Sen vuoksi hakemus on käräjätuomarin päätöksessä mainitun lainkohdan nojalla hylättävä.</p>
      </div>
      <div>
        <h3>Päätöslauselma</h3>
        <p>Hovioikeuden päätöksen lopputulosta ei muuteta.</p>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Roos: Kauppakirjalla on molempia osapuolia sitovasti sovittu Yrjö ja Helli Maria Kettusen tilan luovuttamisesta sekä tilasta ynnä irtaimistosta suoritettavan kauppahinnan määrästä ja maksutavasta. Näiltä osin ei ole sovittu Yrjö ja Helli Maria Kettusen jäämistöstä, vaan heillä kaupan hetkellä olleesta omaisuudesta ja heille kaupan johdosta syntyvästä saamisoikeudesta. Myöskään ehto siitä, että omistus- ja hallintaoikeus myytyyn tilaan siirtyi ostajille molempien myyjien kuoleman jälkeen, ei aiheuta että luovutus olisi kiinteistökauppana mitätön.</p>
        <p>Sensijaan kauppakirjan ehdolla siitä, että kauppaa seuraavat ja kauppahintaan sisältyvät ne rahavarat ja muut irtain omaisuus, "mikä on jälellä myyjillä heistä viimeisen kuoltua", on sovittu Yrjö ja Helli Maria Kettusen jäämistöstä. Tämän ehdon vain ostajien oikeutta vähentävästä pätemättömyydestä ei kuitenkaan seuraa, että kauppakirja voitaisiin vastoin ostajien tahtoa julistaa pätemättömäksi myös laillisesti sovitun kiinteistönluovutuksen osalta.</p>
        <p>Näillä perusteilla kumoan hovioikeuden ja käräjätuomarin päätöksen ja palautan asian Rantasalmen tuomiokunnan Heinäveden käräjäkunnan arkistokäsittelyyn ilmoituksetta uudelleen käsiteltäväksi.</p>
        <div>
          <p>Ratkaisuun osallistuneet: oikeusneuvokset Salervo, Takala, Hämäläinen ja Nikkarinen</p>
        </div>
      </div>
    </div>
  </finlex:content>
</finlex:document>
