<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850014t</dcterms:identifier>
  <finlex:ecliIdentifier>ECLI:FI:KKO:1985:II14</finlex:ecliIdentifier>
  <dcterms:title>KKO:1985-II-14</dcterms:title>
  <dcterms:description>
    <p>
      <strong>Asunto-osakeyhtiö</strong>
      <span>Yhtiön rakennus ja huoneistot</span>
    </p>
  </dcterms:description>
  <finlex:registerNumber>S84/811</finlex:registerNumber>
  <dcterms:date pvm="19841101">1984-11-01</dcterms:date>
  <finlex:fileCopyNumber>3441/84</finlex:fileCopyNumber>
  <dcterms:issued pvm="19850211">1985-02-11</dcterms:issued>
  <dcterms:abstract>
    <p>Asunto-osakeyhtiön hallituksen oli annettava hyväksymisensä ja haettava rakennusviranomaisten lupa muutostyölle, jolla erään huoneiston kylpyhuoneesta tehtiin sauna, kun muutostyö ei saattanut vahingoittaa rakennusta eikä tuottaa haittaa muille osakkeenomistajille.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19850014taloa0">ASIAN KÄSITTELY ALEMMISSA OIKEUKSISSA</a>
    <a href="19850014tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850014tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850014t.kko">
    <div>
      <h2 id="19850014taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Huittisen kihlakunnanoikeudessa</h3>
        <p>Arto ja Ritva Solalinna ovat Asunto Oy Kaura-Hovia vastaan 10.5.1983 tiedoksi toimitetun haasteen nojalla ajamassaan kanteessa lausuneet, että he omistivat yhtiön osakkeet n:ot 2618 - 2694, jotka oikeuttivat huoneiston n:o 55 hallintaan yhtiön talossa Huittisissa. Rakennuspiirustusten ja huoneistoselitelmän mukaan huoneistoon kuului kolme huonetta, keittiö ja kylpyhuone. Solalinnan puolisot olivat jo vuonna 1975 kylpyhuoneeseen rakennuttaneet saunan. Heidän pyydettyään yhtiön hallitusta hyväksymään muutostyön ja hakemaan sille rakennusluvan hallitus oli saattanut asian yhtiökokouksen ratkaistavaksi ja se oli 28.9.1981 päättänyt olla antamatta suostumustaan saunan olemassaoloon. Solalinnan puolisoiden pyydettyä uudelleen rakennusluvan hakemista yhtiökokous oli 30.3.1982 tehnyt asiasta periaatteessa myönteisen päätöksen, mutta edellyttänyt että päätökselle saatiin kaikkien osakkeenomistajien hyväksyminen. Kun näin ei ollut tapahtunut, yhtiön hallitus oli 14.5.1982 katsonut, ettei lupaa muutostyölle voitu myöntää, joten saunaksi tehty kylpyhuone oli saatettava yhtiöjärjestyksen 4 §:n mukaiseen kuntoon 30.6.1982 mennessä. Solalinnan puolisoiden saatettua vielä kerran asian yhtiökokouksen käsiteltäväksi yhtiökokous oli 30.3.1983 evännyt suostumuksensa. Koska kylpyhuoneen osittainen muuttaminen saunaksi ei saattanut vahingoittaa yhtiön rakennusta eikä tuottaa haittaa yhtiön muille osakkeenomistajille, ei yhtiön yhtiökokouksella eikä hallituksella ollut ollut oikeutta kieltäytyä hyväksymästä anomusta. Sen vuoksi Arto ja Ritva Solalinna ovat asunto-osakeyhtiöstä annetun lain 11 §:n nojalla vaatineet, että sanotut yhtiökokouksen päätökset kumottaisiin ja että yhtiön hallitus velvoitettaisiin oikeuden määräämässä lyhyessä ajassa heidän kustannuksellaan hankkimaan Huittisten kaupungin rakennuslautakunnalta rakennuslupa löylyhuoneen rakentamiselle, mikäli sellainen lupa tarvitaan.</p>
      </div>
      <div>
        <h3>Asunto-osakeyhtiön kanne kihlakunnanoikeudessa</h3>
        <p>Asunto-osakeyhtiö on puolestaan Arto ja Ritva Solalinnaa vastaan ajamassaan kanteessa lausunut, että yhtiö ei ollut hyväksynyt Solalinnan puolisoiden huoneiston kylpyhuoneen muuttamista saunaksi. Koska muutos tuotti haittaa toisille osakkeenomistajille, se oli asunto-osakeyhtiöistä annetun lain 11 §:n vastainen. Sen vuoksi yhtiö on vaatinut, että Solalinnan puolisot velvoitettaisiin saattamaan hallitsemansa huoneisto yhtiöjärjestyksen mukaiseen kuntoon uhalla, että jolleivät he sitä tee, yhtiö oikeutettaisiin tekemään se Solalinnan puolisoiden kustannuksella.</p>
      </div>
      <div>
        <h3>Kihlakunnanoikeuden päätös 26.10.1983</h3>
        <p>Kuultuaan asianosaisia toistensa kanteista kihlakunnanoikeus, jossa asianosaiset ovat vaatineet korvausta oikeudenkäyntikuluistaan, on katsonut selvitetyksi, että Arto ja Ritva Solalinna olivat vuonna 1975 rakentaneet Asunto Oy Kaura-Hovin osakkeenomistajina hallitsemansa huoneiston kylpyhuoneeseen löylyhuoneen siten, että tarvittavat vesi- ja sähköjohdot olivat kiinteinä rakenteina valmiina grynderirakentajan luovuttaessa rakennuksen asunto-osakeyhtiölle, mutta lämpö- ja kosteuseristykset sekä panelointi oli tehty Solalinnan puolisoiden kustannuksella rakennuksen valmistumisen jälkeen. Yhtiön yhtiökokous oli 28.9.1981 päättänyt olla antamatta suostumustaan saunan olemassaololle, koska yhtiön kaikki osakkeenomistajat eivät olleet siihen suostuneet. Yhtiökokous oli sitten 30.3.1982 päättänyt antaa suostumuksensa saunan olemassaololle, mikäli sille saataisiin kaikkien osakkeenomistajien suostumus. Koska tämä edellytys ei kuitenkaan ollut täyttynyt, yhtiön hallitus oli 14.5.1982 päättänyt, ettei lupaa voitu myöntää ja että kylpyhuone oli saatettava yhtiöjärjestyksen mukaiseen kuntoon 30.6.1982 mennessä. Yhtiökokous oli vielä 30.3.1983 äänestyksen jälkeen päättänyt olla suostumatta Solalinnan puolisoiden anomukseen, että yhtiön hallitus hakisi rakennusviranomaisten luvan muutostyölle.</p>
        <p>Kihlakunnanoikeus on edelleen katsonut selvitetyksi, ettei löylyhuoneen rakentamisella kylpyhuoneeseen ollut aiheutettu vaurioita yhtiön rakennukselle. Yhtiö ei myöskään ollut näyttänyt, että sauna olisi tuottanut haittaa muille osakkeenomistajille, vaikka sauna oli ollut huoneistossa jo vuodesta 1975 lähtien. Koska kysymyksessä siten oli huoneiston sisustaan tehty muutos, joka ei saattanut vahingoittaa rakennusta tai tuottaa haittaa toiselle osakkeenomistajalle, osakkeenomistajalla oli asunto-osakeyhtiöistä annetun lain 11 §:n nojalla oikeus yhtiön suostumuksetta tehdä sanotunlainen muutos. Muutostyöhön tarvittiin kuitenkin viranomaisen lupa ja sanotun pykälän mukaan siten myös hallituksen lupa, ja hallituksen tuli, hyväksyttyään muutoksen, ryhtyä toimiin viranomaisen luvan hakemiseksi.</p>
        <p>Kihlakunnanoikeus on sen vuoksi, hyläten yhtiön kanteen, julistanut sanotut yhtiökokouksissa 28.9.1981, 30.3.1982 ja 30.3.1983 tehdyt päätökset mitättömiksi niiltä osin kuin niissä oli evätty suostumus löylyhuoneen rakentamiseen Solalinnan puolisoiden huoneiston kylpyhuoneeseen sekä velvoittanut yhtiön hallituksen kolmen kuukauden kuluessa siitä, kun päätös oli saanut lainvoiman, Solalinnan puolisoiden kustannuksella hakemaan Huittisten kaupungin rakennuslautakunnalta luvan kyseiseen muutostyöhön. Koska asian havaittiin olleen niin sekavan ja epätietoisen, että oikeudenkäyntiin oli ollut perusteltua aihetta, asianosaisten oli pidettävä oikeudenkäyntikulunsa vahinkonaan.</p>
      </div>
      <div>
        <h3>Turun hovioikeuden tuomio 15.6.1984</h3>
        <p>Hovioikeus, jonka tutkittavaksi asianosaiset olivat saattaneet jutun, on, huomioon ottaen myös, ettei asunto-osakeyhtiön yhtiökokouksen toimivaltaan kuulunut luvan antaminen löylyhuoneen rakentamiselle, jättänyt jutun kihlakunnanoikeuden päätöksen varaan. Yhtiö velvoitettiin suorittamaan Arto ja Ritva Solalinnalle yhteisesti korvaukseksi heillä hovioikeudessa olleista kuluista 700 markkaa.</p>
      </div>
    </div>
    <div>
      <h2 id="19850014tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Asunto-osakeyhtiö on pyytänyt valituslupaa sekä vaatinut hovioikeuden tuomion kumoamista ja oman kanteensa hyväksymistä. Valituslupa on myönnetty 14.9.1984. Arto ja Ritva Solalinna ovat antaneet heiltä pyydetyn vastauksen.</p>
    </div>
    <div>
      <h2 id="19850014tyloa0">KORKEIMMAN OIKEUDEN RATKAISU</h2>
      <p>Hovioikeuden tuomiota ei muuteta. Asunto-osakeyhtiö velvoitetaan suorittamaan Arto ja Ritva Solalinnalle yhteisesti korvaukseksi heillä vastauksen antamisesta täällä olleista kuluista 1.200 markkaa.</p>
      <div>
        <p>Ratkaisuun osallistuneet: oikeusneuvokset Leivonen, Jalanko, Heinonen, Nybergh ja Hiltunen</p>
      </div>
    </div>
  </finlex:content>
</finlex:document>
