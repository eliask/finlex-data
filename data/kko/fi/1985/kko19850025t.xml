<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850025t</dcterms:identifier>
  <finlex:ecliIdentifier>ECLI:FI:KKO:1985:II25</finlex:ecliIdentifier>
  <dcterms:title>KKO:1985-II-25</dcterms:title>
  <dcterms:description>
    <p>
      <strong>Työsopimus</strong>
      <span>Edullisemmuussääntö</span>
    </p>
    <p>
      <strong>Sopimussakko</strong>
    </p>
    <p>
      <strong>Tuomioistuimen toimivalta</strong>
    </p>
  </dcterms:description>
  <finlex:registerNumber>S84/383</finlex:registerNumber>
  <dcterms:date pvm="19840823">1984-08-23</dcterms:date>
  <finlex:fileCopyNumber>2537/84</finlex:fileCopyNumber>
  <dcterms:issued pvm="19850225">1985-02-25</dcterms:issued>
  <dcterms:abstract>
    <p>Työehtosopimukseen liittyvän työsopimusmallin mukaan työsopimus oli tehtävä kestoajaltaan sellaiseksi, että se oli voimassa 31.7. saakka sinä parittomana vuonna, jona jompikumpi sopijapuoli oli sen ennen 1.2. sanonut irti. Tästä poiketen työsopimus, jonka pätevyyttä ei ollut riitautettu, oli tehty siinä määritellyksi kalenteriajaksi. Työ oli kuitenkin saanut jatkua tuon määräajan päätyttyäkin. Tuolloin työsopimus oli TSL 39 §:n mukaisesti muuttunut toistaiseksi voimassa olevaksi, koska tuollainen työsuhteen ehto oli työntekijälle edullisempi kuin sanottu työehtosopimuksen mukainen, työsopimuksen kestoaikaa koskeva työsuhteen ehto.</p>
    <p>Kysymys myös työehtosopimuksen perusteella työsopimukseen otetun sopimussakkolausekkeen soveltumisesta sanotuin tavoin muuttuneeseen työsopimukseen ja tuomioistuimen toimivallasta.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19850025taloa0">ASIAN KÄSITTELY ALEMMISSA OIKEUKSISSA</a>
    <a href="19850025tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850025tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850025t.kko">
    <div>
      <h2 id="19850025taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kaupungin kanne Joensuun raastuvanoikeudessa</h3>
        <p>Joensuun kaupunki on balettimestari Pirkko Kumpuselle 13.8.1979 tiedoksi toimituttamansa haasteen nojalla lausunut, että Kumpunen oli kiinnitetty 17.5.1974 allekirjoitetulla välikirjalla Joensuun Kaupunginteatteri Oy:n koreografi-balettimestariksi näyttelijävelvollisuudella. Välikirjan perustama työsopimussuhde jatkui sen mukaan noudatettavan Suomen Teatteriliiton, Työväen Näyttämöiden Liiton ja Suomen Näyttelijäliiton välisen työehtosopimuksen mukaisesti kaksivuotiskausin siten, että viimeksi voimassa ollut kaksivuotiskausi, ottaen huomioon ehdon sama sisältö silloisessa työehtosopimuksessa, tuli päättymään 31.7.1979, mikäli jompikumpi sopijapuoli oli sen ennen saman vuoden helmikuun 1 päivää sanonut irti. Kaupungin hallintaan ja omistukseen sittemmin siirtyneen, kaupungin ylläpitämän kaupunginteatterin taiteellisesta ja taloudellisesta johtamisesta vastuussa olevat viranhaltijat olivat joutuneet useaan kertaan huomauttamaan ja varoittamaan Kumpusta epäasiallisesta menettelystä työtehtävien hoidossa, toimivallan ylittämisestä ja muista vastaavista työsopimuslain 13 §:n vastaisista toimista. Kaupungin näyttämötaidelautakunta, jolle kuului teatterin henkilökunnan kiinnittäminen ja irtisanominen, oli kokouksessaan 14.11.1978 antanut sanottujen seikkojen perusteella Kumpuselle työehtosopimuksen edellyttämän ennakkovaroituksen irtisanomisesta. Näyttämötaidelautakunta oli kokouksessaan 31.1.1979 päättänyt irtisanoa Kumpusen työsopimuksen päättyväksi 31.7.1979. Kummastakin päätöksestä oli ilmoitettu Kumpuselle asianmukaisesti. Saatuaan tiedon irtisanomispäätöksestä Kumpunen oli ilmoittanut purkavansa työsopimuksensa 1.2.1979 lukien. Samasta päivästä alkaen hän oli myös kieltäytynyt sopimuksenmukaisista työtehtävistä lopettaen työntekonsa. Kumpusella ei kuitenkaan olisi ollut mitään oikeutta kieltäytyä hoitamasta tehtäviään 1.2.1979 jälkeen. Näyttämötaidelautakunta oli joutunut palkkaamaan kaupunginteatterille uuden balettikoulunopettajan huolehtimaan teatterin balettikoulun toiminnasta sekä teatterin liikunnallisesta ja tanssillisesta osasta. Vaikka Kumpusen aiheuttaman tilanteen selvittämistoimiin oli ryhdytty välittömästi, teatterin balettikoulun toiminta oli joutunut olemaan keskeytyksissä noin neljä viikkoa. Kaupunginteatterille oli aiheutunut huomattavaa haittaa sekä kustannuksia toiminnan uudelleen järjestämisestä sekä muuttuneen tilanteen tiedottamisesta. Teatterin johtavat viranhaltijat olivat joutuneet suorittamaan huomattavan työmäärän saadakseen teatterin toimimaan vahvistettujen suunnitelmien ja ohjelmien mukaisesti. Kumpusen aiheuttaman balettikoulun toiminnan keskeytymisen vuoksi teatteri oli joutunut alentamaan koulun lukukausimaksua 30 markalla oppilasta kohden. Näillä perusteilla kaupunki on pyytänyt, että raastuvanoikeus vahvistaen irtisanomisen tapahtuneen työsopimuslain ja näyttelijäin teatterityöehtosopimuksen mukaisesti, velvoittaisi Kumpusen suorittamaan kaupungille korvaukseksi hänen perusteettomasti toimittamansa työsopimuksen purkamisen ja työnteosta kieltäytymisen johdosta kaupungille aiheutuneista ilmoitus-, tiedottamis- ja puhelinkuluista 3.121,29 markkaa, balettikoulun keskeytymisestä johtuneesta lukukausimaksutulon vähentymisestä 150 oppilaan mukaan laskien 4.500 markkaa sekä teatterityöehtosopimukseen liittyvän välikirjan mukaisena sopimussakkona Kumpusen 12 kuukauden palkkaa vastaavat 34.992 markkaa, kaikki erät 5 prosentin korkoineen haastepäivästä lukien.</p>
        <p>Kaupunki on vielä 20.11.1979 juttua oikeudessa käsiteltäessä lausunut haasteen tiedoksiantamisen jälkeen käyneen ilmi, että kaupunki oli erehdyksessä maksanut Kumpuselle 1.458 markan lomarahan, jota hänellä sanotun työehtosopimuksen nojalla ei ollut ollut oikeutta saada. Sen vuoksi kaupunki on haastetta erikseen ottamatta vaatinut, että Kumpunen velvoitettaisiin palauttamaan mainittu lomaraha korkoineen.</p>
      </div>
      <div>
        <h3>Kumpusen kanne</h3>
        <p>Kumpunen on puolestaan Joensuun kaupungille 4.10.1979 toimitetun haasteen nojalla kanteenaan lausunut, että hän oli edellä mainitulla välikirjalla tehnyt työsopimuksen Joensuun Kaupunginteatteri Oy:n kanssa. Sittemmin Joensuun kaupungin omistaman kaupunginteatterin hallintovirkamiehet olivat ryhtyneet antamaan Kumpuselle huomautuksia hänen toiminnastaan ja pyrkineet häntä kuulematta muuttamaan hänen työsuhteensa ehtojen sisältöä, mistä viimeksi mainituista yrityksistä he kuitenkin olivat luopuneet. Kaupunginteatteri oli esimerkiksi kirjeellään 18.4.1978 pyytänyt Kumpuselta kirjallista vastausta balettikoulun toiminnasta tehdyistä valituksista, mutta kun Kumpunen oli sen vuoksi pyytänyt neuvottelua, se ei ollut sopinut teatterin edustajille. Kirjeellään 28.4.1978 teatterin talouspäällikkö oli ilmoittanut Kumpusen ylittäneen toimivaltansa sanomalehti-ilmoittelussa ja pyytänyt lehteä laskuttamaan Kumpusta ilmoituksista. Näyttämötaidelautakunta oli 12.9.1978 antanut Kumpuselle vakavan huomautuksen jatkuvasta toimivallan ylittämisestä lehti-ilmoittelussa, vaikka tarkoitettu ilmoittelu oli jätetty teatterin puolesta aikanaan hoitamatta. Jo tuota ajankohtaa ennen eli 1.9.1978 teatterin taiteellinen johtaja oli antanut Kumpuselle varoituksen epäasiallisesta käyttäytymisestä ja esimiehen ohjeen noudattamatta jättämisestä balettikoulun ilmoittautumistilaisuudessa 31.8.1978. Samalta johtajalta Kumpunen oli 9.11.1978 saanut huomautuksen siitä, että hän oli käyttänyt kilpailevan tanssikoulun pitäjää ja opettajaa tanssiesitystilaisuudessa vierailijana, vaikka vierailija ei ollut perinyt mitään palkkiota esiintymisestään. Edellisenä päivänä talouspäällikkö oli puolestaan antanut Kumpuselle huomautuksen jatkuvasta toimivallan ylittämisestä tanssiesitystä järjestettäessä. Samassa marraskuussa Kumpuselle oli annettu tiedoksi näyttämötaidelautakunnan kokouksen pöytäkirjanote työehtosopimuksen tarkoittamaksi ennakkovaroitukseksi irtisanomisesta. Näin syntyneestä tilanteesta oli 15.12.1978 käyty neuvottelu Suomen Näyttelijäliitto r.y:n ja kaupunginteatterin johdon kesken. Kumpuselle oli sitten 29.1.1979 ilmoitettu, ettei mainittu ennakkovaroitus johtaisi hänen irtisanomiseensa. Kuitenkin Kumpunen oli 31.1.1979 saanut sähkösanoman, jossa oli ilmoitettu näyttämötaidelautakunnan kokouksessaan samana päivänä päättäneen irtisanoa hänen työsuhteensa päättymään 31.7.1979. Työehtosopimuksen määräykset huomioon ottaen irtisanominen oli tapahtunut ajankohtana, jolloin työsopimukset alalla oli jo solmittu. Kaupunginteatterin kerrotun menettelyn Kumpunen oli katsonut sen laatuiseksi, että hän oli ilmoittanut työsopimuslain 43 §:n 1 momentin sekä 3 momentin 2 ja 3 kohdan nojalla purkavansa työsopimuksensa välittömästi. Näillä perusteilla Kumpunen on vaatinut, että kaupunki velvoitettaisiin suorittamaan hänelle korvaukseksi muuttokustannuksista ja puhelin- ynnä muista kuluista 1.139,20 markkaa, odotusajan palkkana 6 päivältä 870 markkaa sekä vahingonkorvaukseksi työnantajan menettelystä 24 kuukauden palkkaa vastaavat 73.080 markkaa, kaikki erät 6 prosentin korkoineen haasteen tiedoksiantopäivästä lukien.</p>
      </div>
      <div>
        <h3>Kumpusen vastaus kaupungin vaatimuksiin</h3>
        <p>Kumpunen on kieltäytynyt vastaamasta niihin siltä osin kuin kaupunki oli esittänyt vaatimuksia haastetta ottamatta. Muutoin Kumpunen on kaupungin kanteen johdosta lausunut, että hänen työsopimuksensa kaupunginteatterin kanssa oli välikirjan mukaan päättynyt 31.7.1976. Hiljaisen pitennyksen perusteella, kun otettiin huomioon työsopimuslain 39 §:n säännös, työsopimus oli muuttunut toistaiseksi voimassa olevaksi, minkä vuoksi työnantaja olisi saattanut irtisanoa sen vain työsopimuslain 37 §:ssä tarkoitettujen erityisen painavien syiden nojalla. Ilmoitus- ja tiedotuskulujen osalta Kumpunen on lausunut, ettei lehti-ilmoittelua uuden balettikoulunopettajan saamiseksi ollut tarvittu ja ilmoittelu oli ollut tarpeetonta senkin vuoksi, että Tanssitaiteilijain Liitto r.y. oli julistanut teatterin balettikoulun saartoon. Lukukausimaksutulon vähentymisen osalta Kumpunen on lausunut, että kaupunki oli 1.2.1979 palkannut opettajan pitämään balettikoulua, joten balettikoulun toiminnan keskeytymistä siitä syystä ei ollut tapahtunut. Sopimussakkovaatimuksen osalta Kumpunen on katsonut, että mikäli hänen katsottaisiin menetelleen välikirjan vastaisesti, sen mukainen sopimussakko tuli ratkaista 31.5.1977 allekirjoitetun näyttelijäin työehtosopimuksen 18 §:n mukaisessa neuvottelumenettelyssä ja työtuomioistuimessa. Näillä perusteilla Kumpunen on vastustanut kaupungin kannetta ja vaatinut korvausta oikeudenkäyntikuluistaan.</p>
      </div>
      <div>
        <h3>Kaupungin vastaus Kumpusen kanteeseen</h3>
        <p>Koska Kumpusen irtisanominen oli tapahtunut sekä näyttelijäin työehtosopimuksen että teatterialan käytännön mukaisesti, kaupunki on pyytänyt Kumpusen kanteen hylkäämistä.</p>
      </div>
      <div>
        <h3>Raastuvanoikeuden päätös 1.4.1980</h3>
        <p>Raastuvanoikeus on katsonut selvitetyksi, että Joensuun Kaupunginteatteri Oy oli 17.5.1974 allekirjoitetulla, Suomen Teatteriliiton, Työväen Näyttämöiden Liiton ja Suomen Näyttelijäliiton väliseen työehtosopimukseen liittyvällä välikirjalla, joka oli tullut voimaan 16.8.1974 ja ollut voimassa 31.7.1976 saakka, kiinnittänyt teatterin koreografi-balettimestariksi näyttelijävelvollisuudella Pirkko Kumpusen, jonka työsuhde Joensuun Kaupunginteatteri Oy:hyn ja yhtiön kunnallistamisen jälkeen 1.4.1978 Joensuun kaupunkiin oli jatkunut välikirjassa tarkoitetun kiinnityksen voimassaoloajan jälkeenkin. Keväällä 1978 Joensuun Kaupunginteatteri oli pyytänyt Kumpuselta, jonka tehtäviin oli kuulunut muun muassa teatterin balettikoulun toiminnan ohjaaminen, kirjallista selitystä balettikoulun toiminnasta tulleiden kirjallisten valitusten johdosta, minkä lisäksi teatterin talouspäällikkö oli kirjallisesti huomauttanut Kumpuselle balettikoulun lehti-ilmoittelussa tapahtuneesta toimivallan ylityksestä. Kaupunginteatterin uudeksi taiteelliseksi johtajaksi 1.8.1978 alkaen tullut henkilö oli 1.9.1978 kirjallisesti antanut Kumpuselle varoituksen "työsopimuslain 13 §:n vastaisesta käyttäytymisestä" 31.8.1978 toimeenpannussa balettikoulun ilmoittautumistilaisuudessa, jossa Kumpunen oli varoituskirjeen mukaan 1) kieltäytynyt vastaanottamasta ja edelleen toimittamasta balettikoulun tuleville oppilaille teatterin johdon Kumpuselle luovuttamaa tiedoteaineistoa, 2) suullisista ja kirjallisista ohjeista huolimatta ilmoittanut tuleville oppilaille väärän ajankohdan koulun aloittamisesta, ja 3) teatterin edustajien saavuttua ilmoittautumistilaisuuteen ja haluttua neuvotella ilmoittautumiseen liittyvistä järjestelyistä, käyttäytynyt "erittäin asiattomasti ja suorastaan törkeästi" muutaman balettikouluun ilmoittautujan saavuttua paikalle, jolloin Kumpunen oli estänyt sanotun aineiston jakamisen tuleville oppilaille. Kumpuselle lähettämänsä edellä mainitun kirjeen lopussa taiteellinen johtaja oli ilmoittanut harkitsevansa esitystä kaupungin näyttämötaidelautakunnalle Kumpusen työsuhteen purkamisesta. Tämän jälkeen näyttämötaidelautakunta oli 12.9.1978 pidetyssä kokouksessaan päättänyt antaa Kumpuselle vakavan huomautuksen jatkuvasta toimivallan ylittämisestä, koska hän oli antanut elokuun 20 ja 27 päivänä 1978 ilmestyneisiin erään sanomalehden numeroihin kaupunginteatterin nimissä baletti- ja jazztanssikoulun alkamista koskeneet lehti-ilmoitukset sopimatta etukäteen asiasta teatterin taiteellisen johtajan tai talouspäällikön kanssa. Edelleen talouspäällikkö oli 8.11.1978 antanut Kumpuselle huomautuksen jatkuvasta toimivallan ylittämisestä 29.10. ja 5.11.1978 näyttämötaidelautakunnan hyväksymän balettikoulun toimintasuunnitelman mukaisesti pidetyissä balettikoulun oppilaiden tanssiesityksissä, joita järjestäessään Kumpunen ei ollut etukäteen sopinut talouspäällikön kanssa peruukkien ja diakuvien hankinnasta vaan oli toiminut ilman lupaa. Kumpunen ei ollut myöskään sopinut etukäteen talouspäällikön kanssa avustajien käytöstä, joten heidän sopimuksiaan ei ollut voitu tehdä, minkä lisäksi Kumpunen oli kutsunut teatterin teknillistä henkilökuntaa ylitöihin työjärjestyksestä poiketen kenenkään kanssa sopimatta. Tanssiesitysten johdosta taiteellinen johtaja oli 9.11.1978 antanut Kumpuselle huomautuksen palkattoman vierailijan luvattomasta käyttämisestä kilpailevan tanssikoulun pitäjän ja opettajan esiinnyttyä noissa esityksissä ilman, että Kumpunen olisi neuvotellut asiasta etukäteen taiteellisen johtajan kanssa. Edellä mainittuihin Kumpuselle annettuihin huomautuksiin ja varoitukseen viitaten näyttämötaidelautakunta oli 14.11.1978 pidetyssä kokouksessaan päättänyt yksimielisesti antaa Kumpuselle 1.3.1977 ja 28.2.1979 välisenä aikana voimassa olleen näyttelijäin teatterityöehtosopimuksen 2 §:n 4 kohdassa tarkoitetun kirjallisen ennakkovaroituksen irtisanomisesta perusteena jatkuva toimivallan ylittäminen ja yhteistyöhaluttomuus. Ennakkovaroituksen antamisen jälkeen Kumpusen ja kaupunginteatterin välillä oli käyty Kumpusen työsuhteen jatkumisesta neuvotteluja, joiden jälkeen näyttämötaidelautakunta oli 31.1.1979 pidetyssä kokouksessaan päättänyt taiteellisen johtajan esityksestä irtisanoa Kumpusen työsuhteen päättymään 31.7.1979. Saatuaan illalla tuona päivänä sähkeitse tiedon työsuhteensa irtisanomisesta Kumpunen on pikakirjeenä postittamissaan kirjeissä vielä samana iltana ilmoittanut näyttämötaidelautakunnalle, taiteelliselle johtajalle ja talouspäällikölle purkavansa työsuhteensa kaupunginteatteriin 31.1.1979 alkaen, koska "sopimus teatterin kanssa ei ole pitänyt paikkaansa ja ilmapiiri teatterissa on käynyt mahdottomaksi työskennellä". Kumpusen purettua työsuhteensa kaupunginteatterin balettikoulun toiminta on ollut pysähdyksissä 1. - 25.2.1979 ennen kuin koulun teatteri oli saanut kiinnitetyksi balettikouluun uuden opettajan. Balettikoulun toiminnan keskeytymisen johdosta teatteri oli joutunut ilmoittamaan asiasta sanomalehdessä sekä myös erikseen kirjeitse balettikoulun oppilaille ja alentamaan koulun kevätlukukauden lukukausimaksuja 30 markalla oppilasta kohden. Erottuaan kaupunginteatterin palveluksesta Kumpunen oli pitänyt itsenäisenä yrittäjänä Helsingissä balettikouluja, joita hän oli pitänyt jo kaupunginteatterin palveluksessa ollessaan ja joiden pitämiseen hänellä oli ollut lupa kaupunginteatterin johdolta. Hän oli hakenut tuloksetta useista Suomen teattereista uutta työpaikkaa sekä saanut näyttelijöiden työttömyyskassasta työttömyysavustusta ajalta 25.6. - 31.8.1979.</p>
        <p>Kumpusen kerrottuja menettelyjä, joista hänelle oli kaupunginteatterin puolesta annettu huomautukset ja niiden perusteella ennakkovaroitus, ei ollut katsottava sellaiseksi työsopimuslain 37 §:n 2 momentissa tarkoitetuksi erityisen painavaksi syyksi, joka olisi oikeuttanut kaupunginteatterin irtisanomaan Kumpusen kanssa tehdyn, toistaiseksi voimassa olevaksi muuttuneeksi katsottavan työsopimuksen. Kumpusella ei ollut ollut saman lain 43 §:n 1 momentissa ja 3 momentin 2 ja 3 kohdassa tarkoitettua tärkeää syytä työsopimuksensa purkamiseen. Kumpusen suorittamasta työsopimuksen purkamisesta oli aiheutunut kaupungille vahinkoa ilmoituskuluina 1.340 markkaa 45 penniä, tiedottamiskuluina 240 markkaa ja puhelinkuluina arvion mukaan 400 markkaa eli yhteensä 1.980 markkaa 45 penniä ja balettikoulun keskeytymisen johdosta lukukausimaksutulon vähentymisenä 30 markalla 150 oppilasta kohden eli yhteensä 4.500 markkaa. Kumpuselle oli aiheutunut vahinkoa hänen työsopimuksensa irtisanomisen johdosta, ottaen huomioon, että Kumpunen oli purkanut työsopimuksensa, työansion menetyksenä työsuhteen päättymisen jälkeisiltä 6 kuukaudelta, jolta ajalta korvausta määrättäessä ei ollut korvauksesta vähennettävä Kumpusen näyttelijöiden työttömyyskassasta tänä aikana saamaa työttömyysavustusta, 18.270 markkaa. Kun Kumpusen työsuhteesta johtuva saatava vuosilomakorvauksesta oli työsuhteen päättyessä viivästynyt, hänellä siten oli oikeus saada vielä odotusajan palkkana vaaditut 870 markkaa. Ottaen vielä huomioon kaupungin vaatiman sopimussakon osalta kaupungin varallisuusaseman verrattuna Kumpusen varallisuusasemaan ja sen, että kaupunginteatteri itse oli osaltaan kerrotulla menettelyllään vaikuttanut Kumpusen päätökseen purkaa työsopimuksensa ja ettei hän ollut saanut sopimuksen purkaessaan sen loukkaamisesta itselleen mitään hyötyä, raastuvanoikeus on, hyläten kaupungin ja Kumpusen kanteet enemmälti perusteettomina ja näyttämättöminä, velvoittanut Kumpusen suorittamaan kaupungille ilmoitus-, tiedottamis- ja puhelinkuluina yhteensä 1.980 markkaa 45 penniä ja saamatta jääneistä balettikoulun lukukausimaksutuloista 4.500 markkaa eli kaikkiaan 6.480 markkaa 45 penniä 5 prosentin korkoineen haasteen tiedoksiantopäivästä 13.8.1979 lukien. Raastuvanoikeus on velvoittanut kaupungin suorittamaan Kumpuselle vahingonkorvauksena 18.270 markkaa ja odotusajan palkkana 870 markkaa, molemmat määrät viiden prosentin korkoineen haastepäivästä 4.10.1979 lukien. Asian siten päättyessä kaupunki ja Kumpunen saivat pitää vahinkonaan siitä olleet kulunsa.</p>
      </div>
      <div>
        <h3>Itä-Suomen hovioikeuden tuomio 9.2.1984</h3>
        <p>Hovioikeus, jonka tutkittavaksi kaupunki ja Kumpunen olivat saattaneet jutun, on, mitä ensiksi tuli Kumpusen väitteeseen kanteen muuttamisesta siltä osin kuin kaupunki oli haastetta ottamatta vaatinut Kumpuselle maksetun lomarahan palauttamista, todennut raastuvanoikeuden laiminlyöneen antaa siitä lausuntonsa. Koska kaupungin vaatimus perustui oikeudenkäynnin aikana tapahtuneeseen virheelliseen lomapalkan maksamiseen ja siten oikeudenkäynnin aikana tapahtuneeseen olosuhteiden muutokseen, hovioikeus on oikeudenkäymiskaaren 14 luvun 2 §:n 1 momentin 1 kohdan nojalla hylännyt väitteen. Mitä taas tuli Kumpusen väitteeseen, ettei vaatimus sopimussakkoon tuomitsemisesta kuulunut yleisen tuomioistuimen toimivaltaan, josta väitteestä raastuvanoikeus niin ikään oli laiminlyönyt antaa lausuntonsa, hovioikeus, koska kaupungin kanteessa vaadittiin siinä mainitun välikirjan ehtojen mukaista 12 kuukauden palkkaa vastaavan hyvityksen maksamista eikä kysymys ollut näyttelijäin teatterityöehtosopimuksen 18 §:n tarkoittamista sanotun sopimuksen tulkintaa ja soveltamista koskevista erimielisyyksistä, on hylännyt myös tämän väitteen.</p>
        <p>Pääasian osalta hovioikeus on katsonut selvitetyksi, että Joensuun Kaupunginteatteri Oy oli raastuvanoikeuden päätöksessä kerrotuin tavoin kiinnittänyt Kumpusen koreografi-balettimestariksi teatteriinsa, joka 1.4.1978 alkaen oli siirtynyt kaupungin omistukseen. Välikirja oli ollut voimassa 31.7.1976 saakka, jonka jälkeen työsuhde oli jatkunut sopimusta uusimatta. Välikirjan 1 kohdan ja näyttelijäin teatterityöehtosopimuksen, jota välikirjan ehtojen mukaan oli työsuhteeseen sovellettava, 2 §:n 4 kohdan ja saman pykälän viimeisen lauseen nojalla työsuhteen oli katsottava jatkuneen heinäkuun 31 päivään sinä parittomana vuonna, jona jompikumpi sopijapuoli oli sen ennen helmikuun 1 päivää sanonut irti annettuaan kirjallisen ennakkovaroituksen edellisen vuoden marraskuun loppuun mennessä. Kaupunki oli siten, irtisanoessaan Kumpusen työsuhteen raastuvanoikeuden päätöksessä kerrotuin tavoin, menetellyt välikirjan ja työehtosopimuksen ehtojen mukaisesti. Sitä vastoin hovioikeus on katsonut, ettei Kumpusella ole ollut työsopimuslain 43 §:ssä tarkoitettua tärkeää syytä työsopimuksen purkamiseen.</p>
        <p>Kaupungin kanteesta hovioikeus on katsonut selvitetyksi, ettei Kumpuselle olisi tullut suorittaa lomarahaa, koska hän oli työehtosopimuksen 8 §:n 4 kohdan vastaisesti jättänyt ilman pätevää syytä noudattamatta irtisanomisajan. Ilmoituskulujen osalta hovioikeus on katsonut kaupungille aiheutuneen kuluja uuden balettimestarin hakemisesta johtuneista ilmoituksista Teatterilehdessä ja Helsingin Sanomissa sekä balettikoulun jatkamisesta johtuneesta ilmoituksesta sanomalehti Karjalaisessa raastuvanoikeuden toteaman 1.340 markan 45 pennin asemesta 2.081 markkaa 29 penniä. Vaaditun, välikirjan tarkoittaman 12 kuukauden palkkaa vastaavan sopimussakon osalta hovioikeus, ottaen huomioon kaupungin ja Kumpusen varallisuusolot, on katsonut työsopimuslain 48 §:n 3 momentin nojalla sovitellen kohtuulliseksi sopimussakoksi Kumpusen 3 kuukauden palkkaa vastaavat 8.748 markkaa.</p>
        <p>Kumpusen kanteesta hovioikeus on katsonut, että kaupungin hänelle suorittaman lomakorvauksen maksaminen oli viivästynyt työsopimuslain 22 §:n 5 momentissa tarkoitetuin tavoin, koska kaupunki oli maksanut mainitun korvauksen vasta työsopimuksen irtisanomisajan päättymisen jälkeen 15.8.1979.</p>
        <p>Näillä ja muutoin raastuvanoikeuden päätöksessä mainituilla perusteilla hovioikeus, hyläten Kumpusen vaatimuksen kaupungin velvoittamisesta suorittamaan hänelle hänen vaatimiaan vahingonkorvauksia ja kaupungin vaatimukset enemmälti, on muuttanut raastuvanoikeuden päätöstä siten, että Kumpunen on velvoitettu suorittamaan kaupungille ilmoitus-, tiedottamis- ja puhelinkuluja raastuvanoikeuden tuomitseman määrän asemesta 2.721 markkaa 29 penniä ja sopimussakkoa 8.748 markkaa sekä palauttamaan kaupungille perusteettomasti saatu lomaraha 1.458 markkaa, joten Kumpusen oli suoritettava kaupungille, huomioon ottaen myös raastuvanoikeuden päätöksen varaan jäänyt lukukausimaksujen korvaus 4.500 markkaa, kaikkiaan 17.427 markkaa 29 penniä 5 prosentin korkoineen 15.969 markalle 29 pennille 13.8.1979 lukien ja 1.458 markalle 20.11.1979 lukien, sekä että kaupunki vapautettiin suorittamasta Kumpuselle maksettavaksi tuomittua vahingonkorvausta, joten kaupungin maksettavaksi Kumpuselle jäi odotusajan palkka 870 markkaa viiden prosentin korkoineen 4.10.1979 lukien. Muilta osin raastuvanoikeuden päätöksen lopputulosta ei muutettu.</p>
      </div>
    </div>
    <div>
      <h2 id="19850025tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Kumpunen on pyytänyt valituslupaa sekä vaatinut hovioikeuden tuomion kumoamista ja että hänellä vahvistettaisiin olleen työsopimuksen purkamiseen tärkeä syy sekä että kaupunki velvoitettaisiin suorittamaan Kumpusen kanteessaan vaatimat muuttokustannusten korvaus sekä vahingonkorvaus valituslupahakemuksen allekirjoituspäivään 5.4.1984 jatkuneen työpaikan menetyksen johdosta 24 kuukauden palkan menetystä vastaavat 73.080 markkaa raastuvanoikeuden tuomitsemine korkoineen. Lisäksi Kumpunen on vaatinut kaupungin velvoittamista korvaamaan hänellä ali- ja hovioikeudessa olleet juttukulut hänen näissä oikeuksissa esittämänsä laskelman mukaisesti sekä Korkeimmassa oikeudessa 8.000 markalla. Valituslupa on myönnetty 6.6.1984. Kaupunki on antanut siltä pyydetyn vastauksen.</p>
    </div>
    <div>
      <h2 id="19850025tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Joensuun kaupungin jutussa 20.11.1979 tekemän, lomarahaa koskevan vaatimuksen osalta Korkein oikeus toteaa, että kaupungilla on hovioikeuden tuomiosta ilmenevästä syystä ollut oikeus tehdä tuo vaatimus, vaikkei se ollut sisältynytkään haasteeseen. Tältä kohden on raastuvanoikeudessa tapahtunut oikeudenkäyntivirhe, kun raastuvanoikeus ei ole, Pirkko Kumpusen kieltäydyttyä siihen vastaamasta, oikeudenkäymiskaaren 16 luvun 2 §:n mukaisesti antanut tuosta väitteestä eri päätöstä ja velvoittanut Kumpusta vastaamaan vaatimukseen ja antanut päätöksessään lausuntoa siitä, oliko Kumpuselle maksettu lomaraha ja oliko kaupunki ollut siihen velvollinen. Se, että raastuvanoikeus on hylännyt kaupungin kanteen enemmälti perusteettomana ja näyttämättömänä, ei oikeudenkäymiskaaren 24 luvun 3 §:n säännökset huomioon ottaen sisällä lain mukaisesti perusteltua ratkaisua kaupungin vaatimukseen. Kun kuitenkin kaupungin velvollisuus suorittaa Kumpuselle lomarahaa riippuu yksinomaan siitä jutussa haasteiden perusteella ratkaistavana olevasta kysymyksestä, onko Kumpusella ollut oikeus purkaa työsopimus 31.1.1979 ja vaatimuksen ratkaisemiseksi tarvittava oikeudenkäyntiaineisto on siten jutussa esitetty, hovioikeudella on ollut oikeus ottaa puheena oleva vaatimus välittömästi tutkittavakseen.</p>
        <p>Välikirjaksi otsikoitu, 17.5.1974 allekirjoitettu työsopimus on, niinkuin raastuvanoikeus on todennut, koskenut aikaa 16.8.1974 - 31.7.1976. Työsopimuksessa on siten poikettu sen tekemisen aikana voimassa olleeseen näyttelijäin teatterityöehtosopimukseen liittyneestä työsopimusmallista, jonka mukaan työsopimus tuli voimaan elokuun 1 päivänä ja jatkui heinäkuun 31 päivään sinä parittomana vuonna, jona jompikumpi sopijapuoli oli sen ennen huhtikuun 1 päivää sanonut irti. Työsopimus on siis tehty siinä määritellyksi kalenteriajaksi. Jutussa ei ole selvitetty, mistä syystä työehtosopimuksen mukaisesta työsopimusmallista on poikettu. Kun Kumpunen on saanut jatkaa työtään 31.7.1976 jälkeenkin, työsopimus on muuttunut toistaiseksi voimassa olevaksi työsopimuslain 39 §:n perusteella ja sen työoikeudessa noudatetun periaatteen mukaisesti, että kahdesta tai useammasta hyväksyttävissä olevasta vaihtoehdosta tulee noudatettavaksi se, joka on työntekijälle edullisin. Puheena olevaan työsuhteeseen on sittemmin tullut sovellettavaksi 31.5.1977 allekirjoitettu, ainakin 28.2.1979 saakka voimassa ollut näyttelijäin teatterityöehtosopimus. Sen työsuhteen alkamista ja kestoa koskeviin määräyksiin on sisältynyt määräys työsopimuksen voimassa olosta heinäkuun 31 päivään sinä parittomana vuonna, jona jompikumpi sopijapuoli on sen ennen helmikuun 1 päivää sanonut irti. Tuokaan työehtosopimus ei kuitenkaan ole muuttanut sanotuin tavoin muotoutunutta kaupungin ja Kumpusen välisen työsopimuksen kestoaikaa koskenutta, työntekijän kannalta työehtosopimusta edullisempaa työsuhteen ehtoa, kun siitä ei ole asianosaisten kesken sovittu. Työsopimus on siten jatkunut toistaiseksi voimassa olevana aina työsuhteen päättymiseen saakka. Kumpusella olisi siten ollut oikeus irtisanoa työsopimuksensa noudattamalla työsopimuslain 38 §:n mukaista 14 päivän irtisanomisaikaa, ja kaupungilla irtisanoessaan työsopimuksen olisi pitänyt olla tähän toimenpiteeseen tuon lain 37 §:n 2 momentissa tarkoitettu erityisen painava syy. Edelleen työsopimuksen kestoaikaa koskevan työsuhteen ehdon määräytymisestä työsopimuslain eikä työehtosopimuksen määräysten mukaan johtuu, että kaupungin kanteesta myös sopimussakon osalta jää ratkaistavaksi kysymys työsopimuksen ja työsopimuslain eikä työehtosopimuksen vastaisen menettelyn seuraamuksesta ja siis yleisen tuomioistuimen toimivaltaan kuuluvasta asiasta.</p>
        <p>Kumpunen on menetellyt harkitsemattomasti raastuvanoikeuden päätöksestä ilmenevien sanomalehti-ilmoitusten osalta samoin kuin käyttäessään vierailijaa tanssiesityksissä sekä suorittaessaan tuossa päätöksessä selostettuja toimenpiteitä hankkimatta niihin, kuten hänen olisi pitänyt, teatterin taiteellisen johtajan tai talouspäällikön suostumusta. Kumpusen käyttäytyminen 31.8.1978 toimeenpannussa ilmoittautumistilaisuudessa ei ole ollut asianmukaista. Jutussa ei ole kuitenkaan näytetty, että Kumpusen toimenpiteistä olisi aiheutunut kaupungille vahinkoa. Työntekoa teatterissa Kumpusen työtehtävien osalta ja asioiden hoitoa on vaikeuttanut se, etteivät Kumpusen välit teatterin taiteelliseen johtajaan ja talouspäällikköön ole olleet työasioiden asianmukaista hoitamista edellyttävässä kunnossa. Talouspäällikkö on jutussa todistajana kuultuna kertonut vaikeuksien alkaneen teatterin kunnallistamisesta, jolloin yhteisten asioiden hoitaminen oli tullut tarkemmaksi kuin mitä se oli sitä ennen ollut.</p>
        <p>Joulukuussa 1978 on käyty osaksi kaupungin ja Suomen Näyttelijäliiton toiminnanjohtajan ja osaksi kaupungin ja Kumpusen kesken Kumpusen työsuhdetta koskevia neuvotteluja, joihin myös asianomainen luottamusmies on osallistunut. Niissä ei ole päästy sopimukseen.</p>
        <p>Arvioidessaan jutussa mainituista neuvotteluista esitettyä samoin kuin muutakin jutussa esiintuotua näyttöä Korkein oikeus tulee siihen tulokseen, ettei se osoita kaupungilla olleen edellä selostetut olosuhteet huomioon ottaen laissa tarkoitettua erityisen painavaa syytä Kumpusen työsopimuksen irtisanomiseen. Kaupungilla on kuitenkin ollut Kumpusen työsopimuksen mukaisten velvoitteiden vastaisen käyttäytymisen vuoksi irtisanomistoimenpiteeseen siinä määrin aihetta, että Kumpusen on katsottava myötävaikuttaneen virheellisen irtisanomispäätöksen syntymiseen ja siten myös hänelle siitä aiheutuneeseen vahinkoon. Kaupungin korvausvelvollisuutta on tämän vuoksi harkinnan mukaan alennettava yhdellä kolmasosalla Kumpuselle aiheutuneen vahingon määrästä. Toisaalta Kumpunen ei ole selvittänyt, että hänellä olisi purkaessaan työsopimuksen 31.1.1979 ollut siihen työsopimuslain 43 §:ssä tarkoitettu tärkeä syy.</p>
        <p>Kumpusella olisi kaupungin irtisanomistoimenpiteen jälkeenkin ollut mahdollisuus olla työssään siitä sovituin palkkaeduin kaupungin soveltaman irtisanomisajan loppuun eli 31.7.1979 saakka. Näin ollen hänen vahingonkorvausvaatimuksensa työansion menettämisestä tuohon ajankohtaan kuluneelta ajalta on perusteeton. Kumpusen ansionmenetysaikana voidaan tässä jutussa ottaa huomioon vain 1.8.1979 alkaen raastuvanoikeuden päätöksen julistamispäivää edeltäneeseen päivään 31.3.1980 kuluneet kahdeksan kuukautta. Vaatimus työansion menettämisestä myöhemmältä ajalta on ennenaikainen. Irtisanomistoimenpiteestä Kumpuselle ajalta 1.8.1979 - 31.3.1980 aiheutuneeksi vahingoksi Korkein oikeus katsoo 24.000 markkaa.</p>
        <p>Kumpunen on velvollinen korvaamaan hänen työsopimuksen purkamistoimenpiteestään kaupungille vain ajalla 1. - 14.2.1979 aiheutuneen vahingon. Tuona aikana on balettikoulun lukukausimaksutulojen vähentymisestä aiheutunut vahinko ollut Korkeimman oikeuden arvion mukaan noin 3/5 osaa ajalta 1. -25.2.1979 vaadituista 4.500 markasta eli 2.700 markkaa. Mikäli Kumpunen olisi irtisanoutunut toimestaan 15.2.1979 lukien, kaupunki olisi joka tapauksessa joutunut hakemaan uutta balettimestaria. Näin ollen kaupungin ilmoituskuluja koskeva vahingonkorvausvaatimus on aiheeton. Sosiaaliset kustannukset huomioon ottaen kaupungille on aiheutunut ajalta 1. - 14.2.1979, kun se ei ole ollut velvollinen maksamaan Kumpuselle palkkaa, säästöä palkkamenoista ainakin 1.700 markkaa. Kumpusen kaupungille aiheuttamana vahinkona on siten pidettävä 1.000 markkaa.</p>
        <p>Sopimussakkolausuma Kumpusen työsopimuksena olleessa välikirjassa pohjautuu työehtosopimukseen, johon se on otettu työehtosopimuksen mukaisten työsopimusten muun muassa niiden kestoaikaa koskevien ehtojen tehosteeksi. Mainitussa välikirjassa se on tullut koskemaan sen voimassaoloaikaa eli aikaa 16.8.1974 - 31.7.1976. Mitään näyttöä siitä, että työsopimuksen osapuolet olisivat tarkoittaneet sopimussakkolausuman työsopimuslain 38 §:n mukaisen 14 päivän irtisanomisajan noudattamisvelvollisuuden tehosteeksi, ei jutussa ole esitetty. Puheena oleva lausuma ei sen vuoksi ole sovellettavissa Kumpusen laiminlyöntiin noudattaa sanottua irtisanomisaikaa.</p>
        <p>Lomarahan palautusvelvollisuuden osalta hovioikeuden tuomion mukainen ratkaisu hyväksytään.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan kaupungin kannetta koskevalta osalta siten, että kanne enemmälti hylätään ja Kumpunen vapautetaan suorittamasta hänen maksettavakseen tuomittua sopimussakkoa 8.748 markkaa ja että hänet velvoitetaan maksamaan hovioikeuden tuomiosta ilmenevien vahingonkorvausmäärien 4.500 ja 2.721 markan 29 pennin asemesta kaupungille vahingonkorvaukseksi 1.000 markkaa viiden prosentin korkoineen haastepäivästä 13.8.1979 lukien. Lomarahan kohdalta hovioikeuden tuomio jää pysyväksi, joten Kumpusen on maksettava kaupungille hovioikeuden maksettaviksi tuomitsemat 1.458 markkaa hovioikeuden tuomiossa sanottuine korkoineen 20.11.1979 lukien.</p>
        <p>Kumpusen kanteen osalta muutetaan hovioikeuden tuomiota, jota odotusajan palkan kohdalta on noudatettava lainvoimaisena, siten, että kaupunki velvoitetaan maksamaan Kumpuselle korvaukseksi perusteettomasta irtisanomisesta ajalta 1.8.1979 -31.3.1980 aiheutuneesta vahingosta 24.000 markasta kaksi kolmasosaa eli 16.000 markkaa viiden prosentin korkoineen raastuvanoikeuden päätöksen julistamispäivästä 1.4.1980 lukien. Vahingonkorvausvaatimuksen muun osan kohdalta hovioikeuden tuomion lopputulos jää edellä lausutuilla perusteilla pysyväksi.</p>
        <p>Oikeudenkäyntikulujen kohdalta juttu jää hovioikeuden tuomion varaan.</p>
        <div>
          <p>Ratkaisuun osallistuneet: oikeusneuvokset Miettinen, Ailio, Hämäläinen, Riihelä ja Lindholm</p>
        </div>
      </div>
    </div>
  </finlex:content>
</finlex:document>
