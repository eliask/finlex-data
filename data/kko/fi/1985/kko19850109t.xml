<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850109t</dcterms:identifier>
  <finlex:ecliIdentifier>ECLI:FI:KKO:1985:II109</finlex:ecliIdentifier>
  <dcterms:title>KKO:1985-II-109</dcterms:title>
  <dcterms:description>
    <p>
      <strong>Käyttöoikeus kiinteistöön</strong>
    </p>
    <p>
      <strong>Rakennus</strong>
    </p>
    <p>
      <strong>Rasite</strong>
    </p>
  </dcterms:description>
  <finlex:registerNumber>S83/616</finlex:registerNumber>
  <dcterms:date pvm="19840726">1984-07-26</dcterms:date>
  <finlex:fileCopyNumber>2319/84</finlex:fileCopyNumber>
  <dcterms:issued pvm="19850625">1985-06-25</dcterms:issued>
  <dcterms:abstract>
    <p>Toisen kiinteistölle suullisen luvan nojalla rakennettujen saunan ja käymälän hallintaan oikeuttaneen käyttöoikeuden haltijat olivat saaneet hallita ko. rakennuksia niihin panemiensa kustannusten määrään nähden riittävän kauan. Olosuhteiden olennaisen muuttumisen johdosta käyttöoikeuden merkitys sen haltijoille oli vuosien kuluessa vähentynyt, mutta kiinteistön omistajien kannalta käyttöoikeuden rasittavuus oli kasvanut. Tämän vuoksi kiinteistön omistajilla oli oikeus irtisanoa käyttöoikeus.</p>
    <p>Ään.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19850109taloa0">ASIAN KÄSITTELY ALEMMISSA OIKEUKSISSA</a>
    <a href="19850109tmuukas0">VAATIMUKSET, VÄLITOIMET JA VALITUSLUVAN MYÖNTÄMINEN</a>
    <a href="19850109tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850109t.kko">
    <div>
      <h2 id="19850109taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Pieksämäen kihlakunnanoikeudessa</h3>
        <p>Yrjö Jaakko ja Liisa Maria Mäkynen ovat Lyydia Sorvalille 14.1.1980 tiedoksi toimituttamansa haasteen nojalla kertoneet, että Lyydia Sorvalin ja hänen miehensä, maanviljelijä Pekka Sorvalin Haukivuoren kunnan Haukivuoren kylässä omistamalle Pekkalan tilalle RN:o 9:96 oli 13.10 1954 maarekisteriin merkityssä lohkomistoimituksessa perustettu oikeus 10 x 20 metrin suuruiseen venevalkamaan maanviljelijä Aarne Veikko Olkkosen ja hänen vaimonsa Bertta Olkkosen samassa kylässä omistaman Olkkolan tilan RN:o 9:95 alueelta Kyyveden rannalla.</p>
        <p>Lyydia ja Pekka Sorvali olivat vuosina 1952 - 1956 rakentaneet venevalkama-alueelle saunan ja käymälän. Olkkoset olivat kanteessaan Mikkelin kihlakunnanoikeudessa vaatineet Lyydia ja Pekka Sorvalin velvoittamista poistamaan mainitut rakennukset, oikeastaan vain saunan, mutta kihlakunnanoikeus oli 11.1.1968 julistamallaan päätöksellä hylännyt heidän kanteensa. Itä-Suomen hovioikeus oli 12.9.1968 antamallaan tuomiolla jättänyt asian kihlakunnanoikeuden päätöksen varaan.</p>
        <p>Mäkyset olivat 10.5.1969 allekirjoitetulla kauppakirjalla ostaneet Olkkosilta oikeastaan 0,220 hehtaarin suuruisen määräalan Olkkolan tilasta. Määräalasta oli 28.10.1970 maarekisteriin merkityssä lohkomistoimituksessa muodostettu Mäkysille Rantasipin tila RN:o 9:214. Lyydia ja Pekka Sorvalin rakentamat sauna ja käymälä sijaitsivat Rantasipin tilan alueella olevalla edellä mainitulla valkama-alueella.</p>
        <p>Venevalkama-alue oli Mäkysten aloitteesta Korkeimman oikeuden 16.11.1977 antaman tuomion nojalla siirretty toiseen paikkaan Rantasipin tilan alueella. Siirtoa koskeva rasitetoimitus oli 20.9.1978 merkitty maarekisteriin. Siirron johdosta sijaitsivat nyt Lyydia ja Pekka Sorvalin sauna osaksi ja käymälä kokonaan uuden venevalkama-alueen ulkopuolella.</p>
        <p>Saadakseen Rantasipin tilan yksinomaisesti omaan käyttöönsä Mäkyset olivat 12.12.1978 tehneet Mikkelin lääninhallitukselle virka-apupyynnön Lyydia ja Pekka Sorvalin velvoittamiseksi poistamaan rakennukset Mäkysten maalta. Lääninhallitus oli kuitenkin 5.7.1979 antamallaan päätöksellä hylännyt heidän hakemuksensa paitsi sen vuoksi, että rasiteoikeuden siirrolla ei ollut ollut vaikutusta Lyydia ja Pekka Sorvalin Mäkysiltä ehkä saamiin maankäyttöoikeuksiin, myös sillä perusteella, että lääninhallitus ei ollut itseään toimivaltaiseksi tutkimaan esitettyjä väitteitä. Itä-Suomen hovioikeus oli 9.10.1979 antamallaan päätöksellä jättänyt asian lääninhallituksen päätöksen varaan. Mäkyset eivät olleet valittamalla hakeneet muutosta tuohon hovioikeuden päätökseen.</p>
        <p>Mäkyset eivät olleet Rantasipin tilaa omistaessaan antaneet Lyydia ja Pekka Sorvalille lupaa pitää saunaa ja käymälää tilan maalla eivätkä he myöskään olleet saaneet Sorvaleilta korvausta rakennusten Mäkysille aiheuttamasta käyttöoikeuden rajoituksesta ja haitasta. Sen vuoksi Mäkyset ovat katsoneet Lyydia ja Pekka Sorvalin pitäneen rakennuksiaan heidän maallaan ilman laillista oikeutta.</p>
        <p>Mäkyset ovat edelleen katsoneet, että virka-apupyyntöä koskeneen lääninhallituksen välipäätöksen 17.1.1979 tapahtunutta tiedoksiantoa Lyydia ja Pekka Sorvalille oli pidettävä myös näille osoitettuna irtisanomisena.</p>
        <p>Tämän vuoksi ja ottaen huomioon, että Pekka Sorvali oli 1.10.1979 kuollut, Mäkyset ovat vaatineet Lyydia Sorvalin velvoittamista myös miehensä jälkeen yleistestamentinsaajana riittävän suuren sakon uhalla siirtämään pois Rantasipin tilalla laittomasti pitämänsä saunan ja käymälän tai Mäkysten oikeuttamista purkamaan mainitut rakennukset Lyydia Sorvalin kustannuksella sekä Lyydia Sorvalin velvoittamista korvaamaan heidän oikeudenkäyntikulunsa.</p>
        <p>Lyydia Sorvali, joka oli vaatinut kanteen jättämistä tutkittavaksi ottamatta, koska asia oli jo ratkaistu kanteessa mainitulla Itä-Suomen hovioikeuden 12.9.1968 antamalla tuomiolla, on kanteen tutkimisen varalta kiistänyt Mäkysten vaatimukset ja vaatinut puolestaan heidän velvoittamistaan korvaamaan hänen oikeudenkäyntikulunsa.</p>
      </div>
      <div>
        <h3>Kihlakunnanoikeuden päätös 16.12.1980</h3>
        <p>Kihlakunnanoikeus oli 12.2.1980 julistamallaan väitepäätöksellä hylännyt Lyydia Sorvalin vaatimuksen kanteen jättämisestä tutkittavaksi ottamatta, koska Itä-Suomen hovioikeuden 12.9.1968 antaman tuomion oikeusvoima ulottui vain tuossa jutussa asianosaisina olleisiin Olkkosiin sekä Lyydia ja Pekka Sorvaliin eivätkä tuon jutun asianosaiset olleet samat kuin tässä jutussa. Näin ollen asia ei ollut vielä lainvoimaisesti ratkaistu eikä tuomiolla siten ollut sitovaa vaikutusta tässä asiassa.</p>
        <p>Pääasian osalta kihlakunnanoikeus on todennut, että Lyydia Sorvalilla oli omassa ja perheensä käytössä sauna ja käymälärakennus Mäkysten omistaman Rantasipin tilan alueella ja että alueen aikaisempi omistaja Aarne Veikko Olkkonen oli antanut Lyydia ja Pekka Sorvalille näiden rakennusten rakentamiseen suullisen luvan.</p>
        <p>Kihlakunnanoikeus totesi edelleen, että lain mukaan suullisella sopimuksella ei voitu perustaa pysyvää käyttöoikeutta toisen kiinteistöön. Kanteessa mainitut rakennukset olivat olleet paikallaan Pekka Sorvalin kuolemaan saakka. Kuluneet yli 20 vuotta olivat myös kohtuullinen käyttöaika kysymyksessä olevan tasoisille rakennuksille. Sen vuoksi kihlakunnanoikeus, ottaen huomioon myös, että sanottujen rakennusten ja niiden ympäristön käyttö saunatonttina ja uimarantana aiheutti Mäkysille haittaa verrattuna siihen, että aluetta käytettäisiin vain venevalkamana, on velvoittanut Lyydia Sorvalin hänelle asetetun 5.000 markan sakon uhalla kuuden kuukauden kuluessa päätöksen saatua lainvoiman poistamaan kanteessa tarkoitetut saunan ja käymälärakennuksen Rantasipin tilan maalta.</p>
        <p>Kun asia oli ollut niin sekava ja epätietoinen, että oikeudenkäyntiin oli ollut aihetta, kihlakunnanoikeus on siitä huolimatta, että Lyydia Sorvali oli hävinnyt jutun, määrännyt, että asianosaisten tuli puolin ja toisin itse kärsiä oikeudenkäyntikulunsa.</p>
      </div>
      <div>
        <h3>Itä-Suomen hovioikeuden tuomio 14.4.1983</h3>
        <p>Hovioikeus, jonka tutkittavaksi Lyydia Sorvali pääasian ja Mäkysten oikeudenkäyntikulujen korvauksen osalta olivat saattaneet jutun, on tuomiossaan lausunut, että Mäkyset, ostaessaan 10.5.1969 vahvistetulla kauppakirjalla Olkkosilta määräalan, josta Rantasipin tila oli lohkomalla muodostettu, eivät olleet hyväksyneet Lyydia ja Pekka Sorvalin kysymyksessä olevaa käyttöoikeutta Rantasipin tilaan ja että Olkkosten aikanaan Lyydia ja Pekka Sorvalille antama suullinen lupa puheena olevien rakennusten rakentamiseen ei siten sitonut Mäkysiä. Se seikka, olivatko Mäkyset ennen kauppaa tienneet Lyydia ja Pekka Sorvalin sanotusta käyttöoikeudesta, ei vaikuttanut asiaan. Sen vuoksi hovioikeus on jättänyt asian kihlakunnanoikeuden päätöksen varaan muutoin paitsi että kihlakunnanoikeuden määräämä kuuden kuukauden määräaika oli laskettava hovioikeuden tuomion antopäivästä lukien ja että Lyydia Sorvali on velvoitettu suorittamaan Mäkysille yhteisesti korvaukseksi oikeudenkäyntikuluista jutussa 5.000 markkaa.</p>
      </div>
    </div>
    <div>
      <h2 id="19850109tmuukas0">VAATIMUKSET, VÄLITOIMET JA VALITUSLUVAN MYÖNTÄMINEN</h2>
      <p>Lyydia Sorvali sekä Väinö Mikael Sorvali ja hänen vaimonsa Laila Anelma Sorvali ovat, kertoen Lyydia Sorvalin myyneen 20.6.1982 allekirjoitetulla kauppakirjalla Väinö Mikael ja Laila Anelma Sorvalille muun muassa kysymyksessä olevan Pekkalan tilan, yhteisesti pyytäneet valituslupaa ja vaatineet kanteen hylkäämistä.</p>
      <p>Korkein oikeus on 11.8.1983 määrännyt, ettei hovioikeuden ratkaisua ole toistaiseksi pantava täytäntöön tai, mikäli täytäntöönpano jo on alkanut, ettei sitä ole jatkettava. Mäkyset ovat antaneet heiltä pyydetyn vastauksen, jossa he ovat vaatineet valituksen hylkäämistä ja vastauksen antamisesta aiheutuneiden kulujensa korvaamista. Korkein oikeus on 31.5.1984 myöntänyt Lyydia, Väinö Mikael ja Laila Anelma Sorvalille valitusluvan.</p>
    </div>
    <div>
      <h2 id="19850109tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Lyydia ja Pekka Sorvali ovat Olkkosten antaman suullisen luvan nojalla vuosina 1952 - 1956 rakentaneet saunan ja käymälän Olkkolan tilalla olleen venevalkamansa alueelle. Olkkoset ovat 10.5.1969 allekirjoitetulla kauppakirjalla myyneet Mäkysille Olkkolan tilasta määräalan, jolla sauna ja käymälä sijaitsevat ja josta 28.10.1970 maarekisteriin merkityssä lohkomistoimituksessa on muodostettu Mäkysten omistama Rantasipin tila.</p>
        <p>Olkkosten ja Sorvaleiden välisellä sopimuksella ei ole voitu perustaa pysyvää käyttöoikeutta Olkkolan tilaan eikä tätä todennäköisesti ole tarkoitettukaan. Sopimuspuolten tarkoituksena on kuitenkin ilmeisesti ollut, että jollei niissä olosuhteissa, joiden vallitessa lupa saunan ja käymälän rakentamiseen annettiin, tapahtuisi olennaista muutosta, rakennukset saisivat olla paikoillaan pitkähkön ajan. Korkein oikeus katsoo, että Lyydia Sorvali, joka täällä esittämänsä selvityksen mukaan on 20.6.1982 allekirjoitetulla kauppakirjalla myynyt Väinö Mikael ja Laila Anelma Sorvalille muun muassa Pekkalan tilan, omistusaikanaan ja Pekka Sorvali elinaikanaan ovat saaneet hallita kysymyksessä olevia rakennuksia niihin panemiensa kustannusten määrään nähden riittävän kauan. Pekka Sorvalin kuoleman ja asiakirjoista selviävän olosuhteisen olennaisen muuttumisen johdosta muutoinkin käyttöoikeuden merkitys Pekkalan tilan omistajille on vuosien kuluessa vähentynyt. Kiinteistön omistajan kannalta käyttöoikeuden rasittavuus on käyttöoikeuden perustamisolosuhteisiin verrattuna kasvanut erityisesti sen johdosta, että aluetta, jolla rakennukset sijaitsevat, voidaan käyttää ja Mäkysten ostettua Rantasipin tilaksi muodostetun alueen on ryhdytty käyttämään virkistysalueena.</p>
        <p>Edellä mainituilla perusteilla Korkein oikeus katsoo, että Mäkysillä on ollut oikeus irtisanoa Olkkosten Sorvaleille myöntämä käyttöoikeus.</p>
        <p>Pekkalan tilan nykyisinä omistajina Väinö Mikael ja Laila Anelma Sorvali ovat Lyydia Sorvalin ohella velvollisia huolehtimaan kanteessa tarkoitettujen rakennusten poistamisesta Rantasipin tilalta.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta muulla tavoin kuin että Väinö Mikael ja Laila Anelma Sorvali velvoitetaan yhteisvastuullisesti Lyydia Sorvalin kanssa kihlakunnanoikeuden määräämän 5.000 markan sakon uhalla kuuden kuukauden kuluessa Korkeimman oikeuden tuomion antopäivästä poistamaan Rantasipin tilalla olevat saunan ja käymälän. Näin ollen täytäntöönpanokielto kumotaan. Lyydia, Väinö Mikael ja Laila Anelma Sorvali velvoitetaan yhteisvastuullisesti suorittamaan Mäkysille yhteiseksi korvaukseksi heillä vastauksen antamisesta täällä olleista kuluista 1.100 markkaa.</p>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Saarni-Rytkölä: Lyydia ja Pekka Sorvali ovat Olkkosten antaman suullisen luvan nojalla vuosina 1952 - 1956 rakentaneet saunan ja käymälän Olkkosten tilalle. Olkkoset ovat 10.5.1969 allekirjoitetulla kauppakirjalla myyneet Mäkysille Olkkolan tilasta määräalan, josta on 28.10.1970 maarekisteriin merkityssä lohkomistoimituksessa muodostettu Rantasipin tila. Kysymyksessä olevat sauna ja käymälä sijaitsevat Rantasipin tilalla. Lyydia ja Pekka Sorvalin suullisella luvalla ennalta määräämättömäksi ajaksi saama käyttöoikeus ei ole tullut Mäkysiä sitovaksi sillä perusteella, että Mäkyset ovat määräalan kaupan tehdessään olleet tietoisia Olkkosten luovuttamasta käyttöoikeudesta ja siitä, että Lyydia ja Pekka Sorvali olivat jatkuvasti käyttäneet oikeutta hyväkseen. Mäkyset eivät määräalan ostaessaan myöskään ole hyväksyneet käyttöoikeuden jatkumista eivätkä sen jälkeen osoittaneet millään myönteisellä tavalla hyväksymistään. Päinvastaiseen suhtautumiseen viittaa määräalan ostamisen ja tämän jutun vireillepanemisen välisenä aikana Mäkysten ja Sorvalien välillä esiintyneet erilaiset oikeusjutut, minkä vuoksi käyttöoikeuden pitkäaikaiselle jatkumiselle Mäkysten omistaessa kiinteistön ei ole perusteltua antaa hyväksymistä vastaavaa merkitystä.</p>
        <p>Pekkalan tilan nykyisinä omistajina Väinö Mikael ja Laila Anelma Sorvali ovat Lyydia Sorvalin ohella velvollisia huolehtimaan kanteessa tarkoitettujen rakennusten poistamisesta Rantasipin tilalta.</p>
        <p>Näillä perusteilla yhdyn Korkeimman oikeuden tuomiolauselmasta ilmenevään tulokseen.</p>
        <div>
          <p>Ratkaisuun osallistuneet: oikeusneuvokset Leivonen, Heinonen, Lehtonen ja Hiltunen</p>
        </div>
      </div>
    </div>
  </finlex:content>
</finlex:document>
