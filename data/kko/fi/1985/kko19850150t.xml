<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850150t</dcterms:identifier>
  <finlex:ecliIdentifier>ECLI:FI:KKO:1985:II150</finlex:ecliIdentifier>
  <dcterms:title>KKO:1985-II-150</dcterms:title>
  <dcterms:description>
    <p>
      <strong>Välityspalkkio</strong>
      <span>Kiinteistön kauppa</span>
    </p>
    <p>
      <strong>Maan hankkimisen rajoittaminen</strong>
    </p>
  </dcterms:description>
  <finlex:registerNumber>S85/172</finlex:registerNumber>
  <dcterms:date pvm="19850506">1985-05-06</dcterms:date>
  <finlex:fileCopyNumber>2611</finlex:fileCopyNumber>
  <dcterms:issued pvm="19851004">1985-10-04</dcterms:issued>
  <dcterms:abstract>
    <p>Maatilan myyntiä koskevassa toimeksiantosopimuksessa ei ollut määräystä kauppahinnan maksutavasta eikä maksuajasta. Sopimuksen mukaan välittäjällä oli oikeus välityspalkkioon myös siinä tapauksessa, että kiinteistö kieltäydyttiin sovituilla ehdoilla myymästä. Ostotarjouksen tekijä maksoi noin 2 prosentin suuruisen käsirahan, vaati esisopimuksen tekemistä ja tarjoutui tekemään lopullisen kauppakirjan sitten, kun kaupalle olisi saatu laissa oikeudesta hankkia maa- ja metsätalousmaata säädetty lupa. Kun otettiin huomioon käsirahan pienuus ja sen ajanjakson pituus, jonka kuluttua lopullinen kauppa olisi vasta voitu tehdä, myyjällä oli ollut hyväksyttävä syy olla suostumatta esisopimuksen tekemiseen. Vaatimus välityspalkkion maksamisesta hylättiin.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19850150taloa0">ASIAN KÄSITTELY ALEMMISSA OIKEUKSISSA</a>
    <a href="19850150tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850150tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850150t.kko">
    <div>
      <h2 id="19850150taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Hollolan kihlakunnanoikeudessa</h3>
        <p>Säästöpankkien Kiinteistönvälitys Oy on kertonut, että Toini Jussila 15.9.1981 teki yhtiön kanssa kolmeksi kuukaudeksi kirjallisen toimeksiantosopimuksen, jolla Jussila antoi yhtiön myytäväksi omistamansa Kosken Hl. kunnan Mieholan kylässä sijaitsevan 199,977 hehtaarin Jussilan tilan RN:o 5:6 2.550.000 markan kauppahinnasta ja yhtiölle myyntihinnasta laskettavaa 2,4 prosentin palkkiota vastaan. Sopimuksen mukaan yhtiöllä oli oikeus palkkioon siinäkin tapauksessa, että Jussila kieltäytyisi toimeksiantosopimuksessa sovituilla ehdoilla tilaa myymästä, ja sopimuksessa edellytettiin, että ostajan maksukyky voitiin taata.</p>
        <p>Sopimuksen voimassaoloaikana 5.10.1981 tekivät Hannu Antero, Liisa Anneli, Arto Antero ja Aira Liisa Vuorikko kirjallisen ostotarjouksen tilan ostamisesta vaaditusta kauppahinnasta ja muun muassa ehdoin, että "ostotarjouksen pohjana on Kosken H1. metsänhoitoyhdistyksen neuvojan puustovaraston arvo mk 2.235.000,-. Kauppahinta maksetaan ostajan ja myyjän maksutapaneuvottelun perusteella. Muilta osin kokonaisuudessaan noudatetaan toimeksiantosopimuksessa myyjän SKV Oy:lle antamia tietoja. Luonnoskauppakirja laaditaan ensi tilassa ja lopullinen kauppakirja heti, kun asianmukainen lupa kaupalle on saatu".</p>
        <p>Tarjouksensa vakuudeksi Vuorikot antoivat yhtiölle 50.000 markan arvoisen vakuuden sillä ehdolla, että mikäli ostajat peruuttavat tarjouksensa, jää annettu käsiraha kokonaan myyjälle korvaukseksi tämän kärsimästä vahingosta. Yhtiön ilmoitettua Vuorikoiden tarjouksesta Jussilalle tämä käydyissä neuvotteluissa vuoroin kieltäytyi toimeksiantosopimuksen ja ostotarjouksen mukaisesta kaupasta ja vuoroin suostui kauppaan ja 13.11.1981 viimein ilmoitti, että hän tekee kaupan vain käteismaksua vastaan. Kauppaneuvotteluissa Vuorikot sitoutuivat maksamaan koko kauppahinnan heti, kun maataloustoimisto olisi antanut myönteisen ennakkotiedon kaupan hyväksymisestä. Näin täsmennettynä ostotarjous maksuehtojen osalta käsitti sitoutumisen käteismaksun luontoiseen kauppaehtoon tai joka tapauksessa sellaisen maksutavan, johon myyjän olisi ollut kohtuudella tyytyminen, kun tilan laatu ja maatalouskiinteistöjen kapoissa voimassaoleva lupamenettely otettiin huomioon. Koska Jussila tästä huolimatta kieltäytyi myymästä tilaa toimeksiantosopimuksen mukaisesti, yhtiö on vaatinut Jussilan velvoittamista suorittamaan yhtiölle sopimuksen mukaisen palkkion 61.000 markkaa 6 prosentin korkoineen sopimuksen voimassaolon päättymispäivästä 14.12.1981 lukien sekä korvaamaan yhtiön oikeudenkäyntikulut.</p>
        <p>Yhtiö on vielä katsonut, että kun kauppahinta oli 2.550.000 markkaa, olisi ollut poikkeuksellista, että kauppahinta maksetaan käteisellä ilman maanhankintalupaa tai ennakkotietoa, mistä joka tapauksessa olisi ainakin tullut tehdä merkintä toimeksiantosopimukseen. Toimeksiantosopimuksen maininnasta ostajan maksukyvyn takaamisesta on lisäksi pääteltävissä, että kauppahinnan maksutavasta on ollut puhetta toimeksiantosopimusta laadittaessa ja että käteiskauppaa ei ole edellytetty.</p>
      </div>
      <div>
        <h3>Vastaus</h3>
        <p>Jussila on kiistänyt kanteen kokonaan. Toimeksiantosopimuksessa ei ollut mainittu mitään maksuehtoista ja siksi oli selvää, että kyseessä oli käteiskauppa. Mikäli yhtiö sopimusta tehdessään oli edellyttänyt saavansa välityspalkkion voimatta osoittaa käteisostajaa, olisi tämä tullut merkitä sopimukseen. Sopimuksessa oleva maininta ostajan maksukyvyn takaamisesta ei väljän sananmuotonsakaan takia voi koskea maksuehtoja. Käteismaksun saaminen on ollut Jussilalle tärkeätä eikä hän ole missään vaiheessa halunnut tästä asiasta tinkiä. Näin ollen neuvottelut eivät tästä osin olleet tarpeen, eikä Jussila ole suostunut kappaa tekemään ostotarjouksen jälkeen käydyissä neuvotteluissa. Asettamalla käteismaksun kaupan ehdoksi on Jussila halunnut torjua kappaan liittyvät riskit, joista maanhankintalupamenettely on yksi. Kauppahinnan käteismaksun merkitykseen kauppahinnan täytenä suorituksena ei lupamenettelyllä ole kuitenkaan merkitystä. Jussila ei ole myöskään halunnut tehdä ostajien haluamaa esisopimusta, koska hän siten olisi sitoutunut myymään tilan ilman, että olisi heti saanut koko kauppahintaa. Jussila olisi myös myötävaikuttanut lupamenettelyn tarkoittaman ennakkotiedon hankkimiseen, jos sitä olisi häneltä kysytty. Asiassa ei ollut kysymys Jussilan kieltäytymisestä kauppaa tekemästä, vaan siitä, että Vuorikot eivät suostuneet täyttämään käteismaksuehtoa. Näillä perusteilla, kun yhtiö ei ollut osoittanut Jussilalle tilan käteisostajaa eikä yhtiöllä siksi ollut oikeutta sopimuksen mukaiseen palkkioon, Jussila on vaatinut kanteen hylkäämistä ja yhtiön velvoittamista korvaamaan hänen oikeudenkäyntikulunsa.</p>
      </div>
      <div>
        <h3>Kihlakunnanoikeuden päätös 16.9.1984</h3>
        <p>Riidatonta jutussa oli, että yhtiön hankkimat ostajat Vuorikot ovat tarjoutuneet maksamaan tilasta toimeksiantosopimuksen mukaisen hinnan ja että heidän maksukykynsä on sopimuksen mukaisesti taattu. Jussila ei ole myöskään kiistänyt sitä yhtiön väitettä, että Vuorikot lopullisen kauppakirjan allekirjoitustilaisuudessa lupamenettelyn vaatiman ennakkotiedon saamisen jälkeen olisivat ollet valmiit ja kyenneet maksamaan koko kauppahinnan. Riitaa sitä vastoin on ollut siitä, onko toimeksiantosopimusta tehtäessä ja myöhemmissä kauppaneuvotteluissa edellytetty käteismaksua. Yhtiön mielestä käteismaksua ei ollut edellytetty, kun taas Jussila on katsonut käteismaksua edellyttäneensä.</p>
        <p>Kihlakunnanoikeus toteaa, ettei sopimuksessa ole mitään merkintää maksutavasta. Myöskään sopimuksen maininta siitä, että myyjä on edellyttänyt ostajan maksukyvyn takaamista, ei yksin osoita, että sopimuksen tekovaiheessa olisi muusta kuin käteismaksusta sovittu. Yhtiö ei ole kyennyt näyttämään, että muusta maksutavasta kuin käteismaksusta toimeksiantosopimusta tehtäessä muutoin tai myöhemminkään olisi sovittu. Ei myöskään voida katsoa, että Jussila jättämällä sopimuksesta pois nimenomaisen maininnan kauppahinnan maksutavasta ja maksuajasta olisi menettänyt oikeutensa myöhemmin vaatia käteismaksua. Yhtiö ei myöskään ole näyttänyt, että Jussilan sitoutuminen tekemään kauppa sitten, kun maanhankintalain mukainen lupa tai ennakkotieto olisi saatu, olisi ollut kohtuullista, eikä perustetta sille, että Jussila ylipäänsä kohtuuden mukaan olisi pitänyt tyytyä muuhun kuin niihin ehtoihin, jotka hän myyjänä on kaupan syntymiselle asettanut. Kun näin ollen on jäänyt näyttämättä, että Vuorikot olisivat tehneet kaupan tosin toimeksiantosopimuksessa mainitsematta jätetyllä ja sinänsä kyllä ankaralla käteismaksua koskevalla ehdolla, ja kun yhtiöllä ei siksi ole oikeutta sopimuksen mukaiseen palkkioon, kihlakunnanoikeus on hylännyt kanteen ja velvoittanut kantajayhtiön korvaamaan vastaajan oikeudenkäyntikulut 4.189 markalla.</p>
      </div>
      <div>
        <h3>Kouvolan hovioikeuden tuomio 12.12.1984</h3>
        <p>Hovioikeus, jonka tutkittavaksi yhtiö oli saattanut jutun, on tuomiossaan todennut, että yhtiön ja Jussilan välillä 15.9.1981 tehdyn toimeksiantosopimuksen mukaan yhtiö oli oikeutettu palkkioon myös siinä tapauksessa, että myyntikohde kieltäydyttiin sovituilla ehdoilla myymästä. Toimeksiantosopimuksessa oli ehto "Myyjä edellyttää, että ostajan maksukyky voidaan taata". Kauppahinnan maksutapaa ja -aikaa ei sopimuksessa ollut yksilöity.</p>
        <p>Yhtiö oli toimeksiantosopimuksen voimassa ollessa hankkinut tilalle ostajat, jotka olivat tehneet tarjouksen tilan ostamisesta sopimuksessa edellytetystä kauppahinnasta. Ostajat olivat 5.10.1981 maksaneet käsirahana 50.000 markkaa. Ostajat olivat kuitenkin edellyttäneet esisopimusta ennen lopullisen kaupan tekemistä. Ostajat olivat tarjoutuneet tekemään lopullisen kauppakirjan heti, kun kaupalle oli saatu maanhankintalupa, mikä olisi saatu aikaisintaan 1.2.1982. Ostajat olisivat saaneet kauppahinnan maksetuksi viimeksi mainittuun päivään mennessä käteisellä.</p>
        <p>Tilan koko, kauppahinnan suuruus ja lakisääteinen maanhankintalupamenettely huomioon ottaen hovioikeus on katsonut, että yhtiö oli hankkinut tilalle ostajat, jotka olisivat kyenneet suorittamaan kauppahinnan sillä tavoin, että Jussilan olisi ollut kohtuuden mukaan siihen tyydyttävä.</p>
        <p>Edellä mainituilla perusteilla hovioikeus on katsonut, että Jussila oli perusteettomasti kieltäytynyt kaupasta. Yhtiö oli näin ollen oikeutettu toimeksiantosopimuksen mukaiseen palkkioon.</p>
        <p>Tämän vuoksi hovioikeus on kumonnut kihlakunnanoikeuden päätöksen. Jussila on velvoitettu suorittamaan Säästöpankkien Kiinteistönvälitys Oy:lle toimeksiantosopimuksen edellyttämänä palkkiona 61.200 markkaa 6 prosentin korkoineen 14.12.1981 lukien sekä korvaamaan yhtiön oikeudenkäyntikulut 7.600 markalla.</p>
      </div>
    </div>
    <div>
      <h2 id="19850150tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Jussila on pyytänyt valituslupaa sekä vaatinut hovioikeuden tuomion kumoamista ja yhtiön kanteen hylkäämistä sekä yhtiön veloittamista korvaamaan hänen oikeudenkäyntikulunsa. Valituslupa on myönnetty 13.3.1985. Yhtiö on antanut siltä pyydetyn vastauksen.</p>
    </div>
    <div>
      <h2 id="19850150tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Toimeksiantosopimuksessa ei ole yksilöity kauppahinnan maksutapaa eikä maksuaikaa. Kun otetaan huomioon maksetun käsirahan pienuus ja sen ajanjakson pituus, jonka kuluttua lopullinen kauppakirja laissa oikeudesta hankkia maa- ja metsätalousmaata säädetystä lupamenettelystä johtuen olisi vasta voitu laatia, Korkein oikeus katsoo, että Jussilalla on ollut hyväksyttävä syy olla suostumatta esisopimuksen tekoon.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja Toini Jussila vapautetaan velvollisuudesta suorittaa yhtiölle tuomittua välityspalkkiota ja oikeudenkäyntikulujen korvausta. Asian laadun vuoksi Jussila saa kuitenkin pitää vahinkonaan jutussa olleet oikeudenkäyntikulut.</p>
        <div>
          <p>Ratkaisuun osallistuneet: oikeusneuvokset Miettinen, Saarni-Rytkölä, Nybergh, Hiltunen ja Aro</p>
        </div>
      </div>
    </div>
  </finlex:content>
</finlex:document>
