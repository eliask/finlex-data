<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850079t</dcterms:identifier>
  <finlex:ecliIdentifier>ECLI:FI:KKO:1985:II79</finlex:ecliIdentifier>
  <dcterms:title>KKO:1985-II-79</dcterms:title>
  <dcterms:description>
    <p>
      <strong>Yhdistys</strong>
    </p>
    <p>
      <strong>Hallituksen toimivalta</strong>
    </p>
    <p>
      <strong>Vekseli</strong>
    </p>
  </dcterms:description>
  <finlex:registerNumber>S84/627</finlex:registerNumber>
  <dcterms:date pvm="19850130">1985-01-30</dcterms:date>
  <finlex:fileCopyNumber>1165</finlex:fileCopyNumber>
  <dcterms:issued pvm="19850514">1985-05-14</dcterms:issued>
  <dcterms:abstract>
    <p>Yhdistyksen hallitus oli palkannut asianajajan yhdistyksen asiamieheksi oikeudenkäyntiin, johon yhdistys oli haastettu vastaajaksi. Tuossa tilanteessa hallitus ei ollut riittävästi ottanut huomioon sitä, että toimenpiteestä oli odotettavissa yhdistyksen varallisuuteen nähden kohtuuttoman suuri menoerä. Yhdistyksen taloudellinen asema huomioon ottaen asianajajan palkkaaminen ja asianajolaskun maksamista varten tehdyn vekselin diskonttaaminen olisi pitänyt tuossa tapauksessa saattaa yhdistyksen kokouksen ratkaistavaksi. Kun hallitus ei ollut näin tehnyt, se oli ylittänyt toimivaltansa, eikä yhdistys ollut vastuussa vekselin maksamisesta.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19850079taloa0">ASIAN KÄSITTELY ALEMMISSA OIKEUKSISSA</a>
    <a href="19850079tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850079tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850079t.kko">
    <div>
      <h2 id="19850079taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Muonion kihlakunnanoikeudessa</h3>
        <p>Kalevi Johannes Paassilta on Metsästys- ja ampumaseura Maahiset r.y:tä vastaan ajamassa kanteessa ja sitä kehitelleessään vaatinut, että yhdistys velvoitettaisiin suorittamaan hänelle hänen hallussaan olevan yhdistyksen hallituksen jäsenen 5.10.1982 asettaman, yhdistyksen puheenjohtajan yhdistyksen puolesta hyväksymän, 4.12.1982 erääntyneen ja asianmukaisesti 7.12.1982 protestoidun vekselin määrä 10.000 markkaa vähennettynä yhdistyksen 13.12.1982 maksamalla suorituksella 906,95 markkaa eli 9.093,05 markkaa 16 prosentin korkoineen 13.12.1982 lukien, 1/3 osa prosenttia vekselin määrästä provisiota ja protestikulujen korvaukseksi 77,90 markkaa.</p>
        <p>Yhdistys on kiistänyt kanteen. Yhdistyksen hallitus, johon myös Paassilta kuului, oli tehnyt päätöksen palkata asianajaja toimimaan yhdistystä vastaan ajetun kanteen asiamiehenä sekä suorittamaan asianajajalle palkkion vekselistä saaduilla rahoilla. Näin menetellessään hallitus oli ylittänyt toimivaltansa, koska yhdistyksen taloudellinen tilanne huomioon ottaen noista toimenpiteistä olisi ollut päätettävä yhdistyksen kokouksessa.</p>
      </div>
      <div>
        <h3>Kihlakunnanoikeuden päätös 17.2.1983</h3>
        <p>Kihlakunnanoikeus, jossa asianosaiset olivat vaatineet korvausta oikeudenkäyntikuluistaan, on lausunut selvitetyksi, että Paassilta oli kanteessaan asianmukaisesti vaatinut yhdistykseltä maksun 5.10.1982 asetetusta, yhdistyksen samana päivänä hyväksymästä, 4.12.1982 erääntyneestä 10.000 markan määräisestä vekselistä, joka oli 7.12.1982 Muonion piirin nimismiehen toimesta protestoitu. Yhdistys oli sittemmin lyhentänyt vekseliä 906,95 markalla. Tämän vuoksi kihlakunnanoikeus on velvoittanut yhdistyksen maksamaan kuitattua vekseliä vastaan 9.170,95 markkaa 16 prosentin korkoineen 13.12.1982 lukien, provisiota 1/3 osa prosenttia vekselin alkuperäiselle määrälle sekä korvaamaan Paassillan oikeudenkäyntikulut 4.643,30 markalla.</p>
      </div>
      <div>
        <h3>Rovaniemen hovioikeuden tuomio 30.4.1984</h3>
        <p>Hovioikeus, jonka tutkittavaksi yhdistys oli valittamalla saattanut jutun, on puheena olevassa tuomiossa lausunut selvitetyn, että yhdistys oli haastettu kihlakunnanoikeuteen vastaamaan 10.6.1982 juttuun, jossa oli vaadittu yhdistyksen 7.3.1982 pidetyssä kokouksessa tehtyjen päätösten julistamista mitättömiksi. Yhdistyksen hallitus oli 27.5.1982 pitämässään kokouksessa päättänyt valtuuttaa puheenjohtajansa palkkaamaan asianajajan hoitamaan juttua yhdistyksen puolesta. Puheenjohtaja oli valtuuttanut tehtävään asianajaja Tuomo Pekkalan, joka oli velkonut yhdistykseltä korvausta suoritetusta toimeksiannosta 8.775,80 markkaa. Yhdistyksen hallitus oli kokouksessaan 26.9.1982 päättänyt esittää 14.10.1982 pidettävälle yhdistyksen ylimääräiselle kokoukselle, että Pekkalan lasku maksetaan yhdistyksen varoista. Kun Pekkala oli vaatinut yhdistykseltä laskun suoritusta 30.9.1982 mennessä, hallitus oli 28.9.1982 pidetyssä uudessa kokouksessa päättänyt ottaa laskun maksamista varten 10.000 markan vekselilainan. Samalla oli päätetty esittää mainitulle yhdistyksen ylimääräiselle kokouksella, että se hyväksyy hallituksen toimenpiteen.</p>
        <p>Paassilta oli 1.10.1982 omista varoistaan maksanut Pekkalan laskun ja 5.10.1982 yhdessä muiden hallituksen jäsenten kanssa diskontannut Pohjolan Osuuspankin Muonion konttoriin 10.000 markan määräisen tunnusteen, johon hyväksyjäksi oli merkitty Metsästys- ja ampumaseura Maahiset r.y. ja jonka yhdistyksen puolesta oli allekirjoittanut hallituksen silloinen puheenjohtaja. Vekselistä saaduilla varoilla oli Paassillalle korvattu asianajolaskun maksaminen.</p>
        <p>Yhdistys oli 14.10.1982 pitämässään ylimääräisessä kokouksessa päättänyt, ettei se vastaa Pekkalan laskusta eikä sen maksamiseksi tehdystä vekselistä. Vekseli oli jätetty lunastamatta ja se oli protestoitu 7.12.1982. Paassilta oli sittemmin lunastanut vekselin.</p>
        <p>Yhdistyksen hallituksen edellä kerrotut toimenpiteet palkata asianajaja tietäen, ettei yhdistyksellä ollut ollut käytettävissään varoja asianajajan laskun maksamiseen, ja hankkia laskun maksamiseen varoja diskonttaamalla yhdistyksen nimissä 10.000 markan määräisen vekselin, olivat käsittäneet velanoton, joka ei ollut kuulunut hallituksen toimivaltaan, vaan olisi vaatinut yhdistyksen kokouksen hyväksymisen. Sen vuoksi ja kun toimenpiteiden ei ollut näytetty tulleen yhdistyksen hyödyksi, yhdistys ei ollut vastuussa hallituksen jäsenten toimivaltansa ylittäen tekemän vekselin maksamisesta.</p>
        <p>Näillä perusteilla hovioikeus on, kumoten kihlakunnanoikeuden päätöksen, hylännyt kanteen ja velvoittanut Paassillan korvaamaan yhdistyksen oikeudenkäyntikulut jutussa 2.000 markalla.</p>
      </div>
    </div>
    <div>
      <h2 id="19850079tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Paassilta on pyytänyt valituslupaa sekä vaatinut hovioikeuden tuomion kumoamista ja jutun jättämistä kihlakunnanoikeuden päätöksen varaan. Valituslupa on myönnetty 17.9.1984. Yhdistys on antanut siltä pyydetyn vastauksen.</p>
    </div>
    <div>
      <h2 id="19850079tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Yhdistyksen säätöjen 6 §:n 1 momentin 11 kohdan mukaan hallituksen ("johtokunnan") tehtävänä on muun muassa hoitaa yhdistyksen juoksevat asiat. Tämän määräys antaa hallitukselle toimivallan ryhtyä tarpeellisiin toimiin yhdistyksen etujen puolustamiseksi oikeudenkäynnissä, johon yhdistys on haastettu vastaajaksi. Palkatessaan puheena olevassa tilanteessa asianajajan yhdistyksen asiamieheksi hallitus ei kuitenkaan ole riittävästi ottanut huomioon, että siitä oli odotettavissa yhdistyksen varallisuuteen nähden kohtuuttoman suuri menoerä. Yhdistyksen toimintasuunnitelmassa vuodelle 1982 sen arvioidut tulot olivat vain 2.336 markkaa ja menot samansuuruiset. Yhdistyksen taloudellinen asema huomioon ottaen asianajajan palkkaaminen ja asianajolaskun maksamista varten tehdyn vekselin diskonttaaminen olisikin pitänyt tässä tapauksessa saattaa yhdistyksen kokouksen ratkaistavaksi. Viemättä kysymyksessä olevia yhdistyksen taloudelliseen asemaan olennaisesti vaikuttavia asioita yhdistyksen kokouksen hyväksyttäväksi, hallitus on ylittänyt toimivaltansa, eikä yhdistys siten ole vastuussa vekselin maksamisesta.</p>
      </div>
      <div>
        <h3>Tuomilauselma</h3>
        <p>Hovioikeuden tuomion lopputulosta ei muuteta. Paassilta velvoitetaan suorittamaan yhdistykselle sillä vastauksen antamisesta tällä olleista kuluista 1.000 markkaa.</p>
        <div>
          <p>Ratkaisuun osallistuneet: oikeusneuvokset Miettinen, Saarni-Rytkölä, Ådahl, Nybergh ja Hiltunen</p>
        </div>
      </div>
    </div>
  </finlex:content>
</finlex:document>
