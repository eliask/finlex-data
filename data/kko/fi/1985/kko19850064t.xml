<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850064t</dcterms:identifier>
  <finlex:ecliIdentifier>ECLI:FI:KKO:1985:II64</finlex:ecliIdentifier>
  <dcterms:title>KKO:1985-II-64</dcterms:title>
  <dcterms:description>
    <p>
      <strong>Virkarikos</strong>
      <span>Viran toimittaminen</span>
    </p>
  </dcterms:description>
  <finlex:registerNumber>R84/478</finlex:registerNumber>
  <dcterms:date pvm="19850206">1985-02-06</dcterms:date>
  <finlex:fileCopyNumber>1026</finlex:fileCopyNumber>
  <dcterms:issued pvm="19850430">1985-04-30</dcterms:issued>
  <dcterms:abstract>
    <p>Nimismies oli virkanimikettään käyttäen antanut toimittamastaan ulosmittausyrityksestä Kauppalehdelle ja Suomen Luottolehdelle osittain harhauttavan varattomuusilmoituksen. Kun ilmoitusten antaminen ei ollut nimismiehen virkaan kuuluva tehtävä, niiden virheellisyyttä ei voitu lukea hänen syykseen virkavirheenä.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19850064taloa0">ASIAN KÄSITTELY ALEMMISSA OIKEUKSISSA</a>
    <a href="19850064tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850064tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850064t.kko">
    <div>
      <h2 id="19850064taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Syyte Hyvinkään kihlakunnanoikeudessa</h3>
        <p>Entinen toimitusjohtaja Toivo Tapio Vanhala on virallisen syyttäjän syytteeseen yhtyen esittänyt, että Matti Kalervo Kangassalo oli 11.1.1982 Hyvinkäällä nimismiehen toimessaan laiminlyönyt allekirjoittaessaan tarkastaa nimismiespiirin apulaiskanslistin laatimien Suomen Pakkausmyynti Oy:n ulosottoyrityksessä varattomaksi toteamisesta Kauppalehden protestilistalle ja Suomen Luottolehdelle lähettämiensä ilmoituskirjeiden sisällöt. Tällöin niihin oli tullut myös yhtiön toimitusjohtajan Tapio Vanhalan nimi, mikä oli antanut sen kuvan, että yhtiön lisäksi myös Vanhala oli todettu varattomaksi. Lisäksi Kangassalo oli 16.2.1982 Hyvinkäällä allekirjoittaessaan edellä mainitusta virheellisestä ilmoituksesta korjausilmoitusta koskevan kirjeen Suomen Luottolehdelle laiminlyönyt tarkastaa nimismiespiirin toimistoapulaisen puhtaaksikirjoittaman kirjeen, jolloin siihen oli jäänyt toimistoapulaisen lyöntivirheenä "eikä" -sanan sijasta "sekä" -sana, joten teksti, jonka oli tullut kuulua "eikä sen toimitusjohtajaa Tapio Vanhalaa", olikin kuulunut "sekä sen toimitusjohtajaa Tapio Vanhalaa". Korjaus Suomen Luottolehteen oli myös julkaistu näin virheellisenä, joten se ei ollut korjannut aikaisempaa ilmoitusta. Koska nimismies oli vastuussa siitä, että hänen virassaan antamat ilmoitukset olivat oikeita ja luotettavia, Vanhala on vaatinut Kangassalolle rikoslain 40 luvun 21 §:n 1 momentin ja 7 luvun 2 §:n nojalla rangaistusta jatketusta huolimattomuudesta tehdystä virkavirheestä.</p>
      </div>
      <div>
        <h3>Kihlakunnanoikeuden päätös 23.3.1983</h3>
        <p>Kihlakunnanoikeus on lausunut selvitetyksi, että Kangassalo oli menetellyt syytteessä kerrotuin tavoin ja siinä mainituin seurauksin. Mutta koska sanotunlaisten ilmoitusten teko ei ollut kuulunut nimismiehen virkavelvollisuuksiin ja ottaen myös huomioon sen, että korjausilmoitus Kauppalehteen oli ollut asianmukainen, Kangassalo ei ollut syyllistynyt virkavirheeseen eikä muuhunkaan hänen syykseen rikoksena luettavaan menettelyyn. Sen vuoksi kihlakunnanoikeus on hylännyt syytteen.</p>
      </div>
      <div>
        <h3>Helsingin hovioikeuden päätös 26.4.1984</h3>
        <p>Hovioikeus, jonka tutkittavaksi Vanhala on saattanut jutun, on lausunut, että Kangassalon Kauppalehdelle ja Suomen Luottolehdelle lähettämät tiedot ja niiden selvennykset olivat tosin koskeneet virkatointa. Lähettäessään sanotut ilmoitukset Kangassalo ei kuitenkaan ollut toimittanut virkaansa. Näillä ja muutoin kihlakunnanoikeuden mainitsemilla perusteilla hovioikeus on pysyttänyt kihlakunnanoikeuden päätöksen lopputuloksen.</p>
      </div>
    </div>
    <div>
      <h2 id="19850064tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Vanhala on pyytänyt valituslupaa ja toistanut kihlakunnanoikeudessa esittämänsä vaatimuksen Kangassalon tuomitsemisesta rangaistukseen jatketusta huolimattomuudesta tehdystä virkavirheestä. Valituslupa on myönnetty 31.10.1984. Kangassalo on antanut häneltä pyydetyn vastauksen vaatien valituksen hylkäämistä ja oikeudenkäyntikulujensa korvaamista.</p>
    </div>
    <div>
      <h2 id="19850064tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Kangassalo on antanut Kauppalehdelle ja Suomen Luottolehdelle kysymyksessä olevan ulosmittaustiedon käyttäen virkanimikettään Hyvinkään piirin nimismies. Antaessaan Suomen Luottolehdelle ulosmittaustietoa koskeneen virheellisen korjauksen Kangassalo on käyttänyt Hyvinkään piirin nimismiehen kirjelomaketta. Näiden ilmoitusten antaminen ei kuitenkaan ole ollut Kangassalon virkaan kuuluva tehtävä. Sen vuoksi ilmoitusten virheellisyyttä ei voida lukea Kangassalon syyksi virkavirheenä.</p>
      </div>
      <div>
        <h3>Päätöslauselma</h3>
        <p>Hovioikeuden päätöksen lopputulosta ei muuteta. Asian laadun vuoksi Kangassalo saa kärsiä vastauskulunsa täällä vahinkonaan.</p>
        <div>
          <p>Ratkaisuun osallistuneet: oikeusneuvokset Ailio, Takala, Nikkarinen, Möra ja Roos</p>
        </div>
      </div>
    </div>
  </finlex:content>
</finlex:document>
