<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850024t</dcterms:identifier>
  <finlex:ecliIdentifier>ECLI:FI:KKO:1985:II24</finlex:ecliIdentifier>
  <dcterms:title>KKO:1985-II-24</dcterms:title>
  <dcterms:description>
    <p>
      <strong>Oikeudenkäyntimenettely</strong>
    </p>
  </dcterms:description>
  <finlex:registerNumber>S83/1179</finlex:registerNumber>
  <dcterms:date pvm="19840717">1984-07-17</dcterms:date>
  <finlex:fileCopyNumber>2284/84</finlex:fileCopyNumber>
  <dcterms:issued pvm="19850225">1985-02-25</dcterms:issued>
  <dcterms:abstract>
    <p>Tuomioistuin ei saanut ratkaista dispositiivista riitajuttua viran puolesta huomioon otettavalla puhevallan menetystä koskevalla perusteella varaamatta asianosaiselle tilaisuutta selvityksen esittämiseen, vaikka väitettä puhevallan menetyksestä ei ollut tehty.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19850024taloa0">ASIAN KÄSITTELY ALEMMISSA OIKEUKSISSA</a>
    <a href="19850024tmuukas0">VAATIMUKSET, VALITUSLUVAN MYÖNTÄMINEN JA VÄLITOIMET</a>
    <a href="19850024tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850024t.kko">
    <div>
      <h2 id="19850024taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Kotkan raastuvanoikeudessa</h3>
        <p>Oy W. Rosenlew Ab oli Irja Annikki Siikille 28.8.1980 toimitetun haasteen nojalla raastuvanoikeudessa lausunut, että Siik oli 9.10.1970 päivätyllä takaussitoumuksella mennyt omavelkaiseen takaukseen 10.000 markan pääoman, velalle laskettavan 12 prosentin koron sekä mahdollisten, enintään 250 markkaan nousevien perimiskulujen suorittamisesta taimimyymäläsopimuksen mukaisesti, joka oli solmittu yhtiön ja Nils Lindqvistin välillä. Lindqvist oli jättänyt suorittamatta yhtiölle jälleenmyyntisopimukseen perustuvia saatavia yhteensä 141.018 markkaa 42 penniä ja maksamattomia tilikorkoja 29.2.1980 saakka 30.566 markkaa 26 penniä, minkä lisäksi Lindqvist oli määrätty korvaamaan yhtiölle maksamismääräysmenettelystä aiheutuneita kuluja 3.150 markkaa. Lindqvist oli sittemmin asetettu Kotkan raastuvanoikeuden päätöksellä konkurssiin. Sen vuoksi yhtiö oli vaatinut, että Siik velvoitetaan suorittamaan sille takaussitoumuksen nojalla pääomaa 10.000 markkaa 12 prosentin korkoineen 9.10.1970 lukien ja perimiskulujen korvauksena 250 markkaa sekä korvaamaan yhtiön oikeudenkäyntikulut.</p>
      </div>
      <div>
        <h3>Vastine</h3>
        <p>Siik oli katsonut, että kysymyksessä oli alunperin ollut yksivuotinen takaussitoumus, joka oli toimitettu yhtiölle sen ja Lindqvistin välillä 2.5.1969 tehdyn sopimuksen vakuudeksi. Takaussitoumukseen perustuva vaatimus oli vanhentunut. Tämän vuoksi Siik oli vaatinut kanteen hylkäämistä ja korvausta oikeudenkäyntikuluistaan.</p>
      </div>
      <div>
        <h3>Raastuvanoikeuden päätös 15.1.1981</h3>
        <p>Raastuvanoikeus on lausunut selvitetyksi, että yhtiön Harvialan taimitarha ja Lindqvist olivat 2.5.1969 allekirjoittaneet jälleenmyyntisopimuksen, jonka mukaan Lindqvist oli sitoutunut toimimaan Harvialan tuotteiden jälleenmyyjänä Kotkassa. Sopimuksessa lähemmin mainittujen sopimusvelvoitteidensa vakuudeksi ja siltä varalta, että Lindqvist sopimuksen vastaisella toiminnalla aiheuttaisi Harvialalle vahinkoa, Lindqvist oli sitoutunut luovuttamaan 14 päivän kuluessa sopimuksen allekirjoittamisesta Harvialalle tämän hyväksymän 10.000 markan määräisen takuun. Sopimuksessa oli määrätty, että sopimus oli tehty viideksi vuodeksi allekirjoituspäivästä lukien ja jatkui senkin jälkeen yhden vuoden kerrallaan, ellei kumpikaan sopimuspuoli sanonut sitä irti vähintään kuutta kuukautta ennen sopimuskauden päättymistä. Siik oli 9.10.1970 päivätyssä takaussitoumuksessa sitoutunut omavelkaiseen takaukseen 10.000 markkaan asti velalle laskettavine 12 prosentin korkoineen ja enintään 250 markkaan nousevien perimiskulujen suorittamisesta taimimyymäläsopimuksen mukaisesti, joka oli solmittu yhtiön ja Lindqvistin välillä. Lindqvist oli 25.1.1971 päivätyn kirjeensä mukana lähettänyt tämän takaussitoumuksen Harvialan taimitarhalle maininnoin: "oheisena lähetän 1-vuoden takaussitoumuksen". Lindqvist oli 28.4.1980 annetulla maksamismääräyksellä velvoitettu suorittamaan yhtiölle ajalta 1.1. -15.12.1971 pääomaa ja korkoa yhteensä 171.548 markkaa 68 penniä ja kuluja 3.150 markkaa.</p>
        <p>Yhtiön Harvialan taimitarha ja Lindqvist olivat 1.1.1971 tehneet uuden jälleenmyyntisopimuksen, jossa oli sovittu, paitsi sopimuksen viiden vuoden kestoajasta ja sen jälkeisestäkin jatkamisesta ja muusta, myös siitä, että Lindqvist asettaa sopimuksen vakuudeksi yhtiön hyväksymän vakuuden.</p>
        <p>Tämän vuoksi ja kun Siik oli 9.10.1970 allekirjoittanut takaussitoumuksensa taimimyymäläsopimuksen mukaisesti, joka oli solmittu yhtiön ja Lindqvistin välillä ja kun tämä sopimus oli rauennut edellä mainitulla 1.1.1971 tehdyllä uudella sopimuksella, raastuvanoikeus on katsonut, ettei takaussitoumus enää sitonut Siikiä ja hylkäsi kanteen. Asian laatuun nähden Siik sai pitää kulunsa jutussa vahinkonaan.</p>
      </div>
      <div>
        <h3>Kouvolan hovioikeuden tuomio 19.10.1983</h3>
        <p>Hovioikeus, jonka tutkittavaksi yhtiö ja Siik olivat saattaneet jutun, on katsonut, etteivät raastuvanoikeuden päätöksessä kerrotun 1.1.1971 solmitun jälleenmyyntisopimuksen ehdot olleet oleellisesti muuttuneet päätöksessä mainitun 2.5.1969 solmitun jälleenmyyntisopimuksen ehdoista. Uudella sopimuksella ei ollut myöskään katsottava kumotun vanhaa sopimusta, joten kysymyksessä oleva takaussitoumus ei ollut rauennut. Yhtiö ei kuitenkaan ollut näyttänyt 24.2.1873 annetun takausasetuksen 1 §:n mukaisesti valvoneensa mainittuun takaussitoumukseen perustuvaa saatavaa päävelallisen Lindqvistin 5.5.1980 alkaneessa konkurssissa eikä siten säilyttäneensä puhevaltaa takausmiestä Siikiä vastaan. Tämän vuoksi hovioikeus on jättänyt asian raastuvanoikeuden päätöksen lopputuloksen varaan muutoin paitsi että yhtiö on velvoitettu korvaamaan Siikin oikeudenkäyntikulut jutussa 3.000 markalla.</p>
      </div>
    </div>
    <div>
      <h2 id="19850024tmuukas0">VAATIMUKSET, VALITUSLUVAN MYÖNTÄMINEN JA VÄLITOIMET</h2>
      <p>Oy W. Rosenlew Ab on pyytänyt valituslupaa ja vaatinut kanteensa hyväksymistä.</p>
      <p>Valituslupa on myönnetty 20.1.1984 ja samalla määrätty, ettei hovioikeuden ratkaisua ole pantava täytäntöön tai, mikäli täytäntöönpano on jo alkanut, ettei sitä ole jatkettava.</p>
      <p>Siik ei ole antanut häneltä pyydettyä vastausta.</p>
    </div>
    <div>
      <h2 id="19850024tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Velkojan takaajaan kohdistamasta vaatimuksesta voivat velkoja ja takaaja sopia. Takauksen liitännäisestä luonteesta johtuen takaajan suorituksella saattaa kuitenkin olla vaikutuksia myös takaajan ja päävelallisen väliseen suhteeseen kuin myös, mikäli takaajia on useita, muiden takaajien asemaan.Tuomioistuimella on siten aihetta viran puolesta selvittää velkojan mahdollinen puhevallan menetys takaajaa vastaan varaamalla velkojalle tilaisuus selvityksen esittämiseen. Hovioikeuden ei näin ollen olisi tullut hylätä velkojan kannetta ennen selvityksen esittämistä. Kun yhtiö on täällä esittänyt selvityksen valvonnastaan päävelallisen Nils Lindqvistin 5.5.1980 alkaneessa konkurssissa, johon selvitykseen Siik on saanut tilaisuuden vastata, Korkein oikeus toteaa, että yhtiö on säilyttänyt puhevaltansa takaajaa Siikiä vastaan.</p>
        <p>Siik on allekirjoittanut takaussitoumuksensa 9.10.1970. Tällöin on siis ollut voimassa yhtiön ja Lindqvistin välillä 2.5.1969 allekirjoitettu sopimus. Koska sitä seikkaa, että Lindqvist on lähettänyt takaussitoumuksen yhtiölle 25.1.1971 päivätyllä kirjeellä, ei voida pitää selvityksenä siitä, että Siik olisi tarkoittanut takauksensa koskemaan Lindqvistin ja yhtiön välillä 1.1.1971 tehtyä sopimusta, eikä vastoin Siikin kieltämistä ole esitetty muutakaan näyttöä siitä, että Siik olisi suostunut takaamaan sitoumuksensa antamisen jälkeen tehtyä uutta sopimusta, Siikin ei voida katsoa olleen takausvastuussa yhtiön ja Lindqvistin välillä 1.1.1971 tehdystä sopimuksesta johtuvista velvoitteista.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Täytäntöönpanoa koskeva kieltomääräys kumotaan.</p>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Jalanko: Oy W. Rosenlew Ab:n puhevallan säilymisestä olen Korkeimman oikeuden tuomiosta ilmenevällä kannalla. Jutussa on selvitetty, että Irja Annikki Siikin 9.10.1970 allekirjoittaman takaussitoumuksen on Nils Lindqvist lähettänyt yhtiölle 25.1.1971 päivätyllä kirjeellä ja ilmoittanut takauksen olevan voimassa yhden vuoden. Katson sanotun takauksen väliaikaisena vakuutena koskeneen yhtiön ja Lindqvistin välillä 1.1.1971 tehtyä jälleenmyyntisopimusta. Koska yhtiö ei kuitenkaan ole tämän määräajaksi tehdyn takaussitoumuksen perusteella hakenut saatavaansa ennen määräajan umpeen kulumista, päädyn samaan lopputulokseen kuin enemmistö.</p>
        <div>
          <p>Ratkaisuun osallistuneet: oikeusneuvokset Saarni-Rytkölä, Heinonen, Riihelä ja Lehtonen</p>
        </div>
      </div>
    </div>
  </finlex:content>
</finlex:document>
