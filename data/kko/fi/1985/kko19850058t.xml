<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850058t</dcterms:identifier>
  <finlex:ecliIdentifier>ECLI:FI:KKO:1985:II58</finlex:ecliIdentifier>
  <dcterms:title>KKO:1985-II-58</dcterms:title>
  <dcterms:description>
    <p>
      <strong>Oikeustoimi</strong>
      <span>Oikeustoimen pätemättömyys. OikTL 33 §</span>
    </p>
  </dcterms:description>
  <finlex:registerNumber>S83/1222</finlex:registerNumber>
  <dcterms:date pvm="19840528">1984-05-28</dcterms:date>
  <finlex:fileCopyNumber>1898/84</finlex:fileCopyNumber>
  <dcterms:issued pvm="19850422">1985-04-22</dcterms:issued>
  <dcterms:abstract>
    <p>Osakkeiden kauppa tuomittiin OikTL 33 §:n nojalla pätemättömäksi, kun kaupan aikana myyjä ei ollut tietänyt osakkeiden arvoon olennaisesti vaikuttavasta seikasta, mutta ostaja oli tietänyt siitä ja hänen täytyi olettaa tietäneen sen merkityksestä myyntipäätökselle.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19850058taloa0">ASIAN KÄSITTELY ALEMMISSA OIKEUKSISSA</a>
    <a href="19850058tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850058tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850058t.kko">
    <div>
      <h2 id="19850058taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Riihimäen kihlakunnanoikeudessa</h3>
        <p>Pertti Kolehmainen, Saima Kolehmainen ja Irmeli Lindholm, kaikki omasta puolestaan ja Roope Kolehmaisen kuolinpesän osakkaina, sekä Roope Kolehmainen ovat kanteessaan ja sitä edelleen kehittäessään kertoneet myyneensä 3.2.1980 allekirjoitetulla kauppakirjalla Paloheimo Oy:lle omistamansa 4.006 Riihimäen Lasi Oy:n osaketta 480.720 markalla eli 120 markalla osaketta kohden. Ostajan aloitteesta tapahtuneessa kaupanteossa ostajaa oli edustanut Paloheimo Oy:n johtokunnan puheenjohtaja varatuomari Arvi Paloheimo, joka oli myös Riihimäen Lasi Oy:n johtokunnan jäsen.</p>
        <p>Pertti Kolehmaisen ja hänen myötäpuoltensa ennen kaupantekoa saamat tiedot Riihimäen Lasi Oy:n taloudellisesta tilasta olivat olleet varsin kielteisiä. He eivät siten olleet ymmärtäneet Arvi Paloheimon ostohalukkuutta. Toisaalta heillä oli ollut käytettävissä olleiden tietojen nojalla syytä pitää kaupantekoa omalta kohdaltaan perusteltuna ja tarjottua kauppahintaa riittävänä.</p>
        <p>Pertti Kolehmainen ja hänen myötäpuolensa olivat kaupanteon jälkeen saaneet tietää, että Riihimäen Lasi Oy:n johtokunta oli hyvän aikaa sitten ottanut tehtäväkseen yhtiön osakkeiden kauppaamisen ulkopuoliselle. Johtokunnan jäsenet olivat vuoden 1979 aikana kokouksissaan käsitelleet hanketta monia kertoja ja käyneet asiasta tiiviitä neuvotteluja A. Ahlström Osakeyhtiön kanssa. He olivat hankkeen arkaluontoisuuden vuoksi sopineet, että kauppaneuvottelut pidetään salassa niiltäkin, joiden lukuun niitä oli käyty. Ne Riihimäen Lasi Oy:n osakkeenomistajat, joilla ei ollut ollut edustusta yhtiön johtokunnassa, eivät siten olleet olleet tietoisia hankkeesta.</p>
        <p>Riihimäen Lasi Oy:n johtokunnan jäsenten tiedossa oli vuoden 1980 alkaessa ollut, että A. Ahlström Osakeyhtiö oli valmis tarjoamaan Riihimäen Lasi Oy:n osakkeista hinnan, joka merkitsi 750 markan hintaa osaketta kohden. A. Ahlström Osakeyhtiö oli 8.2.1980 päivätyssä kirjeessä vahvistanut ostotarjouksensa Riihimäen Lasi Oy:n johtokunnan puheenjohtajalle.</p>
        <p>Arvi Paloheimo oli Riihimäen Lasi Oy:n johtokunnan jäsenenä tiennyt niin A. Ahlström osakeyhtiön ostotarjouksesta kuin Riihimäen Lasi Oy:n osakkeiden arvonnousustakin tilikaudella 1979-1980. Hän oli tiennyt myös Pertti Kolehmaisen ja hänen myötäpuoltensa näitä seikkoja koskeneesta tietämättömyydestä. Arvi Paloheimo oli ryhtyessään kaupantekoon Pertti Kolehmaisen ja hänen myötäpuoltensa kanssa salannut heiltä mainitut tiedossaan olleet seikat. Hän oli hankkiakseen edustamalleen yhtiölle Pertti Kolehmaisen ja hänen myötäpuoltensa kustannuksella hyötyä sekä käyttäen väärin asemaansa ja siinä saamiaan tietoja houkutellut heidät päättämään kaupasta puutteellisin ja väärin edellytyksin. Hän oli ajoittanut kaupanteon siten, etteivät Pertti Kolehmainen ja hänen myötäpuolensa olleet saaneet tietoja edellä mainituista kaupantekoon olennaisesti vaikuttaneista seikoista. Arvi Paloheimo oli ymmärtänyt tai ainakin hänen olisi pitänyt ymmärtää, että pelkästään tieto A. Ahlström Osakeyhtiön ostotarjouksen sisältämästä osakkeen hinnasta olisi pidättänyt Pertti Kolehmaista ja hänen myötäpuoliaan myymästä osakkeitaan Paloheimo Oy:lle monin verroin ostotarjoukseen sisältynyttä hintaa alempaan hintaan.</p>
        <p>Pertti Kolehmaisen ja hänen myötäpuoltensa 3.2.1980 Paloheimo Oy:n kanssa tekemä Riihimäen Lasi Oy:n osakkeita koskeva kauppa oli tehty sellaisissa olosuhteissa, että niistä tietoisen ostajan oli kunnian vastaista ja arvotonta vedota kauppaan. Tämän vuoksi he ovat vaatineet kaupan julistamista puretuksi ja Paloheimo Oy:n velvoittamista palauttamaan heille kaupassa saamansa osakkeet.</p>
      </div>
      <div>
        <h3>Vastaus</h3>
        <p>Paloheimo Oy on kiistänyt kanteen perusteiltaan. Arvi Paloheimo ei ollut osallistunut A. Ahlström Osakeyhtiön kanssa käytyihin kauppaneuvotteluihin. A. Ahlström osakeyhtiö oli tehnyt lopullisen ostotarjouksensa vasta Paloheimo Oy:n sekä Pertti Kolehmaisen ja hänen myötäpuoltensa välisen kaupan jälkeen. Ostotarjous oli edellyttänyt Riihimäen Lasi Oy:n koko osakekannan tai ainakin sen 2/3 enemmistön myymistä. Kauppaa ei olisi voinut syntyä, koska jo tuolloin yli 1/3 yhtiön osakkeista omistaneet Paloheimo Oy, Arvi Paloheimo ja eräät heihin liittyneet osakkeenomistajat olivat vastustaneet osakkeiden myymistä. Ostotarjouksen perusteella laskettu osakkeen kappalehinta ei sitäpaitsi ollut vertailukelpoinen asianosaisten välisen osakkeen kappalehintaan. Pertti Kolehmaisella ja hänen myötäpuolillaan oli ollut osakkeenomistajille jaettujen Riihimäen Lasi Oy:n taloudellista tilaa koskeneiden puolivuotistiedotteiden vuoksi ja Kolehmaisen aikaisemman aseman ja toiminnan yhtiössä huomioon ottaen tieto yhtiön taloudellisen tilan paranemisesta ja siitä johtuneesta yhtiön osakkeiden arvonnoususta. Arvi Paloheimo ei ollut käyttänyt asemaansa väärin hyväkseen eikä houkutellut myyjiä kaupantekoon. Kauppa ei ollut tehty sellaisissa olosuhteissa, että niistä tietoisen Paloheimo Oy:n olisi ollut kunnian vastaista ja arvotonta vedota siihen.</p>
      </div>
      <div>
        <h3>Kihlakunnanoikeuden päätös 25.2.1981</h3>
        <p>Kihlakunnanoikeus, jossa asianosaiset olivat vaatineet korvausta oikeudenkäyntikuluistaan, on lausunut selvitetyksi, että teollisuusneuvos Roope Kolehmaisen kuolinpesä, Pertti ja Saima Kolehmainen, Lindholm ja Roope Kolehmainen olivat 3.2.1980 tehdyllä kauppakirjalla myyneet Paloheimo Oy:lle yhteensä 4.006 Riihimäen Lasi Oy:n osaketta 480.720 markan kauppahinnasta. Kauppakirjan oli myyjien puolelta allekirjoittanut Pertti Kolehmainen ja Paloheimo Oy:n puolelta Arvi Paloheimo, joka oli ollut samalla myös Riihimäen Lasi Oy:n johtokunnan jäsen. Riihimäen Lasi Oy:n johtokunnan silloinen puheenjohtaja oli jo ennen edellä mainittua ajankohtaa käynyt neuvotteluja yhtiön osakekannan tai sen oleellisen osan myymisestä ulkopuoliselle ostajalle. Yhtiön johtokunnalle oli annettu tietoja neuvottelujen edistämisestä. Yhtiön osakaskunnalle ei kuitenkaan ollut haluttu antaa mitään tietoja neuvottelujen kulusta ennen niiden loppuunsaattamista. Ostaja oli antanut lopullisen tarjouksensa yhtiön koko osakekannan ostamisesta 8.2.1980 päivätyllä kirjeellä tietyin perustein laskettavasta hinnasta. Riihimäen Lasi Oy:n johtokunta oli 11.2.1980 ollut kutsuttuna kokoukseen käsittelemään kysymyksessä olevaa tarjousta sekä asian tiedottamista yhtiön osakkeenomistajille. Tässä kokouksessa oli todettu, että Riihimäen Lasi Oy jatkaa toimintaansa eikä sitä tai sen oleellista osaa myydä. Johtokunnan enemmistö oli kuitenkin päättänyt tiedotustilaisuuden pitämisestä 19.2.1980, oikeastaan 18.2.1980, yhtiön osakkeenomistajille. Tässä tiedotustilaisuudessa osakkeenomistajat olivat saaneet kuulla käydyistä neuvotteluista ja yhtiön johtokunnan päätöksestä.</p>
        <p>Edelleen kihlakunnanoikeus on lausunut, että yhtiön taloudellinen tila oli vuoden 1979 aikana vahvistunut. Käydyissä neuvotteluissa saadun tarjouksen hinta osaketta kohden oli ollut huomattavasti korkeampi kuin asianosaisten välisessä kaupassa. Samoin yhtiön taloudellisen aseman vahvistaminen oli sinänsä lisännyt yhtiön yksittäisen osakkeen arvoa. Ostotarjous oli koskenut koko osakekannan kauppaa. Neuvottelujen aikana oli ilmennyt, että ostotarjous saattaisi koskea myös yhtiön osakkeiden määräenemmistön kauppaa. Asianosaisten välisessä kaupassa oli ollut kysymys ainoastaan 13,35 prosentista yhtiön osakkeita. Tämän vuoksi ostotarjousten ja asianosaisten välisen kaupan yksittäisen osakkeen hinta ei ollut vertailukelpoinen. Yhtiön johtokunta oli toimittanut yhtiön osakkeenomistajille tiedotuksia yhtiön tilasta puolivuosittain. Tällaisessa tiedotuksessa, joka oli ennen kauppaa marraskuussa 1979 annettu osakkeenomistajille, kantajien tietoon oli tullut yhtiön aseman vahvistuminen. Tietoja ostotarjoukseen johtaneista yhtiön osakkeiden myyntiä koskeneista neuvotteluista ei kuitenkaan ollut näytetty tulleen kantajien tietoon ennen mainittua tiedotustilaisuutta. Asianosaisten välisessä osakekaupassa myyjiä edustanut Pertti Kolehmainen oli kuitenkin ollut aikaisemmin yhtiön johtokunnan jäsen. Tämän asemansa perusteella ja yhtiöstä tiedotuksissa saamiensa tietojen perusteella hänen oli katsottava olleen tietoinen yhtiön taloudellisesta tilasta.</p>
        <p>Esitetyn selvityksen perusteella ei ollut näytetty, että ilman asianosaisten välistä kauppaa ostotarjous olisi tullut hyväksytyksi yhtiön elimissä.</p>
        <p>Tämän vuoksi ja kun ei ollut näytetty, että asianosaisten välisessä kaupassa olisi ollut epäsuhde maksetun kauppahinnan ja osakkeen todellisen arvon välillä ja kun ei myöskään ollut näytetty, kun mitään selvitystä kauppaneuvotteluista tai kaupan päättämisestä ei ollut esitetty, että Paloheimo Oy:n puolesta toiminut Arvi Paloheimo olisi kauppaneuvotteluissa taikka kauppaa tehtäessä väärinkäyttänyt asemaansa yhtiön johtokunnan jäsenenä ja siinä saamiaan tietoja taikka houkutellut kantajat päättämään kaupan puutteellisin tai virheellisin perustein, kihlakunnanoikeus on hylännyt kanteen.</p>
        <p>Asian laatuun nähden Paloheimo Oy on saanut kärsiä jutusta aiheutuneet kulut vahinkonaan.</p>
      </div>
      <div>
        <h3>Kouvolan hovioikeuden tuomio 26.10.1983</h3>
        <p>Hovioikeus, jonka tutkittavaksi Pertti Kolehmainen ja hänen myötäpuolensa sekä Paloheimo Oy olivat saattaneet jutun, on lausunut selvitetyksi, että Pertti ja Saima Kolehmainen sekä Lindholm omasta puolestaan ja teollisuusneuvos Roope Kolehmaisen kuolinpesän osakkaina sekä Roope Kolehmainen olivat 3.2.1980 allekirjoitetulla kauppakirjalla myyneet yhteensä 4.006 Riihimäen Lasi Oy:n osaketta 120 markaksi osakkeelta sovitusta yhteensä 480.720 markan kauppahinnasta Paloheimo Oy:lle. Kaupan oli myyjien puolesta päättänyt Pertti Kolehmainen ja Paloheimo Oy:n puolesta yhtiön toimitusjohtaja Arvi Paloheimo.</p>
        <p>Riihimäen Lasi Oy:n taloudellinen tila oli ollut lähes koko 1970-luvun heikko. Vuosina 1975 - 1977 yhtiön taholta oli jo käyty A. Ahlström Osakeyhtiön kanssa neuvotteluja tietynlaisesta toimialarationalisoinnista neuvottelujen kuitenkin rauetessa vuonna 1977 tuloksettomina. Neuvottelut oli aloitettu uudelleen helmikuussa 1978. Neuvotteluja oli hoitanut tuolloin Riihimäen Lasi Oy:n puolesta sen johtokunnan puheenjohtaja. Neuvottelujen edistämisestä oli annettu yhtiön johtokunnalle jatkuvasti tietoja, mutta sitä vastoin yhtiön osakaskunnalle ei ollut annettu mitään tietoja neuvotteluista ennen niiden loppuunsaattamista. Neuvottelut olivat koskeneet lähinnä yhtiön koko osakekannan kauppaa tai ainakin niin suurta määrää osakkeista, että fuusio olisi ollut mahdollinen. A. Ahlström Osakeyhtiön likimääräiset ostotarjoukset olivat tulleet johtokunnan tietoon 27.11.1979 ja kiinteät ostotarjoukset 20.12.1979. Lopullisen ostotarjouksen, joka koski Riihimäen Lasi Oy:n koko osakekannan kauppaa. A. Ahlström Osakeyhtiö oli tehnyt 8.2.1980 päivätyllä kirjeellä tietyin perustein laskettavasta hinnasta, joka olisi merkinnyt 750 markan kauppahintaa osaketta kohden.</p>
        <p>Arvi Paloheimo oli nyt kysymyksessä olevan osakekaupan lisäksi ostanut itselleen ja Paloheimo Oy:lle Riihimäen Lasi Oy:n osakkeita 23.1.1980 2.935 osaketta jutussa selvittämättä jääneestä kauppahinnasta, 25.1.1980 2.220 osaketta 120 markan hinnasta osakkeelta, 4.2.1980 176 osaketta 100 markan hinnasta osakkeelta, 8.2.1980 2.110 osaketta 200 markan hinnasta osakkeelta ja 11.2.1980 131 osaketta 100 markan hinnasta osakkeelta, että hän ja Paloheimo Oy olivat näiden kauppojen jälkeen omistaneet yhteensä 53,92 prosenttia Riihimäen Lasi Oy:n 30.000 osaketta käsittäneestä osakekannasta.</p>
        <p>Riihimäen Lasi Oy:n johtokunta oli 11.2.1980 pitämässään kokouksessa käsitellyt A. Ahlström Osakeyhtiön ostotarjousta, jolloin johtokunnan jäsen ja yhtiön pääosakkaaksi tehtyjen kauppojen perusteella tullut Arvi Paloheimo oli ilmoittanut, että yhtiötä tai sen osaa myydä. Yhtiön osakkeenomistajille oli 18.2.1980 pidetty asiaa koskeva tiedotus- ja neuvottelutilaisuus.</p>
        <p>Arvi Paloheimo oli riidanalaisen osakekaupan aikana ollut Riihimäen Lasi Oy:n johtokunnan jäsen. Siten hän oli ollut tietoinen yhtiön ja A. Ahlström Osakeyhtiön välisistä neuvotteluista ja niiden johdosta tehdystä ostotarjouksesta. Lisäksi Arvi Paloheimo oli ollut tietoinen siitä, ettei kyseisiä neuvotteluja koskevia tietoja ollut annettu muille kuin johtokunnan jäsenille.</p>
        <p>Pertti Kolehmainen oli ollut yhtiön johtokunnan jäsen vuoden 1977 kesään saakka. Osakkeita myydessään hän ei ollut tiennyt A. Ahlström Osakeyhtiön ostotarjouksesta. Sitä vastoin hän kuten muutkin osakkeenomistajat oli marraskuussa 1979 saanut johtokunnan yhtiön parantunutta taloudellista tilaa koskeneen puolivuotistiedotteen. Lisäksi hän oli ollut tietoinen A. Ahlström Osakeyhtiön ja Riihimäen Lasi Oy:n välisen toimialasopimuksen irtisanomisesta joulukuussa 1979.</p>
        <p>Arvi Paloheimo oli Paloheimo Oy:n edustajana ollut tietoinen A. Ahlström Osakeyhtiön ostotarjouksesta ja myös siitä, että Pertti Kolehmainen myötäpuolineen ollut tiennyt kyseistä seikkaa. Arvi Paloheimon oli täytynyt ymmärtää, että pelkästään tieto tuohon tarjoukseen sisältyneestä hinnasta olisi pidättänyt Pertti Kolehmaista ja hänen myötäpuoliaan myymästä osakkeitaan tuona aikana sovitulla vastikkeella. Näin ollen kauppa oli Paloheimo Oy:n tieten päätetty sellaisissa olosuhteissa, että Paloheimo Oy:n oli niistä tietoisena kunnian vastaista ja arvotonta vedota kauppaan.</p>
        <p>Näillä perusteilla Pertti Kolehmaisen ja hänen myötäpuoltensa sekä Paloheimo Oy:n välinen 3.2.1980 tehty Riihimäen Lasi Oy:n 4.006 osakkeen kauppa on julistettu pätemättömäksi. Paloheimo Oy on velvoitettu heti palauttamaan Pertti Kolehmaiselle ja hänen myötäpuolilleen kaupassa saamansa osakkeet niistä suoritettua 480.720 markan kauppahintaan vastaan. Paloheimo Oy on velvoitettu korvaamaan Pertti Kolehmaisen ja hänen myötäpuoltensa oikeudenkäyntikulut jutussa 20.000 markalla.</p>
      </div>
    </div>
    <div>
      <h2 id="19850058tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Paloheimo Oy on pyytänyt valituslupaa ja vaatinut Pertti Kolehmaisen ja hänen myötäpuoltensa kanteen hylkäämistä sekä heidän velvoittamistaan yhteisvastuullisesti korvaamaan yhtiön oikeudenkäyntikulut jutussa. Valituslupa on myönnetty 27.1.1984. Pertti Kolehmainen ja hänen myötäpuolensa ovat yhteisesti antaneet heiltä pyydetyn vastauksen ja vaatineet yhtiön velvoittamista yhtiön velvoittamista korvaamaan heidän vastauskulunsa.</p>
    </div>
    <div>
      <h2 id="19850058tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Pertti Kolehmainen on hovioikeuden tuomiossa kerrotun Riihimäen Lasi Oy:n johtokunnan jäsenyyden lisäksi aikaisemmin toiminut yhtiössä myös osastonjohtajana. Pertti Kolehmaisen ja hänen myötäpuoltensa marraskuussa 1979 saamasta hovioikeuden tuomiossa kerrotusta yhtiön johtokunnan puolivuotistiedotteesta on käynyt ilmi, että 1970-luvulla suurissa taloudellisissa vaikeuksissa olleen yhtiön tehtaiden käyttöaste oli noussut ja yhtiön kokonaismyynti oli kasvanut. Tiedotteen mukaan tilikaudelle 1.4.1979 - 31.3.1980 asetettu tulostavoite on oletettu saavutettavan. Näin ollen Arvi Paloheimon ohelle myös Pertti Kolehmainen ja hänen myötäpuolensa ovat hovioikeuden tuomiossa kerrottuun Paloheimo Oy:n kanssa 3.2.1980 tehtyyn osakekauppaan ryhtyessään olleet tietoisia yhtiön taloudellisen tilan paranemisesta johtuneesta yhtiön osakkeiden arvon nousemisesta.</p>
        <p>Myydessään 3.2.1980 yhteensä 4.006 Riihimäen Lasi Oy:n osaketta Arvi Paloheimon edustamalle Paloheimo Oy:lle eivät Pertti, Saima ja Roope Kolehmainen ja Lindholm sitä vastoin tietäneet hovioikeuden tuomiossa mainituista neuvotteluista Riihimäen Lasi Oy:n osakekannan tai sen enemmistöosan kaupasta ja A. Ahlström Osakeyhtiön niiden pohjalta antamasta tarjouksesta ostaa osakekantaa hinnasta, joka vastasi noin 750 markkaa osakkeelta. Tieto niistä olisi ilmeisesti pidättänyt Pertti Kolehmaista ja hänen myötäpuoliaan myymästä osakkeitaan Paloheimo Oy:lle sen tarjoamasta 120 markan hinnasta osakkeelta, vaikkakin tämä kauppa käsitti vain 13,3 prosenttia Riihimäen Lasi Oy:n osakekannasta ja osakkeiden korkeampi arvo mainitun tarjouksen mukaan edellytti kauppaa osakekannan vähintään 50 prosentin osuudesta.</p>
        <p>Näissä olosuhteissa tehtyyn osakekauppaan on niistä tietoisen kunnian vastaista ja arvotonta vedota. Ostajan edustaja Arvi Paloheimo tiesi kauppaa tehdessään myyjien edellä mainitusta tietämättömyydestä. Sen merkityksestä heidän myyntipäätökselleen hänen täytyy olettaa tietäneen.</p>
        <p>Näin ollen kauppa on oikeustoimilain 33 §:n nojalla pätemätön.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Paloheimo Oy velvoitetaan suorittamaan Pertti Kolehmaiselle ja hänen myötäpuolilleen yhteiseksi korvaukseksi heillä täällä olleista vastauskuluista 3.000 markkaa.</p>
        <div>
          <p>Ratkaisuun osallistuneet: presidentti Olsson, oikeusneuvokset Ådahl, Lehtonen, Aro ja Roos</p>
        </div>
      </div>
    </div>
  </finlex:content>
</finlex:document>
