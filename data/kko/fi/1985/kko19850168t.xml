<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850168t</dcterms:identifier>
  <finlex:ecliIdentifier>ECLI:FI:KKO:1985:II168</finlex:ecliIdentifier>
  <dcterms:title>KKO:1985-II-168</dcterms:title>
  <dcterms:description>
    <p>
      <strong>Kiinteistönkauppa</strong>
      <span>Muut kuin kauppahintaa ja kiinnitysvastuuta koskevat kauppaehdot</span>
    </p>
    <p>
      <strong>Lainhuudatus</strong>
      <span>Lainhuudatusvelvollisuus ja sen alaiset</span>
    </p>
  </dcterms:description>
  <finlex:registerNumber>S84/1258</finlex:registerNumber>
  <dcterms:date pvm="19850228">1985-02-28</dcterms:date>
  <finlex:fileCopyNumber>2860</finlex:fileCopyNumber>
  <dcterms:issued pvm="19851025">1985-10-25</dcterms:issued>
  <dcterms:abstract>
    <p>A oli myynyt puolisonsa B:n suostumuksella omistamansa tilanosuuden C:lle ja D:lle ehdolla, että omistus- ja hallintaoikeus tilanosuuteen oli siirtyvä ostajille vasta A:n ja B:n kuoltua.</p>
    <p>A:n kuoltua oli hänen oikeutensa tilanosuuteen siirtynyt osaksi avio-oikeuden nojalla ja osaksi perintönä B:lle, jolla saantonsa perusteella oli ollut oikeus saada lainhuuto tilanosuuteen. C ja D eivät olleet saaneet tilanosuuteen sellaista oikeutta, että se sinänsä olisi estänyt B:tä sopimasta tilan muiden osaomistajien kanssa sen jakamisesta omistussuhteiden mukaan halkomisen sijasta lohkomalla. Kun C ja D eivät olleet näyttäneet, että jakosopimuksella olisi vähennetty sen omaisuuden arvoa, joka heille kauppakirjan mukaan B:n kuoltua oli tuleva, tai että sopimus muustakaan syystä olisi ollut heidän kannaltaan kohtuuton, jakosopimusta pidettiin pätevänä.</p>
    <p>Ään.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19850168taloa0">ASIAN KÄSITTELY ALEMMISSA OIKEUKSISSA</a>
    <a href="19850168tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19850168tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850168t.kko">
    <div>
      <h2 id="19850168taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Vaatimukset Ylitornion kihlakunnanoikeudessa</h3>
        <p>Lauri Kalevi ja Hilkka Aino Annikki Lovikka ovat Naimi Sofia ja Olga Maria Lovikalle, Maj-Lis ja Eino Jalmari Hookanalle, Martta Inkeri ja Raimo Kalevi Alapartaselle sekä Marja-Leena ja Heikki Antero Syväjärvelle toimitetun haasteen nojalla lausuneet, että 12.2.1973 kuollut Naimi Sofia Lovikan aviopuoliso ja Lauri Kalevi Lovikan setä Juho Abiel Lovikka oli omistanut 4.10.1930 saamansa kiinnekirjan mukaan puolet Ylitornion kunnan Kainuun kylässä sijaitsevasta Mustajärven tilasta RN:o 2:10. Juho Abiel Lovikka oli 7.5.1972 vahvistetulla kauppakirjalla myynyt Naimi Sofia Lovikan suostumuksella osuutensa tilasta Lauri Kalevi ja Hilkka Aino Annikki Lovikalle muun muassa ehdoin, että omistus- ja hallintaoikeus tilanosuuteen siirtyi ostajille vasta Juho Abiel ja Naimi Sofia Lovikan kuolen jälkeen. Tämä lykkäävä ehto rajoitti myyjäpuolen oikeutta tilaan siten, ettei täällä ollut oikeutta tehdä sellaista oikeustointa, joka loukkasi Lauri Kalevi ja Hilkka Aino Annikki Lovikan oikeutta tilanosan tulevina omistajina. Naimi Sofia Lovikka ei sitä paitsi ollut koskaan saanut omistusoikeutta tilanosuuteen. Tästä kaikesta huolimatta Naimi Sofia Lovikka oli tehnyt Mustajärven tilan toisen puoliskon omistajien Olga Maria Lovikan, Maj-Lis Hookanan, Martta Inkeri Alapartasen ja Marja-Leena Syväjärven kanssa 29.10.1981 vahvistetun sopimuksen tilan jakamisesta sen puoliskojen omistajien kesken määräaloin. Eino Jalmari Hookana, Raimo Kalevi Alapartanen ja Heikki Antero Syväjärvi olivat antaneet aviopuolisoina suostumuksensa tähän jakosopimukseen. Tällaista sopimusta Naimi Sofia Lovikalla ei ollut ollut oikeutta tehdä. Lisäksi sopimus loukkasi Lauri Kalevi ja Hilkka Aino Annikki Lovikan etua ja oikeutta myös sen vuoksi, että Naimi Sofia Lovikan sopimuksen mukaan saamat tilukset olivat huomattavasti vähäarvoisemmat kuin tilan toisen puoliskon omistajille tulleet. Sen ohessa Naimi Sofia Lovikka oli sopimuksessa myöntänyt tilan toisen puolen osakkaille kuolemansa jälkeen tieoikeuden Lauri Kalevi ja Hilkka Aino Annikki Lovikan vahingoksi. Sen vuoksi Lauri Kalevi ja Hilkka Aino Annikki Lovikka ovat vaatineet, että mainittu 29.10.1981 vahvistettu sopimus julistettaisiin tehottomaksi.</p>
        <p>Lauri Kalevi ja Hilkka Aino Annikki Lovikka ovat Naimi Sofia Lovikalle toimitetun haasteen nojalla lisäksi lausuneet, että Naimi Sofia Lovikalle oli 7.10.1982 Ylitornion käräjäkunnan lainhuudatusasianpöytäkirjan 336 §:n kohdalla annetun lainhuuto Juho Abiel Lovikan jälkeen avio-oikeuden nojalla puoleen Mustajärven tilasta. Naimi Sofia Lovikka oli lainhuutoa hakiessaan salannut mainitun 7.5.1972 vahvistetun kauppakirjan. Sen ehtojen mukaan Naimi Sofia Lovikka ei ollut saanut omistusoikeutta tilanosuuteen Juho Abiel Lovikan jälkeen. Naimi Sofia Lovikalla ei siten ollut ollut oikeutta saada lainhuutoa. Tämän vuoksi Lauri Kalevi ja Hilkka Aino Annikki Lovikka ovat vaatineet lainhuudon julistamista mitättömäksi.</p>
      </div>
      <div>
        <h3>Vastaus</h3>
        <p>Naimi Sofia Lovikka kohdaltaan sekä Olga Maria Lovikka, Maj-Lis ja Eino Jalmari Hookana, Martta Inkeri ja Raimo Kalevi Alapartanen sekä Marja-Leena ja Heikki Antero Syväjärvi kohdaltaan ovat kiistäneet kanteet. Perusteluina on lausuttu muun muassa, että Naimi Sofia Lovikalla oli ollut oikeus Juho Abiel Lovikan ainoana perillisenä käyttää tilanosuuden omistajan oikeuksia ja saada lainhuuto siihen. Juho Abiel ja Naimi Sofia Lovikalla oli ollut kauppaa tehdessään tarkoitus turvata jälkeen jäävän puolison toimeentulo, jota varten tämä sai käyttää tilanosuutta. Mustajärven tila oli jakosopimuksella jaettu siten, että kummankin puoliskon omistajat olivat saaneet samanarvoiset maa-alueet. Sopimus ei loukannut Lauri Kalevi ja Hilkka Aino Annikki Lovikan kauppakirjaan perustuvaa oikeutta. Näin ollen Naimi Sofia Lovikalla oli ollut oikeus tehdä sopimus.</p>
      </div>
      <div>
        <h3>Kihlakunnanoikeuden päätös 14.9.1983</h3>
        <p>Kihlakunnanoikeus, joka oli myöntänyt Naimi Sofia ja Olga Maria Lovikalle maksuttoman oikeudenkäynnin korvausvelvollisuudetta valtiolla ja määrännyt asianajaja Juha Kiihan heidän oikeudenkäyntiavustajakseen ja jossa muut asianosaiset olivat vaatineet korvausta, oikeudenkäyntikuluistaan, on lausunut selvitetyksi, että Juho Abiel Lovikka oli 4.10.1930 myönnetyn kiinnekirjan perusteella omistanut puolet Mustajärven tilasta RN:o 2:10. Juho Abiel ja Naimi Sofia Lovikka olivat 7.5.1972 vahvistetulla kauppakirjalla myyneet tilanosuuden Lauri Kalevi ja Hilkka Aino Annikki Lovikalle 8.000 markan kauppahinnasta ja muun muassa ehdolla, että omistus- ja hallintaoikeus siirtyi ostajille vasta myyjien kuoleman jälkeen. Juho Abiel Lovikka oli kuollut 12.2.1973 ja hänen jälkeensä oli jäänyt ainoana kuolinpesän osakkaana Naimi Sofia Lovikka.</p>
        <p>Naimi Sofia Lovikka oli 29.10.1981 tehnyt jakosopimuksen Mustajärven tilan toisen puoliskon omistajien Olga Maria Lovikan sekä Eeli Arvid Lovikan oikeudenomistajien Maj-Lis Hookana, Martta Inkeri Alapartasen ja Marja-Leena Syväjärven kanssa tilan jakamisesta lohkomalla kahteen osaan. Eino Jalmari Hookana, Raimo Kalevi Alapartanen ja Heikki Antero Syväjärvi olivat allekirjoittaneet jakosopimuksen suostumuksenantajina. Olga Maria Lovikka ja Eeli Arvid Lovikan oikeudenomistajat olivat saaneet omistamiaan osuuksiaan vastaan seuraavat palstat: Saarimaanvuomanpalstan, Metsäpalstan, Mäntyjärven jänkäpalstan eli Mustajärvenjängän palstan ja Kotipalstasta kaksi aluetta eli tilasta yhteensä 70,54 hehtaaria, mistä oli ollut viljeltyä maata 8,44, erityismaata 0,18, metsämaata 26,05 sekä kitu- ja joutomaata 35,87 hehtaaria. Naimi Sofia Lovikka oli saanut omistamaansa osuutta vastaan loput Kotipalstasta, Myllyojan palstan ja Kotimetsänpalstan eli tilasta yhteensä 58,67 hehtaaria, mistä oli ollut viljeltyä maata 7,46, erityismaata 0,17, metsämaata 25,68 sekä kitu- ja joutomaata 25.36 hehtaaria. Tilalla oli ollut 2.9.1981 puutavaraa 5.761 kuutiometriä ja vuoden 1983 keväällä 3.070 kuutiometriä, josta viimeksi mainitusta määrästä Naimi Sofia Lovikan määräalalla oli ollut 1.145 kuutiometriä sekä Olga Maria Lovikan ja Eeli Arvid Lovikan oikeudenomistajien määräalalla 1.925 kuutiometriä. Jakosopimuksen tekemisen jälkeen tilalta oli myyty puita.</p>
        <p>Jakosopimusta suunniteltaessa kotipalstat ja viljellyt maat oli jaettu sopimuksen osapuolten ilmoituksen mukaan lähinnä nautintarajoja noudattaen. Metsäpalstat oli ryhmitelty kahteen osaan. Jako-osuuksien arvoon vaikuttaneita tekijöitä olivat olleet muun muassa puuston määrä, maapohjan laatu, rantaviivan määrä, palstojen koko ja sijainti sekä tieyhteydet palstoille. Jakosopimusta tehtäessä jako-osat oli pyritty saamaan yhtä arvokkaiksi. Naimi Sofia Lovikalla oli ollut metsäpalstojen osalta oikeus valita, kumman osan hän oli halunnut ottaa. Naimi Sofia Lovikalle tulleiden maa-alueiden tiestö oli katsottu selvästi paremmaksi kuin toisten osakkeiden saamien alueiden tiestö.</p>
        <p>Naimi Sofia Lovikka oli 7.10.1982 Ylitornion käräjäkunnan lainhuudatusasianpöytäkirjan 336 §:n kohdalla saanut lainhuudon puoleen Mustajärven tilasta avio-oikeuden, oikeastaan perinnön nojalla Juho Abiel Lovikan jälkeen.</p>
        <p>Jutussa oli jäänyt näyttämättä, että Naimi Sofia Lovikka olisi pyrkinyt tekemään itselleen epäedullisen jakosopimuksen tai että hänen jakosopimuksella saamansa tilanosaa olisi kaikki jako-osuuksien arvoon vaikuttaneet tekijät huomioon ottaen pidettävä vähäarvoisempana kuin tilan toisen puoliskon omistajien saamaa tilanosaa. Lisäksi ei ollut näytetty, miltä tilan alueilta oli jakosopimuksen jälkeen myyty puita.</p>
        <p>Naimi Sofia Lovikalla oli ollut oikeus saada lainhuuto perinnön nojalla miehensä Juho Abiel Lovikan jälkeen riippumatta 7.5.1972 tehdystä kaupasta. Naimi Sofia Lovikka oli ollut saamansa tilanosuuden ainoana omistajana oikeutettu tekemään kerrotun jakosopimuksen. Sopimusta oli Naimi Sofia Lovikan osalta pidettävä kokonaisuudessaan myös kohtuullisena eikä Naimi Sofia Lovikan ollut miltään osin katsottava sopimuksen tekemisellä ja lainhuudon hakemisella loukanneen Lauri Kalevi ja Hilkka Aino Annikki Lovikan tulevaa omistusoikeutta. Tämä vuoksi kihlakunnanoikeus on hylännyt kanteet. Lauri Kalevi ja Hilkka Aino Annikki Lovikka on velvoitettu yhteisvastuullisesti suorittamaan Maj-Lis ja Eino Jalmari Hookanalle, Martta Inkeri ja Raimo Kalevi Alapartaselle sekä Marja-Leena ja Heikki Antero Syväjärvelle korvaukseksi oikeudenkäyntikuluista 2.000 markkaa ja korvaamaan valtiolle sen varoista maksetut Kiihan palkkio ja kulujen korvaus yhteensä 6.747,80 markkaa ja todistelukustannukset 137 markkaa.</p>
      </div>
      <div>
        <h3>Rovaniemen hovioikeuden tuomio 24.10.1984</h3>
        <p>Hovioikeus, jonka tutkittavaksi Lauri Kalevi ja Hilkka Aino Annikki Lovikka yhteisesti ovat saattaneet jutun, on lausunut, että Juho Abiel Lovikan omistusoikeus puoleen Mustajärven tilasta oli hänen kuoltuaan 12.2.1973 siirtynyt osaksi avio-oikeuden nojalla ja osaksi perintönä Naimi Sofia Lovikalle. Tällä oli ollut oikeus tilanosuuden omistajana yksin tehdä puheena oleva jakosopimus. Naimi Sofia Lovikan omistusoikeutta oli rajoittanut 7.5.1972 tilanosuudesta tehty kauppa, jolla Juho Abiel ja Naimi Sofia Lovikka olivat myyneet, oikeastaan Juho Abiel Lovikka oli Naimi Sofia Lovikan suostumuksin myynyt sanotun osuuden Lauri Kalevi ja Hilkka Aino Annikki Lovikalle muun muassa ehdoin, että omistus- ja hallintaoikeus siirtyi ostajille vasta myyjien kuoleman jälkeen ja että ostajat sitoutuivat antamaan Juho Abiel ja Naimi Sofia Lovikalle heidän tarvitsemansa avun ja hoidon sekä kustantamaan heidän hautauksensa. Tilanosuuden kaupan tarkoituksena oli ollut Juho Abiel ja Naimi Sofia Lovikan toimeentulon turvaaminen. Tekemällä tilan muiden osaomistajien kanssa sopimuksen tilan jakamisesta Naimi Sofia Lovikka ei ollut menetellyt mainitun kaupan ehtojen ja tarkoituksen vastaisesti. Näin ollen hänen ei ollut katsottava loukanneen Lauri Kalevi ja Hilkka Aino Annikki Lovikan oikeutta tilanosuuden tulevina omistajina.</p>
        <p>Näillä ja lainhuudon mitättömäksi julistamista koskevalta osin kihlakunnanoikeuden mainitsemilla perusteilla hovioikeus on katsonut, ettei ollut syytä muuttaa kihlakunnanoikeuden päätöksen lopputulosta. Lauri Kalevi ja Hilkka Aino Annikki Lovikka on velvoitettu suorittamaan Maj-Lis ja Eino Jalmari Hookanalle, Martta Inkeri ja Raimo Kalevi Alapartaselle sekä Marja-Leena ja Heikki Antero Syväjärvelle yhteiseksi korvaukseksi oikeudenkäyntikuluista hovioikeudessa 500 markkaa ja korvaamaan valtiolle sen varoista maksettu Kiihan palkkio 300 markkaa.</p>
      </div>
    </div>
    <div>
      <h2 id="19850168tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Lauri Kalevi ja Hilkka Aino Annikki Lovikka ovat yhteisesti pyytäneet valituslupaa sekä vaatineet kanteittensa hyväksymistä ja oikeudenkäyntikulujensa korvaamista. Valituslupa on myönnetty 1.2.1985. Naimi Sofia Lovikka myötäpuolineen ovat yhteisesti antaneet heiltä pyydetyn vastauksen. Lauri Kalevi ja Hilkka Aino Annikki Lovikka ovat 28.2.1985 toimittaneet Korkeimpaan oikeuteen vastineeksi mainittuun vastaukseen tarkoitetun kirjoituksen.</p>
    </div>
    <div>
      <h2 id="19850168tyloa0">KORKEIMMAN OIKEUDEN RATKAISU</h2>
      <div>
        <h3>Käsittelyratkaisu</h3>
        <p>Korkein oikeus jättää Lauri Kalevi ja Hilkka Aino Annikki Lovikan 28.2.1985 tänne toimittaman kirjoituksen huomiotta.</p>
        <p>Mustajärven tilan RN:o 2:10 jakamisesta määräaloin 29.10.1981 allekirjoitetun sopimuksen ovat tehneet toisaalta Naimi Sofia Lovikka sekä toisaalta Olga Maria Lovikka, Maj-Lis Hookana, Martta Inkeri Alapartanen ja Marja-Leena Syväjärvi. Eino Jalmari Hookana, Raimo Kalevi Alapartanen ja Heikki Antero Syväjärvi ovat aviopuolisoina antaneet suostumuksensa tähän sopimukseen. Kolmella viimeksi mainitulla ei ole sanotulla perusteella sellaista asemaa, että Lauri Kalevi ja Hilkka Aino Annikki Lovikan olisi tullut kohdistaa sopimuksen tehottomaksi julistamista koskeva kanteensa myös heihin. Sen vuoksi poistetaan kihlakunnanoikeuden päätös ja hovioikeuden tuomio niiltä osin kuin niissä on annettu lausunto mainitusta kanteesta Eino Jalmari Hookanaan, Raimo Kalevi Alapartaseen ja Heikki Antero Syväjärveen kohdistettuna ja kanne tältä osalta jätetään tutkimatta.</p>
      </div>
      <div>
        <h3>Pääasiaratkaisun perustelut</h3>
        <p>Kysymyksessä olevan 7.5.1972 vahvistetun kauppakirjan ehdon mukaan kaupan kohteena olleen tilanosuuden omistus- ja hallintaoikeus on siirtyvä Lauri Kalevi ja Hilkka Aino Annikki Lovikalle vasta sekä Juho Abiel että Naimi Sofia Lovikan kuoltua. Juho Abiel Lovikan kuoltua on hänen oikeutensa tilanosuuteen siirtynyt osaksi avio-oikeuden nojalla ja osaksi perintönä Naimi Sofia Lovikalle. Saantonsa perusteella Naimi Sofia Lovikalla on ollut oikeus saada lainhuuto puoleen Mustajärven tilasta RN:o 2:10.</p>
        <p>Edellä tarkoitettuun kauppakirjaan sisältyvän omistus- ja hallintaoikeutta koskevan ehdon perusteella, kun kaupan muistakaan ehdoista ei muuta johdu, Lauri Kalevi ja Hilkka Aino Annikki Lovikka eivät ole saaneet kauppakirjan nojalla tilanosuuteen sellaista oikeutta, että se sinänsä olisi estänyt Naimi Sofia Lovikkaa tekemästä 29.10.1981 vahvistettua kiinteistön jakosopimusta.</p>
        <p>Kiinteistöosuuden omistajana Naimi Sofia Lovikka on ollut oikeutettu sopimaan muiden osaomistajien kanssa Mustajärven tilan jakamisesta omistussuhteiden mukaan halkomisen sijasta lohkomalla, kun lohkomisessakin on asiallisesti ollut kysymys vain kiinteistön jakamisesta eikä luovuttamisesta. Lauri Kalevi ja Hilkka Aino Annikki Lovikka eivät myöskään ole näyttäneet, että jakosopimuksella olisi vähennetty sen omaisuuden arvoa, joka heille edellä mainitun kauppakirjan mukaan oli Naimi Sofia Lovikan kuoltua tuleva, tai että sopimus muullakaan tavalla olisi poikennut tavanomaisesta määräosain omistetun kiinteistön jakamista halkomisen sijasta lohkomalla koskevasta sopimuksesta sekä että sopimus näistä syistä olisi heidän kannaltaan kohtuuton. Tämän vuoksi jakosopimus on pätevä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Hovioikeuden tuomio jää siis pysyväksi myös siltä osin kuin Lauri Kalevi ja Hilkka Aino Annikki Lovikka on velvoitettu suorittamaan Eino Jalmari Hookanalle, Raimo Kalevi Alapartaselle ja Heikki Antero Syväjärvelle korvausta oikeudenkäyntikuluista. Lauri Kalevi ja Hilkka Aino Annikki Lovikka velvoitetaan yhteisvastuullisesti suorittamaan Maj-Lis ja Eino Jalmari Hookanalle, Martta Inkeri ja Raimo Kalevi Alapartaselle sekä Marja-Leena ja Heikki Antero Syväjärvelle korvaukseksi heidän yhteisistä oikeudenkäyntikuluistaan Korkeimmassa oikeudessa 700 markkaa. Maksuttomasta oikeudenkäynnistä annetun lain nojalla maksetaan valtion varoista Kiihalle palkkioksi Naimi Sofia ja Olga Maria Lovikan avustamisesta Korkeimmassa oikeudessa 1.000 markkaa, mikä määrä Lauri Kalevi ja Hilkka Aino Annikki Lovikka yhteisvastuullisesti velvoitetaan korvaamaan valtiolle.</p>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Mörä: Käsittelyratkaisun osalta olen samaa mieltä kuin enemmistö.</p>
        <p>Pääasiaratkaisunani lausun seuraava: Katson, että Juho Abiel Lovikan myytyä Mustajärven tilasta omistamansa puolet 7.5.1972 tehdyllä kaupalla Lauri Kalevi ja Hilkka Aino Annikki Lovikalle ehdoin, että omistus- ja hallintaoikeus tilanpuoliskoon siirtyy ostajille vasta Juho Abiel ja Naimi Sofia Lovikan kuoleman jälkeen, Juho Abiel Lovikka olisi maakaaren 4 luvun 4 §:n sisältävän oikeusohjeen mukaan saanut eläessään luovuttaa mainituin tavoin myymänsä tilanpuoliskon vain Lauri Kalevi ja Hilkka Aino Annikki Lovikan myötävaikutuksella. Juho Abiel Lovikalle kaupan jälkeen jäänyt täten rajoitettu oikeus tilanpuoliskoon on hänen kuoltuaan 12.2.1973 siirtynyt avio-oikeuden ja perinnön nojalla Naimi Sofia Lovikalle. Tilan jakamisesta määräaloin 29.10.1981 tehdyllä sopimuksella Naimi Sofia Lovikka on luopunut tilanpuoliskosta ja saanut sijaan kolme rajoiltaan määrättyä aluetta tilasta. Toimenpiteellä katson Naimi Sofia Lovikan luovuttaneen Lauri Kalevi ja Hilkka Aino Annikki Lovikalle mainituin tavoin myydyn tilanpuoliskon, mikä on tapahtunut viimeksi mainittujen myötävaikutuksetta. Tähän hänellä ei ole ollut oikeutta. Naimi Sofia Lovikalle siirtynyt oikeus tilanpuoliskoon ei ole ollut myöskään sellainen, että hänelle olisi saatu myöntää siihen lainhuuto ilman Lauri Kalevi ja Hilkka Aino Annikki Lovikan suostumusta.</p>
        <p>Sen vuoksi harkitsen oikeaksi, kumoten kihlakunnanoikeuden päätöksen ja hovioikeuden tuomion Naimi Sofia ja Olga Maria Lovikan, Maj-Lis Hookanan, Martta Inkeri Alapartasen ja Marja-Leena Syväjärven osalta, julistaa 29.10.1981 tehdyn Mustajärven tilan jakamista määräaloin koskevan sopimuksen tehottomaksi ja Naimi Sofia Lovikalle tilan puoliskoon 7.10.1982 myönnetyn lainhuudon mitättömäksi sekä vapautan Lauri Kalevi ja Hilkka Aino Annikki Lovikan korvaamasta Maj-Lis Hookanalla, Martta Inkeri Alapartasella ja Marja-Leena Syväjärvellä jutusta kihlakunnanoikeudessa ja hovioikeudessa olleita kuluja sekä Naimi Sofia ja Olga Maria Lovikalle myönnetyn maksuttoman oikeudenkäynnin kustannuksia.</p>
        <p>Lauri Kalevi ja Hilkka Aino Annikki Lovikan korvattaviksi jää kihlakunnanoikeuden ja hovioikeuden tuomitsemasta oikeudenkäyntikulujen korvauksesta Eino Jalmari Hookanan, Raimo Kalevi Alapartasen ja Heikki Antero Syväjärven osuudeksi katsomani puolet eli 1.000 ja 250 markkaa. Lisäksi velvoita Lauri Kalevi ja Hilkka Aino Annikki Lovikan yhteisvastuullisesti suorittamaan Eino Jalmari Hookanalle, Raimo Kalevi Alapartaselle ja Heikki Antero Syväjärvelle yhteiseksi korvaukseksi vastineen antamisesta Korkeimpaan oikeuteen 350 markkaa. Asianajaja Kiihalle suoritettavan palkkion osalta olen samaa mieltä kuin enemmistö. Kaikki Naimi Sofia ja Olga Maria Lovikalle myönnetyn maksuttoman oikeudenkäynnin kustannukset määrään jäämään valtion vahingoksi.</p>
        <div>
          <p>Ratkaisuun osallistuneet: oikeusneuvokset Heinonen, Takala, Lindholm ja Ketola</p>
        </div>
      </div>
    </div>
  </finlex:content>
</finlex:document>
