<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850036t</dcterms:identifier>
  <finlex:ecliIdentifier>ECLI:FI:KKO:1985:II36</finlex:ecliIdentifier>
  <dcterms:title>KKO:1985-II-36</dcterms:title>
  <dcterms:description>
    <p>
      <strong>Huoneenvuokra</strong>
      <span>Kohtuuton sopimusehto</span>
      <span>Vuokralaisen oikeus purkaa vuokrasopimus</span>
      <span>Osuuskunta</span>
      <span>Selvitystila</span>
    </p>
  </dcterms:description>
  <finlex:registerNumber>S84/735</finlex:registerNumber>
  <dcterms:date pvm="19841031">1984-10-31</dcterms:date>
  <finlex:fileCopyNumber>3420/84</finlex:fileCopyNumber>
  <dcterms:issued pvm="19850308">1985-03-08</dcterms:issued>
  <dcterms:abstract>
    <p>Osuuskunta oli vuokrannut liikehuoneiston kymmenen vuoden ajaksi. Vuokratiloissa harjoitettu liiketoiminta oli tuottanut osuuskunnalle jatkuvasti tappiota ja sen koko toimintakin oli ollut tappiollista useiden vuosien ajan. Kun vuokra-ajasta oli jäljellä vielä lähes puolet, osuuskunta oli lopettanut kaiken liiketoimintansa ja se oli asetettu selvitystilaan. Osuuskunnan vaatimus vuokrasopimuksen vuokra-aikaa koskevan ehdon sovittelemisesta HVL 48 §:n 1 momentin nojalla hylättiin.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19850036taloa0">ASIAN KÄSITTELY ALEMMISSA OIKEUKSISSA</a>
    <a href="19850036tmuukas0">VAATIMUS, VALITUSLUVAN MYÖNTÄMINEN JA VÄLITOIMI</a>
    <a href="19850036tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850036t.kko">
    <div>
      <h2 id="19850036taloa0">ASIAN KÄSITTELY ALEMMISSA OIKEUKSISSA</h2>
      <p>Kankaanpään Osuuskauppa on Mancon Oy-Leasing -nimiselle avoimelle yhtiölle toimitetuin haastein Kankaanpään kihlakunnanoikeudessa lausunut, että osuuskunta oli 31.8.1977 tehdyllä vuokrasopimuksella vuokrannut avoimelta yhtiöltä 1.9.1977 alkaen kymmenen vuoden ajaksi Kiinteistö Oy Varsalinnan Kankaanpään kaupungin 34 korttelin tontilla 7 omistamassa rakennuksessa olevat liikehuoneistot 1-3, yhteiseltä pinta-alaltaan 1536,5 neliömetriä. Huoneistojen kuukausivuokra oli sopimuksen mukaiset indeksikorotukset huomioon ottaen 52.750 markkaa eli 34,33 markkaa neliömetriltä ja avoimen yhtiön ilmoituksen mukaan 1.7.1984 lukien 55.823 markkaa. Huoneistoissa harjoitettu liiketoiminta oli ollut koko ajan tappiollista. Niin ikään osuuskunnan toiminta kokonaisuudessaan oli useiden vuosien ajan tuottanut tappiota. Osuuskunnan huonon taloudellisen aseman takia ei ollut mahdollista saada aikaan sopimusta sen sulautumisesta toiseen osuuskuntaan. Sen vuoksi osuuskunnan liiketoiminta oli lopetettu, mainituissa vuokratiloissa 5.2.1983, joskin varastojen loppuunmyyntiä oli suoritettu niissä vielä helmi-maaliskuun 1983 vaihteeseen asti. Osuuskunnan kiinteä omaisuus ja pääosa sen irtaimesta omaisuudesta oli myyty vuonna 1982. Osuuskunta oli osuuskuntalain ja sääntöjensä mukaisesti 31.3.1983 asetettu selvitystilaan ja päätetty purkaa. Tämän jälkeen osuuskunnan toimintaa saatiin osuuskuntalain 116 §:n mukaan jatkaa ainoastaan siinä määrin kuin tarkoituksenmukainen selvitys vaati. Kun mainitut vuokratilat olivat käyneet osuuskunnalle tarpeettomiksi, oli osuuskunta neuvotellut avoimen yhtiön kanssa vuokrasopimuksen purkamisesta. Neuvottelut eivät olleet kuitenkaan johtaneet tulokseen. Osapuolet olivat myös tuloksetta yrittäneet löytää huoneistojen hallintaan oikeuttaville osakkeille ostajan tai vuokrata huoneistot jollekin toiselle. 19.4.1983 osuuskunta oli ilmoittanut yhtiölle, että huoneistot olivat vuokranantajan käytettävissä. Yhtiölle oli samalla huomautettu, että vuokrasuhteissa noudatettavan hyvän tavan mukaan vuokranantaja oli velvollinen toimimaan niin ettei vuokralaiselle aiheutunut tyhjästä huoneistosta jatkuvan vuokranmaksun takia kohtuutonta vahinkoa. Sen jälkeen osuuskunta oli 26.4.1983 irtisanonut vuokrasopimuksen päättyväksi 31.5.1983. Yhtiö ei ollut kuitenkaan hyväksynyt irtisanomista. Kun osuuskunta oli selostetuin tavoin lopettanut liiketoimintansa ja myynyt omaisuutensa ja kun se oli asetettu selvitystilaan, oli osuuskunnan toimintaolosuhteissa tapahtunut muutos, joka ei ollut vuokrasopimuksen tekemisen aikaan tiedossa tai ennakoitavissa. Vuokrasopimuksen vuokra-aikaa koskevan ehdon soveltaminen oli siten osuuskuntaan nähden kohtuutonta. Sen vuoksi osuuskunta on vaatinut vahvistettavaksi, että osuuskunnalla oli ollut muuttuneiden toimintaolosuhteiden vuoksi oikeus irtisanoa kohtuuttoman raskaaksi käynyt vuokrasuhde lakkaamaan 31.5.1983, tai määrättäväksi jokin muu päivä, josta alkaen vuokrasopimus ei enää velvoittaisi osuuskuntaa ja josta lukien osuuskunta ei olisi velvollinen maksamaan vuokraa.</p>
      <p>Avoin yhtiö on kanteen johdosta lausunut, että osuuskunta taloudellisesti vahvempana osapuolena oli voinut vaikuttaa kysymyksessä olevan vuokrasopimuksen ehtoihin. Vuokrasopimuksen syntyminen oli ollut edellytyksenä, että yhtiö oli ostanut vuokrattujen huoneistojen hallintaan oikeuttavat osakkeet. Osuuskunnalla oli oikeus siirtää vuokraoikeutensa sellaiselle, johon yhtiö voi kohtuudella tyytyä. Osuuskunnan selvitystilalla ei ollut vaikutusta vuokrasopimukseen. Avoin yhtiö on sen vuoksi vaatinut kanteen hylkäämistä ja korvausta oikeudenkäyntikuluistaan.</p>
      <p>Kihlakunnanoikeus on 9.11.1983 julistamassaan päätöksessä lausunut selvitetyksi, että osuuskunnan kanteessa mainitulla vuokrasopimuksella vuokraamissa tiloissa harjoittama liiketoiminta oli ollut koko ajan runsaasti tappiollista. Osuuskunta oli sen vuoksi helmikuussa 1983 lopettanut kaiken liiketoiminnan harjoittamisen huoneistoissa. Osuuskunta oli 31.3.1983 asetettu selvitystilaan ja kaikki sen omistama kiinteä käyttöomaisuus oli myyty. Vuokrasuhteen osapuolten asema oli, osuuskunnan jouduttua lopettamaan liiketoimintansa harjoittamisen huoneistoissa yli neljä vuotta ennen vuokra-ajan päättymistä sellaisten syiden perusteella, joiden ei ollut katsottava olleen sopimuksen tekohetkellä tiedossa tai ennakoitavissa, joutunut selvään epätasapainoon. Olosuhteet olivat siten sopimuksen voimassaoloaikana muuttuneet niin olennaisesti, että oli osuuskuntaan nähden kohtuutonta soveltaa vuokrasopimuksen vuokra-aikaa koskevaa ehtoa. Osuuskunnalla oli sen vuoksi tästä ehdosta huolimatta ollut oikeus irtisanoa vuokrasopimus. Koska oli kuitenkin käynyt ilmi, että huoneistojen edelleen vuokraaminen tai myyminen oli vaikeaa, oli toisaalta vuokranantajaan nähden kohtuutonta, että vuokrasuhde olisi päättynyt 26.4.1983 annetun irtisanomisilmoituksen mukaisesti jo 31.5.1983. Sen vuoksi kihlakunnanoikeus on huoneenvuokralain 48 §:n 1 momentin ja varallisuusoikeudellisista oikeustoimista annetun lain 36 §:n nojalla katsonut kohtuulliseksi, että vuokrasuhde päättyi vasta kuuden kuukauden kuluttua irtisanomiskuukauden viimeisestä päivästä lukien, ja vahvistanut, että osuuskunnalla oli ollut oikeus irtisanoa vuokrasopimus, joka irtisanomisen johdosta oli päättynyt 31.10.1983, ja vapauttanut osuuskunnan maksamasta vuokraa huoneistosta mainitusta päivästä lukien.</p>
      <p>Turun hovioikeus, jonka tutkittavaksi avoin yhtiö oli valittamalla saattanut asian, on tuomiossaan 31.5.1984 katsonut, ettei ollut syytä muuttaa kihlakunnanoikeuden päätöstä.</p>
    </div>
    <div>
      <h2 id="19850036tmuukas0">VAATIMUS, VALITUSLUVAN MYÖNTÄMINEN JA VÄLITOIMI</h2>
      <p>Avoin yhtiö on vaatinut, että kanne hylättäisiin ja että osuuskunta velvoitettaisiin korvaamaan sen oikeudenkäyntikulut.</p>
      <p>Avoimelle yhtiölle on myönnetty valituslupa 17.9.1984. Osuuskunta on antanut siltä pyydetyn vastauksen.</p>
    </div>
    <div>
      <h2 id="19850036tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Jutussa on selvitetty, että osuuskunnan avoimelta yhtiöltä vuokraamissa huoneistoissa harjoittama liiketoiminta on ollut koko ajan tappiollista ja että osuuskunnan toiminta on kokonaisuudessaankin tuottanut tappiota useiden vuosien ajan sekä että osuuskunnan liiketoiminta on viimeksi sanotusta syystä lopetettu ja osuuskunta asetettu selvitystilaan. Kysymyksessä oleva vuokrasopimus on tehty tasavertaisten osapuolten välillä. Osuuskunnan toiminnan muodostumisen tappiolliseksi ei ole osoitettu johtuneen sellaisesta yllättävästä seikasta, jota ei olisi voitu ennakoida. Osuuskunnalla on oikeus avoimelta yhtiöltä luvan saatuaan siirtää toiselle vuokraoikeutensa. Jos yhtiö epää luvan ilman riittävää syytä, osuuskunnalla on oikeus huoneenvuokralain 9 §:n 1 momentin mukaisesti irtisanoa vuokrasopimus. Yhtiölle on tärkeää, että vuokrasopimus on voimassa sovitun ajan. Tämän vuoksi vuokrasopimuksen vuokra-aikaa koskevaa ehtoa ei voida pitää huoneenvuokralain 48 §:n 1 momentin nojalla kohtuuttomana.</p>
      </div>
      <div>
        <h3>Tuomiolauselma</h3>
        <p>Kihlakunnanoikeuden päätös ja hovioikeuden tuomio kumotaan sekä osuuskunnan kanne hylätään.</p>
        <p>Koskei ole painavia syitä velvoittaa osuuskuntaa korvaamaan avoimen yhtiön oikeudenkäyntikuluja, saa yhtiö oikeudenkäynnistä huoneenvuokra-asioissa annetun lain 36 §:n nojalla pitää kulunsa vahinkonaan.</p>
        <div>
          <p>Ratkaisuun osallistuneet: oikeusneuvokset Miettinen, Ailio, Takala, Hämäläinen ja Mörä</p>
        </div>
      </div>
    </div>
  </finlex:content>
</finlex:document>
