<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850179t</dcterms:identifier>
  <finlex:ecliIdentifier>ECLI:FI:KKO:1985:II179</finlex:ecliIdentifier>
  <dcterms:title>KKO:1985-II-179</dcterms:title>
  <dcterms:description>
    <p>
      <strong>Tieliikenne</strong>
      <span>Ajokortitta ajo</span>
    </p>
  </dcterms:description>
  <finlex:registerNumber>R84/901</finlex:registerNumber>
  <dcterms:date pvm="19850917">1985-09-17</dcterms:date>
  <finlex:fileCopyNumber>3072</finlex:fileCopyNumber>
  <dcterms:issued pvm="19851119">1985-11-19</dcterms:issued>
  <dcterms:abstract>
    <p>Poliisimies oli esitutkinnassa kehottanut rattijuopumukseen syylliseksi epäiltyä luovuttamaan ajokorttinsa sen poisottamista varten, jolloin epäilty oli ilmoittanut kadottaneensa ajokortin. Tämän jälkeen mutta ennen kuin poliisi oli ratkaissut, oliko ajokortti peruutettava väliaikaisesti, epäilty oli kuljettanut autoa. Koskei epäillylle ollut ilmoitettu ajo-oikeuden lakkaamisesta, josta epäillyn ei ollut näytetty muullakaan tavoin olleen tietoinen, syyte ajokortitta ajosta hylättiin.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19850179taloa0">ASIAN KÄSITTELY ALEMMISSA OIKEUKSISSA</a>
    <a href="19850179tmuukas0">VALITUSLUVAN MYÖNTÄMINEN, VAATIMUKSET JA VÄLITOIMI</a>
    <a href="19850179tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850179t.kko">
    <div>
      <h2 id="19850179taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Syyte Valkealan kihlakunnanoikeudessa</h3>
        <p>Virallinen syyttäjä on lausunut, että A oli Kouvolassa 22.10.1983 yleisellä tiellä kuljettanut pakettiautoa RCE-804, vaikka hänen ajo-oikeutensa oli lakannut 21.10.1983 tapahtuneen rattijuopumuksen takia. Sen vuoksi virallinen syyttäjä on vaatinut A:n tuomitsemista rangaistukseen ajokortitta ajosta.</p>
      </div>
      <div>
        <h3>Kihlakunnanoikeuden päätös 28.12.1983</h3>
        <p>Kuultuaan A:ta syytteestä kihlakunnanoikeus on katsonut A:n oman kertomuksen nojalla selvitetyksi, että hän oli syytteessä kerrotussa tilaisuudessa kuljettanut pakettiautoa pitämättä ajokorttia mukanaan. A:lla oli ajohetkellä ollut pakettiauton kuljettamiseen oikeuttava voimassa oleva ajokortti, sillä Kouvolan piirin apulaisnimismies oli 24.10.1983 peruuttanut A:n ajokortin 21.10.1983 tapahtuneen rattijuopumuksen takia. Sen vuoksi kihlakunnanoikeus on, hyläten syytteen enemmälti, tuominnut A:n ajokorttiasetuksen 2 §:n ja tieliikennelain 103 §:n nojalla liikennerikkomuksesta sakkorangaistukseen.</p>
      </div>
      <div>
        <h3>Kouvolan hovioikeuden päätös 23.10.1984</h3>
        <p>Hovioikeus, jonka tutkittavaksi virallinen syyttäjä oli saattanut jutun, on lausunut selvitetyksi, että poliisi oli 21.10.1983 ottanut A:n kiinni rattijuopumuksesta epäiltynä ja A:lle sen johdosta toimitetun päihdetutkimuksen jälkeen määrännyt A:n saapumaan seuraavana päivänä eli 22.10.1983 poliisiasemalle kuulusteluun. Mainittuna päivänä kuulustelun yhteydessä A:ta oli kehotettu luovuttamaan ajokorttinsa sen poisottamista varten, jolloin A oli ilmoittanut ajokorttinsa kadonneen. Ajokorttia ei siten ollut saatu otetuksi A:lta pois. Samassa yhteydessä A:lle oli annettu tiedoksi kutsu saapua 24.10.1983 tilaisuuteen, jossa asianomainen apulaisnimismies päättäisi A:n ajokortin mahdollisesta väliaikaisesta peruuttamisesta. Sanotussa tilaisuudessa 24.10.1983 apulaisnimismies oli peruuttanut A:n ajokortin väliaikaisesti.</p>
        <p>Edellä mainituilla toimenpiteillä ei A ollut joutunut ajokieltoon ennen 24.10.1983 eikä siten myöskään syyllistynyt syytteessä tarkoitetulla auton kuljettamisella ajokortitta ajoon.</p>
        <p>Näillä perusteilla hovioikeus on jättänyt kihlakunnanoikeuden päätöksen lopputuloksen varaan.</p>
      </div>
    </div>
    <div>
      <h2 id="19850179tmuukas0">VALITUSLUVAN MYÖNTÄMINEN, VAATIMUKSET JA VÄLITOIMI</h2>
      <p>Valituslupa on myönnetty 29.5.1985. Virallinen syyttäjä on toistaen syytteensä vaatinut A:n tuomitsemista rangaistukseen liikennerikkomuksen asemesta ajokortitta ajosta. A ei ole antanut häneltä pyydettyä vastausta.</p>
    </div>
    <div>
      <h2 id="19850179tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Poliisimiehen kehottaessa A:ta hovioikeuden päätöksessä mainitussa tilaisuudessa luovuttamaan ajokorttinsa sen poisottoa varten A:lle ei ollut ilmoitettu ajo-oikeuden lakkaamisesta, josta A:n ei ole näytetty muullakaan tavoin olleen tietoinen. A ei ole siten syyllistynyt ajokortitta ajoon kuljettaessaan autoa syytteessä tarkoitetussa tilaisuudessa.</p>
      </div>
      <div>
        <h3>Päätöslauselma</h3>
        <p>Hovioikeuden päätöksen lopputulosta ei muuteta.</p>
        <div>
          <p>Ratkaisuun osallistuneet: presidentti Olsson, oikeusneuvokset Heinonen, Mörä, Lindholm ja Ketola</p>
        </div>
      </div>
    </div>
  </finlex:content>
</finlex:document>
