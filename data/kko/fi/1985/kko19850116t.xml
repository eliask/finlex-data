<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850116t</dcterms:identifier>
  <finlex:ecliIdentifier>ECLI:FI:KKO:1985:II116</finlex:ecliIdentifier>
  <dcterms:title>KKO:1985-II-116</dcterms:title>
  <dcterms:description>
    <p>
      <strong>Salakuuntelu</strong>
    </p>
    <p>
      <strong>Asianomistaja</strong>
      <span>Kenellä on asianomistajan oikeus</span>
    </p>
  </dcterms:description>
  <finlex:registerNumber>R83/829</finlex:registerNumber>
  <dcterms:date pvm="19840626">1984-06-26</dcterms:date>
  <finlex:fileCopyNumber>2213/84</finlex:fileCopyNumber>
  <dcterms:issued pvm="19850628">1985-06-28</dcterms:issued>
  <dcterms:abstract>
    <p>Ammattiosastoa oikeushenkilönä ei pidetty siihen kuuluvan työhuonekunnan kokouksen kulkuun kohdistuneeksi väitetyn salakuuntelurikoksen asianomistajana. Kokouksesssa henkilökohtaisia mielipiteitä ja lausumia esittäneellä henkilöllä sitä vastoin oli tuon rikoksen asianomistajan asema.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19850116taloa0">ASIAN KÄSITTELY ALEMMISSA OIKEUKSISSA</a>
    <a href="19850116tmuukas0">VAATIMUKSET KORKEIMMASSA OIKEUDESSA</a>
    <a href="19850116tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850116t.kko">
    <div>
      <h2 id="19850116taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Lahden raastuvanoikeuden päätös 25.11.1980</h3>
        <p>Virallisen syyttäjän ja asianomistajain syytteestä raastuvanoikeus on katsonut selvitetyksi, että Aimo Kalevi Laalo oli 10.1.1979 Lahdessa toimiessaan Asko-Upo Oy:n tiedotuspäällikkönä luvattomasti työhuoneessaan keskusradion kautta nauhurilla tallentanut yhtiön I tehtaan ruokalassa ruokatauon aikana pidetyn Lahden Metallityöväen Ammattiosasto r.y:n Upo-metalliteollisuuden työhuonekunnan yleisen kokouksen kulun. Mainittu ruokala oli samanaikaisesti tapahtuneen ruokailun ohella ollut yhtiön johdon luvalla työhuonekunnan käytössä sen kokousta varten. Kokoukseen, jonka puheenjohtajan oli toiminut pääluottamusmies Viljo Tapani Ripatti, oli osallistunut noin 50 työhuonekunnan jäsentä. Myös yhtiön II tehtaan ruokalassa ruokailevilla oli ollut mahdollisuus keskusradion välityksellä kuunnella kokousta. Tämän vuoksi ja ottaen erityisesti huomioon, että tallentaminen oli tapahtunut tiedotusaineiston valmistelutarkoituksessa ja että yhdistyksen kokous oli pidetty tehtaan yleisessä ruokalassa, jossa ammattiosastoon kuulumattomillakin henkilöillä oli ollut tilaisuus seurata kokouksen kulkua, raastuvanoikeus on, hyläten asiassa tehdyt, vaatimukset enemmälti, rikoslain 24 luvun 3 b §:n 1 momentin nojalla tuominnut Laalon salakuuntelusta 10:een 46 markan päiväsakkoon eli maksamaan sakkoa 460 markkaa sekä korvaamaan valtiolle sen varoista maksetut todistelukustannukset 20 markkaa. Asko Oy, joka vahingonkorvauslain 6 luvun 2 §:n mukaan oli Laalon työnantajana ensisijaisesti vastuussa työntekijänsä aiheuttamasta vahingosta, on velvoitettu suorittamaan yhdistykselle korvaukseksi sen oikeudenkäyntikuluista 4.540 markkaa 45 penniä ja Ripatille 950 markkaa. Vielä raastuvanoikeus on määrännyt, että mikäli yhdistykselle ja Ripatille tuomittuja korvauksia ei saada yhtiöltä perityksi, Laalon oli ne suoritettava.</p>
      </div>
      <div>
        <h3>Kouvolan hovioikeuden päätös 11.10.1983</h3>
        <p>Hovioikeus, jonne yhdistys, Ripatti, Laalo ja yhtiö olivat valittaneet, yhdistys ja Ripatti vaatien Laalolle tuomitun rangaistuksen koventamista ja edellinen lisäksi yhtiön ja Laalon velvoittamista korvaamaan sille asian selvittämisestä ennen poliisitutkintaa aiheutuneet kulut, ja jossa Laalo ja yhtiö olivat toistaneet raastuvanoikeudessa esittämänsä väitteen, ettei juttua olisi tullut tutkia, koska yhdistys oikeushenkilönä ja Ripatti sen lakimääräisenä edustajana eivät voineet olla salakuuntelua koskevan rikoksen asianomistajia, on todennut, että Ripatti oli toiminut raastuvanoikeuden päätöksessä mainitussa tilaisuudessa Asko Oy:n Upo-metalliteollisuuden työntekijöiden työhuonekunnan yleisen kokouksen puheenjohtajan. Mainittu työhuonekunta kuului Lahden Metallityöväen Ammattiosasto r.y:n alaisuuteen. Koska Ripatti sanotussa puheenjohtajan tehtävässään oli toiminut vain työhuonekunnan edustajana, eikä Laalon syyksi luetulla teolla ollut loukattu Ripatin henkilökohtaisia kotirauhan piiriä, ei Ripattia ollut pidettävä tässä jutussa asianomistajana. Raastuvanoikeuden ei näin ollen olisi tullut tutkia Ripatin esittämiä vaatimuksia. Tämän vuoksi hovioikeus on jättänyt Ripatin raastuvanoikeudessa esittämät rangaistus- ja korvausvaatimukset tutkimatta. Sitä vastoin hovioikeus on katsonut, että yhdistys saattoi olla rikoslain 24 luvun 3 b §:n 1 momentissa tarkoitetun salakuuntelurikoksen asianomistaja.</p>
        <p>Pääasiaa koskevan ratkaisunsa perusteluissa hovioikeus on lausunut, että Laalon oli tosin näytetty luvattomasti nauhoittaneen kyseisen kokouksen kulun käyttäen apunaan keskusradiota, jota hänellä oli ollut mahdollisuus kuunnella työhuoneessaan. Työhuonekunnan kokous oli pidetty ruokatuntien aikana tehtaan ruokalassa, jota ei ollut varattu yksinomaan kokouksen pitämistä varten. Kokouksen aikana siellä oli myös ollut työhuonekuntaan kuulumattomiakin henkilöitä. Kokouksen kulku oli keskusradion kautta myös välitetty tehtaan toiseen ruokalaan. Mainittu kokous ei siten ollut tapahtunut rikoslain 24 luvun 1 §:n 1 momentissa tarkoitetun kotirauhan suojaamalla alueella eikä Laalon syyksi raastuvanoikeudessa luettuun tekoon siten voitu soveltaa saman luvun 3 b §:n 1 momenttia. Laalo ei näin ollen ollut menettelyllään syyllistynyt rangaistavaan tekoon. Sen vuoksi hovioikeus on hylännyt syytteen vapauttaen Laalon hänelle tuomitusta rangaistuksesta ja velvollisuudesta korvata valtiolle sen varoista maksettuja todistelukustannuksia sekä hänelle määrätystä yhdistyksen ja Ripatin oikeudenkäyntikulujen toissijaisesta korvausvelvollisuudesta. Asko Oy on niin ikään vapautettu velvollisuudesta suorittaa yhdistykselle ja Ripatille tuomittuja korvauksia näiden oikeudenkäyntikuluista.</p>
      </div>
    </div>
    <div>
      <h2 id="19850116tmuukas0">VAATIMUKSET KORKEIMMASSA OIKEUDESSA</h2>
      <p>Virallinen syyttäjä, yhdistys ja Ripatti ovat pyytäneet valituslupaa. Syyttäjä ja yhdistys ovat muutoksenhakemuksissaan vaatineet Laalon tuomitsemista rangaistukseen salakuuntelusta, minkä ohessa yhdistys on vaatinut Laalon ja yhtiön velvoittamista yhteisvastuullisesti suorittamaan sille asian selvittämisestä ennen poliisitutkintaa aiheutuneista kuluista 1.407 markkaa sekä oikeudenkäyntikulujensa korvaamista. Ripatti puolestaan on muutoksenhakemuksessaan katsonut toimiessaan puheenjohtajan kokouksessa, jonka kulku ilman lupaa oli tallennettu nauhurille, olleensa salakuuntelurikoksen kohteena ja siten olevansa asianomistaja jutussa ja vaatinut Laalon tuomitsemista rangaistukseen salakuuntelusta sekä Laalon ja yhtiön velvoittamista korvaamaan hänen oikeudenkäyntikulunsa jutussa.</p>
      <div>
        <h3>Valitusluvan myöntäminen ja välitoimet</h3>
        <p>Valituslupa on myönnetty 23.1.1984. Laalo ja Asko Oy ovat antaneet niiltä hakemusten johdosta pyydetyn vastauksen, minkä ohessa virallinen syyttäjä, yhdistys ja Ripatti ovat vastanneet toistensa hakemuksiin.</p>
      </div>
    </div>
    <div>
      <h2 id="19850116tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Salakuuntelusta on säädetty rikoslain 24 luvun 3 b §:n 1 momentissa. Tuo lainkohta on lisätty rikoslakiin 11.7.1972 annetulla lailla, jonka otsikkona on "Laki rikoslain täydentämisestä eräillä yksityiselämän suojan loukkaamista koskevilla rangaistussäännöksillä". Puheena olevaan lainmuutokseen johtaneen hallituksen esityksen (HE n:o 63/1972 vp) perustelujen mukaan säännöksen tarkoituksen on suojata kansalaisen yksityiselämää ja turvata viranomaisen toimintaa virkahuoneissa. Säännöksen syntyhistoria osaltaan tukee sitä käsitystä, että uudella lailla on ollut tarkoitus antaa oikeussuojaa yksityisen henkilön persoonallisuudelle (KKO:1971-II-101). Lain valmisteluasiakirjoissa ei mikään viitta siihen suuntaa, että säännöksen tarkoituksena olisi suojata myös oikeushenkilöitä salakuuntelua vastaan.</p>
        <p>Eduskunnan lakivaliokunta on mietinnössään lausunut muun muassa näin: "Lakiehdotuksen mukaan rangaistaisiin kotirauhan suojaamaan alueeseen tai siellä oleskelevaan henkilöön kohdistuvan luvaton tarkkailu kaikissa olosuhteissa. - Tässä suhteessa ehdotetut säännökset poikkeavat olennaisesti kotirauhan suojaa koskevista saman luvun säännöksistä, jotka on säädetty yksinomaan asunnon haltijan ja siellä asuvien muiden henkilöiden suojaksi." (Lakivaliokunnan mietintö n:o 5/1972 vp. s. 2.)</p>
        <p>Edellä esitetyn perusteella yhdistys oikeushenkilönä ei ole salakuuntelurikosta koskevassa lainsäännöksessä tarkoitetun oikeushyvän haltija eikä se siten voi käyttää jutussa asianomistajan puhevaltaa.</p>
        <p>Kysymyksessä oleva Asko Oy:n omistama tehdas ja siellä sijainnut ruokala ovat muodostaneet sellaisen rikoslain 24 luvun 1 §:ssä tarkoitetun paikan tai alueen, jossa salakuuntelurikos tunnusmerkistönsä mukaisesti saattaa toteutua.</p>
        <p>Esittäessään syytteessä mainitussa kokouksessa henkilökohtaisia mielipiteitä ja lausumia Ripatti on ollut sellaisessa asemassa, jossa yksityiselämän suojan loukkaaminen salakuuntelurikoksella on mahdollista. Tämän vuoksi Ripatilla on jutussa asianomistajan puhevalta. Hovioikeus ei näin ollen olisi saanut jättää Ripatin rangaistus- ja korvausvaatimuksia tutkimatta. Korkein oikeus kuitenkin katsoo, että Ripatin vaatimukset on viivytyksen välttämiseksi tutkittava välittömästi täällä palauttamatta juttua hovioikeuteen.</p>
        <p>Edellä mainitun kokouksen kulku on ollut keskusradion välityksellä kuultavissa paitsi tehtaan ruokaloissa I ja II myös Laalon työhuoneessa. Tehtaan työntekijöillä ja toimihenkilöillä on tuohon aikaan ollut vapaa pääsy kumpaankin ruokalaan. Keskusradion toiminta on voitu katkaista vain Laalon huoneesta käsin. Laalolla on siten ollut mahdollisuus joko omassa työhuoneessaan tai tehtaan ruokaloissa seurata yhdistyksen kokouksen kulkua ja siellä käytettyjä puheenvuoroja syyllistymättä lainvastaiseen menettelyyn. Tästä kaikesta Ripatti pääluottamusmiehenä on jo ennen kokousta ollut tietoinen. Sen vuoksi se seikka että Laalo on sitten nauhurille tallentanut kyseisen kokouksen kulun, ei tee Laalon menettelystä salakuuntelua toteuttavaa rikosta.</p>
        <p>Korkein oikeus katsoo, ettei yhtiöllä ja Laalolla asian laatu huomioon ottaen ole oikeutta saada korvausta vastineen tänne antamisesta aiheutuneista kuluista.</p>
      </div>
      <div>
        <h3>Päätöslauselma</h3>
        <p>Lahden Metallityöväen Ammattiosasto r.y:n jutussa tekemät rangaistus- ja korvausvaatimukset jätetään tutkimatta ja alempien oikeuksien niistä antamat lausumat poistetaan.</p>
        <p>Hovioikeuden tutkimatta jättämät, Viljo Tapani Ripatin tekemät rangaistus- ja korvausvaatimukset otetaan välittömästi tutkittavaksi ja hylätään.</p>
        <p>Virallisen syyttäjän syytteen hylkäämistä koskevassa osassa jää hovioikeuden päätöksen lopputulos pysyväksi.</p>
        <p>Aimo Kalevi Laalon ja Asko Oy:n vastauksen antamisesta aiheutuneiden kulujen korvaamista koskevat vaatimukset hylätään.</p>
        <div>
          <p>Ratkaisuun osallistuneet: oikeusneuvokset Ailio, Hämäläinen, Lehtonen, Hiltunen ja Aro</p>
        </div>
      </div>
    </div>
  </finlex:content>
</finlex:document>
