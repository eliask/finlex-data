<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850113t</dcterms:identifier>
  <finlex:ecliIdentifier>ECLI:FI:KKO:1985:II113</finlex:ecliIdentifier>
  <dcterms:title>KKO:1985-II-113</dcterms:title>
  <dcterms:description>
    <p>
      <strong>Testamentti</strong>
    </p>
    <p>
      <strong>Perinnön vastaanottaminen</strong>
    </p>
    <p>
      <strong>Perillisen oikeuden vanhentuminen</strong>
    </p>
    <p>
      <strong>Kuolinpesä</strong>
    </p>
  </dcterms:description>
  <finlex:registerNumber>S84/909</finlex:registerNumber>
  <dcterms:date pvm="19841123">1984-11-23</dcterms:date>
  <finlex:fileCopyNumber>3733/84</finlex:fileCopyNumber>
  <dcterms:issued pvm="19850626">1985-06-26</dcterms:issued>
  <dcterms:abstract>
    <p>A oli tehnyt lyhyen ajan sisällä kaksi sisällöltään osittain toisistaan poikkeavaa testamenttia. Jälkimmäisellä testamentillaan hän oli tarkoittanut muuttaa aikaisempaa testamenttiaan. Muutosten vaikutus aikaisemman testamentin peruutuksena riippui myöhemmän testamentin voimassaolosta.</p>
    <p>Myöhempi testamentti oli löytynyt yli 10 vuoden kuluttua A:n kuolemasta. Kun testamentin saajat eivät olleet perintökaaren 16 luvussa säädetyllä tavalla saattaneet kyseiseen testamenttiin perustuvaa oikeuttaan voimaan 10 vuoden kuluessa A:n kuolemasta, he olivat menettäneet testamenttiin perustuvan oikeutensa.</p>
    <p>Niiden testamentin saajien, jotka A:n toissijaisina perillisinä olivat osallistuneet hänen jälkeensä pidettävään perunkirjoitukseen, ei pelkällä osallistumisellaan katsottu vastaanottaneen kysymyksessä olevaa testamenttia, josta heillä perunkirjoituksessa ei ollut edes tietoa.</p>
    <p>A:n leski B, joka oli valvonut ensimmäisen testamentin ja saanut sen nojalla koko A:n omaisuuden, oli omassa testamentissaan määrännyt C:n testamenttinsa toimeenpanijaksi. C:llä ei ollut puhevaltaa tässä kuolinpesien osakkaiden välisessä oikeudenkäynnissä.</p>
    <p>Ään.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19850113taloa0">ASIAN KÄSITTELY ALEMMISSA OIKEUKSISSA</a>
    <a href="19850113tmuukas0">VAATIMUKSET, VALITUSLUVAN MYÖNTÄMINEN JA VÄLITOIMET</a>
    <a href="19850113tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850113t.kko">
    <div>
      <h2 id="19850113taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Kemijärven kihlakunnanoikeudessa</h3>
        <p>Eeva-Liisa Salmi ja hänen myötäpuolensa ovat Alma Sofia Kolmoselle ja tämän myötäpuolille yhteisesti sekä Yrjö Heikkiselle erikseen toimituttamiensa haasteiden nojalla kihlakunnanoikeudessa kertoneet, että Kemijärveltä ollut maanviljelijä Leiman Kristian Välikangas oli kuollut 30.4.1970 lapsettomana jättäen jälkeensä oikeudenomistajana lesken, samasta kaupungista olleen maanviljelijän Iida Sofia Välikankaan. Leski oli valvonut 7.10.1970 Kemijärven kihlakunnanoikeudessa edesmenneen miehensä 8.5.1963 allekirjoittaman testamentin, jolla tämä oli määrännyt kaiken omaisuutensa täydellä omistusoikeudella Iida Sofia Välikankaalle. Iida Sofia Välikangas oli 24.10.1970 pitänyt miehensä jälkeen perunkirjoituksen, johon hän oli kutsunut kaikki Leiman Kristian Välikankaan toissijaiset perilliset. Toimitukseen olivat saapuneet Salmen myötäpuoliin lukeutuvat Briita Liisa Kerkelä ja Katri Ylitarvas. Perunkirjan perusteeksi Iida Sofia Välikangas oli esittänyt muun muassa miehensä edellä mainitun 8.5.1963 päivätyn testamentin. Perunkirjan mukaan Leiman Kristian Välikankaan oli todettu jättäneen jälkeensä Kemijärven Isokylässä sijaitsevat tilat Kesälahti RN:o 88:21, Palopää RN:o 72:16, Rajasinpää RN:o 74:1 ja Kristola RN:o 8:7, rahaa 218.385 markkaa 63 penniä sekä 124 Kyrön Mylly- ja Sähköosakeyhtiön osaketta ja joukon irtaimia esineitä. Iida Sofia Välikangas oli saanut 7.6.1972 Kemijärven tuomiokunnan tuomarilta edellä mainitun testamentin perusteella lainhuudon sanottuihin tiloihin. Lisäksi hän oli saanut saman testamentin perusteella kaiken muunkin Leiman Kristian Välikankaan omaisuuden.</p>
        <p>Iida Sofia Välikangas oli kuollut 17.11.1979 jättäen oikeudenomistajinaan Kolmosen myötäpuolineen. Iida Sofia Välikankaan jälkeen 8.11.1980 toimitetussa perunkirjoituksessa oli todettu hänen jättäneen jälkeensä muun muassa edellä mainitut neljä tilaa ja Kyrön Mylly- ja Sähköosakeyhtiön osakkeet sekä rahaa 235.597 markkaa 36 penniä ja erinäistä irtaimistoa. Perunkirjan liitteeksi oli otettu Iida Sofia Välikankaan 29.7.1976 allekirjoittama testamentti, jolla hän oli määrännyt kaikesta omaisuudestaan ja jossa hän oli määrännyt Kemijärveltä olevan pankinjohtajan Yrjö Heikkisen testamentin toimeenpanijaksi. Tämä testamentti oli valvottu, mutta sitä ei ollut pantu täytäntöön, koska Iida Sofia Välikankaan oikeus miehensä omaisuuteen oli tullut kiistanalaiseksi.</p>
        <p>Kemijärven kaupungista oleva varatuomari Erkki Jääskeläinen, joka oli Iida Sofia Välikankaan oikeudenomistajilta saanut tehtäväkseen perunkirjoituksen toimittamisen, oli 24.7.1980 hakenut Pohjolan Osuuspankin Kemijärven konttorista Iida Sofia Välikankaan jälkeensä jättämiä papereita. Näiden mukana pankki oli luovuttanut Jääskeläiselle suljetun kirjekuoren, joka siihen merkityn tekstin mukaan sisälsi Leiman Kristian Välikankaan testamentin. Kirjekuoressa oli ollut Leiman Kristian Välikankaan 24.6.1963 allekirjoittama testamentti. Tässä testamentissa Leiman Kristian Välikangas oli määrännyt Iida Sofia Välikankaalle Rajasinpää nimisen tilan RN:o 74:1, Palonpää nimisestä tilasta RN:o 72:3 Kotipalstan, Etumaan palstan ja Niittylahden palstan rakennuksineen ja puustoineen sekä määräaloille kuuluvine osaluvun mukaisine osuuksineen kantatilan yhteisistä, puolet Leiman Kristian Välikankaan nimellä olevista talletuksista sekä muun irtaimiston kokonaan. Loput omaisuudestaan Leiman Kristian Välikangas oli määrännyt testamentista lähemmin ilmenevällä tavalla jaettavaksi Salmen ja hänen myötäpuoltensa kesken. Salmi ja hänen myötäpuolensa olivat saaneet tiedon 24.6.1963 tehdystä testamentista 5.11.1980 ja valvoneet sen Kemijärven kihlakunnanoikeudessa 14.1.1981, minkä jälkeen se oli annettu tiedoksi kaikille Leiman Kristian ja Iida Sofia Välikankaan oikeudenomistajille.</p>
        <p>Iida Sofia Välikangas oli saadessaan Leiman Kristian Välikankaan omaisuuden omistukseensa perustanut oikeutensa 8.5.1963 allekirjoitettuun testamenttiin, vaikka Leiman Kristian Välikangas oli Iida Sofia Välikankaan tieten 24.6.1963 allekirjoittamallaan, aikaisemman testamentin kanssa sisällöltään ristiriidassa olevalla testamentillaan selvästi peruuttanut aikaisemman testamenttinsa. Näin ollen Iida Sofia Välikangas oli voimassa olevan testamentin salaten perustanut oikeutensa peruutetuksi tietämäänsä testamenttiin. Tämän johdosta hän oli perintökaaren 15 luvun 2 §:n nojalla menettänyt oikeutensa myös jälkimmäisen testamentin saamiseen Leiman Kristian Välikankaan jälkeen. Vaikka Iida Sofia Välikankaan ei katsottaisikaan tahallaan salanneen miehensä myöhempää testamenttia, hän oli joka tapauksessa perustanut oikeutensa peruutettuun testamenttiin.</p>
        <p>Leiman Kristian Välikankaan 24.6.1963 tekemän testamentin saajista edellä mainitut Briita Liisa Kerkelä ja Katri Ylitarvas, jotka samalla olivat Leiman Kristian Välikankaan toissijaisia perillisiä, olivat osallistuneet Leiman Kristian Välikankaan jälkeen pidettyyn perunkirjoitukseen ja siten perintökaaren 16 luvun 2 §:n 2 momentin tarkoittamalla tavalla vastaanottaneet perinnön. Mainittu testamentti oli tullut Salmen ja hänen myötäpuoliensa tietoon vasta 5.11.1980 eikä testamentti sen vuoksi ollut heihin nähden vanhentunut.</p>
        <p>Edellä mainituilla perusteilla Salmi ja hänen myötäpuolensa ovat vaatineet, että Leiman Kristian Välikankaan vahvistetaan 24.6.1963 tekemällään testamentilla peruuttaneen 8.5.1963 tekemänsä testamentin, Iida Sofia Välikangas julistetaan perintökaaren 15 luvun 2 §:n nojalla menettäneeksi kokonaan oikeutensa Leiman Kristian Välikankaan 24.6.1963 tekemän testamentin saamiseen, Iida Sofia Välikankaalle 7.6.1972 myönnetyt lainhuudot julistetaan mitättömiksi, Iida Sofia Välikankaan oikeudenomistajat määrätään palauttamaan Leiman Kristian Välikankaan kuolinpesään osituksen ja perinnönjaon toimittamista varten kaikki se omaisuus, minkä Iida Sofia Välikangas oli saanut Leiman Kristian Välikankaan 8.5.1963 tekemään testamentin nojalla, kuin myös se omaisuus, joka oli tullut sanotun omaisuuden sijaan, sekä että asianajajat Tuomo Pekkala ja Seppo Fraunberg määrätään pesänjakajiksi Leiman Kristian ja Iida Sofia Välikankaan kuolinpesiin. Lisäksi Salmi ja hänen myötäpuolensa ovat vaatineet oikeudenkäyntikulujensa korvaamista.</p>
      </div>
      <div>
        <h3>Oikeudenkäyntiväitteet ja vastineet</h3>
        <p>Kolmonen ja hänen myötäpuolensa sekä Heikkinen ovat väittäneet,</p>
        <p>että koska Salmi ja hänen myötäpuolensa eivät olleet saattaneet Leiman Kristian Välikankaan 24.6.1963 tekemään testamenttiin perustuvaksi väittämäänsä oikeutta voimaan perintökaaren 16 luvun 11 §:ssä säädetyin tavoin kymmenen vuoden kuluessa Leiman Kristian Välikankaan kuolemasta, he olivat menettäneet sanotun oikeutensa eikä heillä ollut jutussa kannevaltaa, vaan kanne oli tämän vuoksi jätettävä tutkimatta, sekä</p>
        <p>että koska Iida Sofia Välikangas oli 29.7.1976 tekemässään testamentissa määrännyt Heikkisen testamenttinsa toimeenpanijaksi ja kun näin ollen ainoastaan Heikkisellä perintökaaren 19 luvun 13 ja 21 §:n mukaan oli oikeus edustaa Iida Sofia Välikankaan kuolinpesää kolmatta henkilöä vastaan sekä kantaa ja vastata pesää koskevissa asioissa, Kolmosella ja hänen myötäpuolillaan ei ollut oikeutta käyttää sanotun kuolinpesän puhevaltaa ja heitä vastaan ajettu kanne oli myös tällä perusteella jätettävä tutkimatta.</p>
        <p>Pääasian osalta Kolmonen ja hänen myötäpuolensa sekä Heikkinen ovat sen varalta, että kanne heidän edellä mainituista väitteistään huolimatta tutkittaisiin, vastustaneet kannetta sekä vaatineet sen hylkäämistä ja korvausta oikeudenkäyntikuluistaan.</p>
      </div>
      <div>
        <h3>Kihlakunnanoikeuden päätös 12.10.1982</h3>
        <p>Kihlakunnanoikeus on antamatta vastausta oikeudenkäyntiväitteisiin lausunut, että Leiman Kristian Välikangas oli kuollut 30.4.1970 lapsettomana. Leski Iida Sofia Välikangas oli 7.10.1970 valvonut Kemijärven kihlakunnanoikeudessa miehensä 8.5.1963 allekirjoittaman testamentin, jolla tämä oli määrännyt kaiken omaisuutensa täydellä omistusoikeudella hänelle, ja 7.6.1972 saanut mainitun testamentin perusteella lainhuudon Kemijärven kunnan Isokylässä sijaitseviin tiloihin Kristola RN:o 8:7, Palonpää RN:o 72:9, Rajasinpää RN:o 74:1 ja Kesälahti RN:o 88:21. Lisäksi hän oli saanut kaiken muunkin Leiman Kristian Välikankaan omaisuuden. Iida Sofia Välikangas oli kuollut 17.11.1979. Valmisteltaessa hänen perunkirjoitustaan oli 24.7.1980 löytynyt Leiman Kristian Välikankaan 24.6.1963 allekirjoittama testamentti, jossa hän oli määrännyt vain osan omaisuudestaan Iida Sofia Välikankaalle sekä muun omaisuutensa Salmelle ja hänen myötäpuolilleen.</p>
        <p>Kumpikin testamentti oli tehty perintökaaren 10 luvun 1 §:ssä säädetyin tavoin. Vakiintuneen oikeuskäytännön ja jutussa esitetyn näytön perusteella Leiman Kristian Välikangas oli 24.6.1963 tehdyllä testamentillaan tarkoittanut peruuttaa aikaisemmin 8.5.1963 tehdyn testamentin. Leiman Kristian Välikankaan kuoltua 30.4.1970 oli 24.6.1963 tehty testamentti löytynyt 24.7.1980. Testamentin saajat eivät olleet saattaneet testamenttiin perustuvaa oikeuttaan voimaan perintökaaren 16 luvun 1 §:ssä säädetyin tavoin kymmenen vuoden kuluessa Leiman Kristian Välikankaan kuolemasta.</p>
        <p>Briita Liisa Kerkelä ja Katri Ylitarvas olemalla pelkästään läsnä Leiman Kristian Välikankaan jälkeen toimitetussa perunkirjoituksessa eivät olleet perintökaaren 16 luvun 2 §:n 2 momentin mukaisesti vastaanottaneet testamenttia, jonka olemassaolosta he eivät edes olleet tienneet.</p>
        <p>Jutussa oli jäänyt näyttämättä, että Iida Sofia Välikangas olisi tahallaan salannut Leiman Kristian Välikankaan 24.6.1963 tekemän testamentin.</p>
        <p>Mainituilla perusteilla kihlakunnanoikeus on vahvistanut Salmen ja hänen myötäpuoltensa menettäneen oikeutensa puheena olevaan testamenttiin ja 8.5.1963 tehdyn testamentin jääneen voimaan.</p>
        <p>Kihlakunnanoikeus on hylännyt pesänjakajan määräämistä koskevan vaatimuksen, koska Salmi ja hänen myötäpuolensa eivät olleet Iida Sofia Välikankaan kuolinpesän osakkaita eikä Leiman Kristian Välikankaan kuolinpesään ollut enää jäänyt mitään jaettavaa 8.5.1963 tehdyn ja voimaan jääneen testamentin perusteella.</p>
        <p>Oikeudenkäymiskaaren 21 luvun 3 §:n nojalla Kolmosen ja hänen myötäpuoltensa sekä Heikkisen tuli asian laadun vuoksi pitää oikeudenkäyntikulunsa vahinkonaan.</p>
      </div>
      <div>
        <h3>Rovaniemen hovioikeuden tuomio 18.7.1984</h3>
        <p>Hovioikeus, jossa asianosaiset puolin ja toisin olivat hakeneet muutosta, Salmi ja hänen myötäpuolensa toistaen kihlakunnanoikeudessa tekemänsä vaatimukset ja Kolmonen ja hänen myötäpuolensa sekä Heikkinen toistaen kihlakunnanoikeudessa tekemänsä väitteet sekä oikeudenkäyntikuluvaatimuksensa, on katsonut, että koska Salmi ja hänen myötäpuolensa olivat väittäneet heillä olevan oikeudellista tarvetta saada tuomioistuimen ratkaisu kanteessa mainituista vaatimuksista heillä oli oikeus omissa nimissään ajaa kannetta jutussa. Salmen ja hänen myötäpuoliensa kanne oli koskenut ensisijaisesti sen seikan selvittämistä, kummanko Leiman Kristian Välikankaan tekemän testamentin mukaisesti perintö hänen jälkeensä tulisi jakaa. Tämän vuoksi ja kun Iida Sofia Välikangas 29.7.1976 tekemällään testamentilla ei ollut tarkoittanut eikä hän olisi voinutkaan määrätä siitä, ketä vastaan Leiman Kristian Välikankaan tekemistä testamenteista jutussa kannetta oli ajettava, kanne oli kohdistettu oikein Iida Sofia Välikankaan perillisiin eikä Heikkisellä ollut puhevaltaa jutussa.</p>
        <p>Pääsian osalta hovioikeus on jättänyt asian kihlakunnanoikeuden päätöksen varaan.</p>
      </div>
    </div>
    <div>
      <h2 id="19850113tmuukas0">VAATIMUKSET, VALITUSLUVAN MYÖNTÄMINEN JA VÄLITOIMET</h2>
      <p>Salmi ja hänen myötäpuolensa sekä Kolmonen ja hänen myötäpuolensa ja Heikkinen ovat pyytäneet valituslupaa ja muutoksenhakemuksissaan toistaneet, Salmi myötäpuolineen kihlakunnanoikeudessa tekemänsä vaatimukset sekä Kolmonen myötäpuolineen ja Heikkinen kihlakunnanoikeudessa tekemänsä väitteet. Lisäksi he ovat vaatineet korvausta oikeudenkäyntikuluistaan.</p>
      <p>Korkein oikeus on myöntänyt valitusluvan 1.10.1984 Salmelle ja hänen myötäpuolilleen sekä, siirrettyään tuolloin kysymyksen valitusluvan myöntämisestä muille hakijoille ratkaistavaksi Salmen ja hänen myötäpuoltensa valituksen käsittelyn yhteydessä, tällöin myös Kolmoselle ja hänen myötäpuolilleen sekä Heikkiselle.</p>
      <p>Asianosaiset ovat puolin ja toisin antaneet heiltä toistensa hakemusten johdosta pyydetyt vastaukset.</p>
    </div>
    <div>
      <h2 id="19850113tyloa0">KORKEIMMAN OIKEUDEN RATKAISU</h2>
      <div>
        <h3>Asianosaisten puhevalta</h3>
        <p>Salmelalla ja hänen myötäpuolillaan Leiman Kristian Välikankaan perillisinä ja testamentinsaajina on oikeudellista tarvetta saada tuomioistuimen ratkaisu kanteessa esittämiinsä vaatimuksiin. Tämän vuoksi heillä on, kuten myös hovioikeus on katsonut, oikeus ajaa kannetta jutussa.</p>
        <p>Kolmosta ja hänen myötäpuoliaan sekä Heikkistä vastaan ajettu kanne koskee kysymystä siitä, miten Leiman Kristian Välikankaan jäämistö on Iida Sofia Välikankaan kuoltua jaettava. Pääosa kantajista Leiman Kristian Välikankaan perillisinä on Iida Sofia Välikankaan kuolinpesän osakkaita ja he ovat perustaneet kanteensa, paitsi Leiman Kristian Välikankaan 24.6.1963 tekemään testamenttiin, myös perintöoikeuteensa. Kyseessä on näin ollen kuolinpesän osakkeiden välinen oikeudenkäynti eikä perintökaaren 19 luvun 13 §:ssä tarkoitettu kolmannen henkilön kuolinpesää vastaan ajama kanne, jossa viimeksi mainitun lainkohdan ja saman luvun 21 §:n mukaan kuolinpesän edustaminen kuuluu testamentin toimeenpanijalle. Asiayhteyden vuoksi tämä koskee kannetta myös siltä osin kuin ne kantajat, jotka eivät ole Leiman Kristian Välikankaan perillisiä, ovat vaatineet heille Leiman Kristian Välikankaan 24.6.1963 tekemässä testamentissa määrättyjä erityisjälkisäädöksiä. Tämän vuoksi Korkein oikeus katsoo, ettei ole syytä muuttaa sitä lopputulosta, johon hovioikeus on päätynyt katsoessaan, että oikeita vastaajia jutussa ovat Kolmonen ja hänen myötäpuolensa Iida Sofia Välikankaan perillisinä ja ettei Heikkisellä Iida Sofia Välikankaan testamentin toimeenpanijana ole puhevaltaa jutussa.</p>
      </div>
      <div>
        <h3>Pääasiaa koskevat perustelut</h3>
        <p>Leiman Kristian Välikangas on 24.6.1963 tehdyllä toisella testamentilla tarkoittanut muuttaa 8.5.1963 tekemäänsä ensimmäistä testamenttia siltä osin kuin Iida Sofia Välikankaalle oli ensimmäisessä testamentissa määrätty koko hänen omaisuutensa. Kun tämä muutos sisältyy myöhempään testamenttiin sen osana, muutoksen vaikutus testamentin peruutuksena jää riippuvaksi siitä, onko myöhempi testamentti enää voimassa.</p>
        <p>Leiman Kristian Välikankaan 24.6.1963 tekemä testamentti on 24.7.1980 saatu erään pankin avoimesta säilytyksestä. Siellä se on ollut pankin lakkasinetillä suljetussa kirjekuoressa, jossa oli merkintä: "Tämä kirje sisältää Kemijärven kunnan Isokylästä olevan tilallisen LEIMAN KRISTIAN VÄLIKANKAAN testamentin." Kuori on avattu pankissa 24.7.1980. Siitä, milloin kuori sisältöineen oli tuotu säilytykseen ja kuka sen oli tuonut, ei ole selvitystä. Vaikka Iida Sofia Välikangas on ollut paikalla Leiman Kristian Välikankaan allekirjoittaessa 24.6.1963 tekemänsä testamentin, hänen tietoisuudestaan sanotun testamentin sisällöstä ja voimassaolosta ei ole esitetty sellaista näyttöä, että hänen voitaisiin katsoa tahallaan salanneen tuon testamentin, joka ainakin Leiman Kristian Välikankaan kuoltua on ollut hänen saatavissaan ja olisi myös hänen hävitettävissään.</p>
        <p>Kerkelä ja Katri Ylitarvas eivät pelkällä osallistumisellaan Leiman Kristian Välikankaan jälkeen toimitettuun perunkirjoitukseen ole perintökaaren 16 luvun 2 §:n 2 momentin mukaisesti vastaanottaneet testamenttia, jonka olomassaolosta he eivät edes olleet tietoisia.</p>
        <p>Koska toisen testamentin saajat eivät ole perintökaaren 16 luvun 1 §:ssä säädetyin tavoin saattaneet siihen perustuvaa oikeutta voimaan 10 vuoden kuluessa Leiman Kristian Välikankaan kuolemasta ja kun tuossa testamentissa ei ole sellaisia määräyksiä tai lykkääviä ehtoja, joiden perusteella Salmen ja hänen myötäpuoliensa testamenttiin perustuva oikeus olisi alkanut myöhemmin, Salmi ja hänen myötäpuolensa ovat menettäneet oikeutensa tuohon testamenttiin.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Asian laadun vuoksi asianosaisten on puolin ja toisin pidettävä vahinkonaan heillä Korkeimmassa oikeudessa olleet kulut.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Heinonen: Olen Korkeimman oikeuden tuomiosta ilmenevällä kannalla siltä osin kuin se koskee valitusluvan myöntämistä myös Kolmoselle ja hänen myötäpuolilleen sekä Heikkiselle sekä asianosaisten puhevaltaa.</p>
        <p>Pääasian osalta lausun seuraavaa: Tekemällä uuden testamentin 24.6.1963 eli vain puolitoista kuukautta edellisen, 8.5.1963 laatimansa testamentin tekemisen jälkeen Leiman Kristian Välikangas on antamalla uudessa testamentissaan yksityiskohtaiset ja selkeät määräykset omaisuudestaan selvästi ilmaissut, miltä kohdin 8.5.1963 tehty testamentti ei enää vastannut ja miltä kohdin se edelleen vastasi hänen viimeistä tahtoaan. Näin menetellessään Leiman Kristian Välikangas on peruuttanut edellisen testamenttinsa niiltä osin kuin myöhempi testamentti poikkesi siitä ja jättänyt sen voimaan niiltä osin kuin siinä olevat määräykset oli toistettu myöhemmässä testamentissa.</p>
        <p>Leiman Kristian Välikankaan 24.6.1963 tekemä testamentti on 24.7.1980 saatu erään pankin avoimesta säilytyksestä. Siellä se on ollut pankin lakkasinetillä suljetussa kirjakuoressa, jossa oli merkintä: "Tämä kirje sisältää Kemijärven kunnan Isokylästä olevan tilallisen LEIMAN KRISTIAN VÄLIKANKAAN testamentin." Kuori on avattu pankissa 24.7.1980. Siitä, milloin kuori sisältöineen oli tuotu säilytykseen ja kuka sen oli tuonut, ei ole selvitystä. Vaikka Iida Sofia Välikangas on ollut paikalla Leiman Kristian Välikankaan allekirjoittaessa 24.6.1963 tekemänsä testamentin, hänen tietoisuudestaan sanotun testamentin sisällöstä ja voimassaolosta ei ole esitetty sellaista näyttöä, että hänen voitaisiin katsoa tahallaan salanneen tuon testamentin, joka ainakin Leiman Kristian Välikankaan kuoltua on ollut hänen saatavissaan ja olisi ollut myös hänen hävitettävissään.</p>
        <p>Kun Leiman Kristian Välikankaan 8.5.1963 tekemä testamentti on ollut voimassa vain siltä osin kuin 24.6.1963 tehty testamentti ei sisältänyt siitä poikkeavia määräyksiä, Iida Sofia Välikankaalle 8.5.1963 tehdyn testamentin perusteella 7.6.1972 myönnetyt lainhuudot nykyisin Kemijärven kaupungin Isossakylässä sijaitseviin tiloihin Kristola RN:o 8:7, Palonpää RN:o 72:9 ja Kesälahti RN:o 88:21 eivät perustu laillisiin saantoihin. Kanne, jossa vaaditaan lainhuutojen julistamista mitättömäksi, on tullut vireille Iida Sofia Välikankaan seuraajia vastaan kymmenen vuoden kuluessa lainhuutojen myöntämisestä.</p>
        <p>Kantajat, joista muut paitsi Pertti Kalervo, Timo Kullervo ja Suoma Marjatta Ylitarvas ovat Leiman Kristian Välikankaan toissijaisia perillisiä Iida Sofia Välikankaan jälkeen, ovat pyytäneet pesänjakajan määräämistä Leiman Kristian ja Iida Sofia Välikankaan kuolinpesiin. Jutussa on kuultu kuolinpesien muita osakkaita tai heille on ainakin varattu tilaisuus tulla kuulluiksi. Sen vuoksi on tarkoituksenmukaista määrätä pesänjakajiksi kantajien ja vastaajien yhteisesti sopivina pitämät henkilöt.</p>
        <p>Edellä esittämilläni perusteilla</p>
        <p>Vahvistan Leiman Kristian Välikankaan 8.5.1963 tekemän testamentin tahottomaksi niiltä osin kuin Leiman Kristian Välikangas on 24.6.1963 testamentin muodossa tekemällään asiakirjalla sen peruuttanut,</p>
        <p>julistan Iida Sofia Välikankaalle 8.5.1963 tehdyn testamentin perusteella Kristolan, Palonpään ja Kesälahden tiloihin myönnetyt lainhuudot mitättömiksi sekä</p>
        <p>määrään asianajajat Tuomo Pekkalan ja Seppo Fraunbergin pesänjakajiksi Leiman Kristian ja Iida Sofia Välikankaan kuolinpesiin.</p>
        <p>Muilta osin eli sikäli kuin kanne on enemmälti hylätty jätän hovioikeuden tuomion lopputuloksen pysyväksi.</p>
        <p>Asian laadun vuoksi asianosaisten on puolin ja toisin pidettävä vahinkonaan heillä Korkeimmassa oikeudessa olleet oikeudenkäyntikulut.</p>
        <p>Oikeusneuvos Leivonen: Olen samaa mieltä kuin oikeusneuvos Heinonen.</p>
      </div>
      <div>
        <p>Ratkaisuun osallistuneet: oikeusneuvokset Portin, Nybergh ja Hiltunen</p>
      </div>
    </div>
  </finlex:content>
</finlex:document>
