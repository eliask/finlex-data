<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19850013t</dcterms:identifier>
  <finlex:ecliIdentifier>ECLI:FI:KKO:1985:II13</finlex:ecliIdentifier>
  <dcterms:title>KKO:1985-II-13</dcterms:title>
  <dcterms:description>
    <p>
      <strong>Konkurssi</strong>
      <span>Takaisinsaanti konkurssipesään</span>
      <span>KS 46 §:n d-kohta</span>
    </p>
    <p>
      <strong>Takaus</strong>
      <span>Takaajan takautumisoikeus</span>
    </p>
  </dcterms:description>
  <finlex:registerNumber>S84/267</finlex:registerNumber>
  <dcterms:date pvm="19841011">1984-10-11</dcterms:date>
  <finlex:fileCopyNumber>3228/84</finlex:fileCopyNumber>
  <dcterms:issued pvm="19850211">1985-02-11</dcterms:issued>
  <dcterms:abstract>
    <p>Vähittäiskauppias A:n myydessä käyttö- ja vaihto-omaisuutensa tukkuliike B:lle perustettavan yhtiön lukuun siten, että kauppahinta suoritettiin kuittaamalla sitä B:n saatavilla A:lta, oli A:n erään lainan takaajana olleen C:n myötävaikutuksella sovittu, että C saisi takautumissaatavalleen, joka syntyisi C:n takaajana maksaessa tuon lainan, suorituksen siten, että C siirtäisi saatavansa B:n perittäväksi ja B käyttäisi sitä A:n em. kauppahintasaatavan kuittaamiseen. C:n saatavan maksun katsottiin tapahtuneen sijaissuorituksin velallisen ammattiin nähden epätavallisia maksuvälineitä käyttäen ja C, mutta ei B, velvoitettiin palauttamaan saamansa suoritus.</p>
    <p>Kun A velallisena ja C takaajana olivat yhdessä irtisanoneet lainan ja sen irtisanomisaika oli kulunut C:n maksaessa sen, katsottiin C:n takautumissaatavan A:lta erääntyneen C:n suorittaman maksun tapahtuessa.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19850013taloa0">ASIAN KÄSITTELY ALEMMISSA OIKEUKSISSA</a>
    <a href="19850013tmuukas0">VAATIMUKSET KORKEIMMASSA OIKEUDESSA</a>
    <a href="19850013tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19850013t.kko">
    <div>
      <h2 id="19850013taloa0">ASIAN KÄSITTELY ALEMMISSA OIKEUKSISSA</h2>
      <p>Helsingin raastuvanoikeus on 30.3.1983 julistamassaan päätöksessä Lapin lääninveroviraston Matti Pohjonen Oy:n konkurssipesän velkojana Kesko Oy:tä vastaan 19.7.1982 ja Vähittäiskaupan Takaus Oy:tä vastaan 16.7.1982 tiedoksi toimitetun haasteen nojalla ajamasta kanteesta todennut, että Matti Pohjonen Oy oli 15.12.1981 Kemin raastuvanoikeudessa omasta hakemuksestaan asetettu konkurssiin. Valvonta konkurssissa oli toimitettu 26.4.1982, jolloin lääninverovirasto on valvonut valtion verosaatavia säädettyine viivästysseuraamuksineen enintään 1.117.103,30 markkaa.</p>
      <p>Matti Pohjonen Oy:n koko vaihto-omaisuus oli 26.8.1981 tehdyllä kauppakirjalla luovutettu Kesko Oy:n välityksellä perustettavalle osakeyhtiölle 2.721.511,87 markan kauppahinnasta. Kauppahinta oli maksettu useassa erässä. Viimeinen 721.511,87 markan määräinen erä oli maksettu 21.10.1981 siten, että se oli kirjanpidollisesti merkitty Kesko Oy:llä Matti Pohjonen Oy:ltä olleen, Vähittäiskaupan Takaus Oy:n samana päivänä Kesko Oy:n perittäväksi siirtämän 1.827.396,30 markan määräisen saatavan lyhennykseksi.</p>
      <p>Matti Pohjonen Oy oli 7.2.1980 päivätyllä velkakirjalla, jossa takaajana oli ollut Vähittäiskaupan Takaus Oy, saanut Suomen Yhdyspankki Oy:ltä lainaksi 1.800.000 markkaa. Lainan irtisanomisaika oli ollut yksi kuukausi. Vähittäiskaupan Takaus Oy:n hallussa olivat vastavakuutena olleet Matti Pohjonen Oy:n omistamaan irtaimeen käyttö- ja vaihto-omaisuuteen kiinnitetyt 5 miljoonan markan pääomamääräiset haltijavelkakirjat, jotka oli jälkipantattu Kesko Oy:lle. Matti Pohjonen Oy:n, Vähittäiskaupan Takaus Oy:n ja Suomen Yhdyspankki Oy:n edustajat olivat 1.9.1981 sopineet, että kaikki Matti Pohjonen Oy:n luotot Suomen Yhdyspankki Oy:ltä ja muut vastuut sille suoritettiin, ja Vähittäiskaupan Takaus Oy oli 21.10.1981 takaajana maksanut pankille edellä mainitun lainan korkoineen.</p>
      <p>Raastuvanoikeus on, huomioon ottaen takausasetuksen 7 §:n säännöksen, katsonut, ettei Vähittäiskaupan Takaus Oy:llä ollut 21.10.1981 ollut erääntynyttä saatavaa Matti Pohjonen Oy:ltä. Koska ei ollut edes väitetty Matti Pohjonen Oy:n aikaisemmin harjoittaman liiketoiminnan lakanneen kysymyksessä olevan kaupan johdosta tai kaupan aiheuttaneen vahinkoa irtaimistokiinnityksen kohteena olevalle omaisuudelle, Vähittäiskaupan Takaus Oy:n saatavan Matti Pohjonen Oy:ltä ei voitu katsoa erääntyneen irtaimistokiinnityksestä annetussa laissa säädetyin tavoin. Kesko Oy:llä ei enää 21.10.1981 ollut ollut omia tilisaatavia Matti Pohjonen Oy:ltä.</p>
      <p>Sen vuoksi ja koska Matti Pohjonen Oy:n kysymyksessä oleva suoritus oli tapahtunut 60 päivän aikana ennen konkurssin alkua sijaissuorituksin velallisen ammattiin nähden epätavallista maksuvälinettä käyttäen ja koska Kesko Oy oli myötävaikuttanut Vähittäiskaupan Takaus Oy:n erääntymättömän saatavan perimiseen Matti Pohjonen Oy:n muiden velkojain vahingoksi, raastuvanoikeus on konkurssisäännön 46 §:n d kohdan nojalla määrännyt suorituksen peräytymään ja velvoittanut Kesko Oy:n ja Vähittäiskaupan Takaus Oy:n yhteisvastuullisesti palauttamaan Matti Pohjonen Oy:n konkurssipesälle 721.511,87 markkaa 5 prosentin korkoineen haasteen tiedoksiantopäivistä 16. ja 19.7.1982 lukien sekä yhteisvastuullisesti korvaamaan Lapin lääninveroviraston oikeudenkäyntikulut 8.500 markalla.</p>
      <p>Koska takaisinsaantikanne oli nostettu niin myöhään, että Kesko Oy ja Vähittäiskaupan Takaus Oy eivät olleet voineet valvoa saatavaansa Matti Pohjonen Oy:n konkurssissa paikalletulopäivänä, sanotut yhtiöt oikeutettiin, jos ne tahtoivat kanteen johdosta valvoa saatavansa konkurssissa, valvomaan ne Kemin raastuvanoikeudessa kolmen kuukauden kuluessa siitä, kun päätös oli saanut lainvoiman. Kesko Oy ja Vähittäiskaupan Takaus Oy saivat, jos niiden vaatimus havaittiin lailliseksi, vähentää siitä, mitä niiden oli suoritettava konkurssipesälle, niin paljon kuin niiden saatavien osalle olisi pitänyt tulla, jos ne olisi valvontapäivänä valvottu.</p>
      <p>Helsingin hovioikeus, jonka tutkittavaksi Kesko Oy ja Vähittäiskaupan Takaus Oy olivat saattaneet jutun, on 28.12.1983 antamassaan tuomiossa jättänyt jutun raastuvanoikeuden päätöksen varaan. Kesko Oy ja Vähittäiskaupan Takaus Oy velvoitettiin yhteisvastuullisesti korvaamaan lääninveroviraston oikeudenkäyntikulut hovioikeudessa 400 markalla.</p>
    </div>
    <div>
      <h2 id="19850013tmuukas0">VAATIMUKSET KORKEIMMASSA OIKEUDESSA</h2>
      <p>Kesko Oy ja Vähittäiskaupan Takaus Oy ovat pyytäneet valituslupaa sekä vaatineet, että alempien oikeuksien ratkaisut kumottaisiin ja kanne hylättäisiin sekä että lääninverovirasto velvoitettaisiin korvaamaan niiden oikeudenkäyntikulut.</p>
      <div>
        <h3>Valitusluvan myöntäminen ja välitoimi</h3>
        <p>Korkein oikeus on 13.6.1984 myöntänyt hakijayhtiöille valitusluvan. Lääninverovirasto ja konkurssipesä ovat yhteisesti antaneet niiltä pyydetyn vastauksen.</p>
      </div>
    </div>
    <div>
      <h2 id="19850013tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Matti Pohjonen Oy:n myydessä 26.8.1981 tehdyllä kauppakirjalla vaihto-omaisuutensa Kesko Oy:lle perustettavan yhtiön lukuun osapuolet ovat edellyttäneet, että kauppahinta ja Kesko Oy:llä Matti Pohjonen Oy:ltä olevat saatavat tarvittavilta osin kuitataan keskenään. Näin on myös menetelty.</p>
        <p>Kun Matti Pohjonen Oy velallisena ja Vähittäiskaupan Takaus Oy takaajana olivat 1.9.1981 yhdessä irtisanoneet Matti Pohjonen Oy:n Suomen Yhdyspankki Oy:ltä 7.2.1980 päivätyllä velkakirjalla saaman lainan ja yhden kuukauden pituinen irtisanomisaika oli kulunut Vähittäiskaupan Takaus Oy:n maksaessa lainan 21.10.1981, Vähittäiskaupan Takaus Oy:lle maksun johdosta syntynyt takautumissaatava Matti Pohjonen Oy:ltä oli erääntynyt heti maksun tapahtuessa. Samana päivänä Vähittäiskaupan Takaus Oy, joka on ollut läheisessä yhteydessä Kesko Oy:öön, on siirtänyt takautumissaatavansa Kesko Oy:n perittäväksi ja Kesko Oy on suorittanut Vähittäiskaupan Takaus Oy:lle sen saatavan lyhentämiseksi 721.511,87 markkaa, joka muodostui loppuerän Matti Pohjonen Oy:n edellä mainitusta kauppahintasaatavasta. Tällä suoritusjärjestelyllä, joka on tapahtunut Matti Pohjonen Oy:n suostumuksella ja johon Vähittäiskaupan Takaus Oy on osaltaan myötävaikuttanut, Matti Pohjonen Oy on käyttäessään 60 päivän aikana ennen konkurssinsa alkua velkansa maksamiseen vaihto-omaisuutensa kauppahintasaatavaa maksanut velkaansa konkurssisäännön 46 §:n d kohdassa tarkoitetulla toimialaansa nähden epätavallisella maksuvälineellä. Kun suoritus on kokonaisuudessaan tullut Vähittäiskaupan Takaus Oy:lle ja kysymys on takaisinsaannista konkurssipesään, Kesko Oy:tä ei voida velvoittaa osallistumaan suorituksen palauttamiseen.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota ja raastuvanoikeuden päätöstä muutetaan siten, että Kesko Oy:tä vastaan ajettu kanne hylätään ja Kesko Oy vapautetaan sille tuomitusta suoritusvelvollisuudesta ja korvaamasta lääninveroviraston oikeudenkäyntikuluja raastuvanoikeudessa ja hovioikeudessa. Tuomittu määrä 721.511 markkaa 87 penniä sille 16.7.1982 lukien laskettavine viiden prosentin korkoineen sekä alemmissa asteissa tuomitut oikeudenkäyntikulut yhteensä 8.900 markkaa jäävät siten Vähittäiskaupan Takaus Oy:n suoritettaviksi. Jutussa annettu jälkivalvontaosoitus ei jutun näin päättyessä enää koske Kesko Oy:tä. Asian laadun vuoksi Kesko Oy:n on pidettävä vahinkonaan sillä jutussa olleet oikeudenkäyntikulut.</p>
        <div>
          <p>Ratkaisuun osallistuneet: oikeusneuvokset Leinonen, Jalanko, Heinonen, Portin ja Roos</p>
        </div>
      </div>
    </div>
  </finlex:content>
</finlex:document>
