<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870063</dcterms:identifier>
  <finlex:ecliIdentifier>ECLI:FI:KKO:1987:63</finlex:ecliIdentifier>
  <dcterms:title>KKO:1987:63</dcterms:title>
  <dcterms:description>
    <p>
      <strong>Toimeksianto</strong>
      <span>Asiamiehen tili</span>
      <span>Asiamiehen korvausvelvollisuus</span>
    </p>
    <p>
      <strong>Kanneoikeuden vanhentuminen</strong>
    </p>
  </dcterms:description>
  <finlex:registerNumber>S86/986</finlex:registerNumber>
  <dcterms:date pvm="19861111">1986-11-11</dcterms:date>
  <finlex:fileCopyNumber>1576</finlex:fileCopyNumber>
  <dcterms:issued pvm="19870602">1987-06-02</dcterms:issued>
  <dcterms:abstract>
    <p>Kiinteistönvälittäjä A oli B:n valtuuttamana asiamiehenä myynyt B:n osakkeet ja vastaanottanut kauppahinnan. B vaati A:lta korvausta siitä, että A oli käyttänyt osan kauppahinnasta vastoin toimeksiantoa. Tuo käyttö oli ilmennyt A:n antamasta tilistä, mutta siitä oli puuttunut selvitys käsirahasta ja sen käytöstä.</p>
    <p>B:n korvauskanne hylättiin kauppakaaren 18 luvun 9 §:n nojalla vanhentuneena, koska B vuoden kuluessa tilistä ei ollut nostanut korvauskannetta eikä myöskään vaatinut tilin täydentämistä.</p>
  </dcterms:abstract>
  <p>KK 18 luku 9 §</p>
  <dcterms:tableOfContents>
    <a href="19870063aloa0">ASIAN KÄSITTELY ALEMMISSA OIKEUKSISSA</a>
    <a href="19870063mhaku0">MUUTOKSENHAKU KORKEIMMASSA OIKEUDESSA</a>
    <a href="19870063yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870063.kko">
    <div>
      <h2 id="19870063aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Porvoon raastuvanoikeudessa</h3>
        <p>Tauno Juha Ervasti on kiinteistönvälittäjä Antti Parikalle 6.3.1984 tiedoksi annetun haasteen nojalla kanteessaan kertonut Parikan myyneen 3.12.1982 hänen valtuuttamanaan Asunto Oy Nuottapuiston osakkeet nrot 4702-4849, jotka oikeuttivat huoneiston C 19 hallintaan yhtiön omistamassa talossa Porvoon kaupungissa Lohentien varrella, 110.000 markan kauppahinnasta. Toimeksiannosta ei tehty kiinteistönvälittäjäasetuksen edellyttämää kirjallista toimeksiantosopimusta. Parikan ilmoitettua, että asuntohallituksen laina ja niinsanottu ensisijaislaina pankille piti maksaa, jotta kauppa voitaisiin tehdä, sovittiin, että Parikka maksaa ne kauppahinnasta. Parikan tilitettyä kauppahinnan ilmeni, että hän oli maksanut myös huoneistoon kohdistuvan osuuden taloyhtiön lainasta 16.242 markkaa 53 penniä, vaikkei se kuulunut Ervastin maksettavaksi eikä sen maksamisesta ollut sovittu. Parikka oli näin aiheuttanut Ervastille aiheettomasti maksetun lainaosuuden suuruisen vahingon. Tämän vuoksi Ervasti on vaatinut Parikan velvoittamista suorittamaan hänelle vahingonkorvaukseksi 16.242 markkaa 53 penniä 5 prosentin korkoineen haasteen tiedoksiannosta 6.3.1984 lukien sekä korvaamaan hänen oikeudenkäyntikulunsa.</p>
      </div>
      <div>
        <h3>Vastaus</h3>
        <p>Parikka on katsonut, että kanneoikeus oli vanhentunut, koska kannetta ei ollut kauppakaaren 18 luvun 9 §:n mukaisesti nostettu yön ja vuoden kuluessa siitä, kun Parikka oli 3.12.1982 tehnyt tilin asiamiestoimestaan. Parikka oli myös kiistänyt kanteen perusteeltaan ja määrältään sekä vaatinut Ervastin velvoittamista korvaamaan hänen oikeudenkäyntikulunsa.</p>
      </div>
      <div>
        <h3>Raastuvanoikeuden päätös 30.10.1984</h3>
        <p>Vanhentumisväitteestä raastuvanoikeus on todennut, että Ervastin kanne ei kohdistunut mihinkään toimitukseen. Toisaalta oli katsottava tili annetuksi vasta 7.8.1984. Kanne oli kohdistunut siihen, että Parikka ilman Ervastin lupaa oli suorittanut osakkeiden yhtiölainaosuuden. Tällä perusteella ei mainittu kauppakaaren säännös tullut sovellettavaksi, vaan tapaukseen oli sovellettava yleistä kymmenen vuoden vanhentumisaikaa. Raastuvanoikeus on hylännyt väitteen vanhentumisesta.</p>
        <p>Raastuvanoikeus on todennut, että Ervastin kertomus tapahtumien kulusta oli oikea. Kiistakysymyksenä oli ainoastaan, oliko sovittu yhtiölainaosuuden suorittamisesta kauppahinnasta vai ei. Parikka oli katsonut, että Ervastin kanssa oli sovittu yhtiölainaosuuden suorittamisesta kauppahinnasta eli että osakkeet myytäisiin velattomina. Ervasti oli katsonut, että näin ei ollut sovittu. Varsinaista näyttöä kummankaan väitteen puolesta tai sitä vastaan ei ollut esitetty. Ratkaisevaksi jäi näin ollen todistustaakan jako eli kenellä oli näyttövelvollisuus ja kuka kärsi seuraukset siitä, ettei väitettä näytetty toteen. Raastuvanoikeus on katsonut, että yhtiölainaosuuden maksaminen oli siinä määrin poikkeuksellinen ehto ja menettely, että näyttövelvollisuus Parikan väittämän ehdon olemassaolosta oli hänellä. Parikka oli myös laiminlyönyt kiinteistönvälittäjäasetuksen 16 §:n mukaisesti laatia välitystehtävästä kirjallisen toimeksiantosopimuksen, jossa kaikki ehdot olisivat tulleet asianmukaisesti määritellyiksi. Tästä laillisen menettelyn laiminlyönnistä aiheutuvat haitalliset seuraamukset tuli Parikan itse kärsiä eikä hän saanut tuon laiminlyönnin avulla päästä parempaan asemaan kuin jos hän olisi noudattanut mainitun asetuksen säännöksiä. Ottaen vielä huomioon asetuksen 21 §:ssä säädetyn yleisvelvoitteen, jonka mukaan kiinteistönvälittäjän tuli valvoa molempien osapuolten etua hyvän liiketavan mukaisesti, raastuvanoikeus on päätynyt siihen, että näytön puute yhtiölainaosuuden suorittamista koskevasta, sopimusehdosta jäi Parikan vahingoksi. Myös vahingon määrän osalta raastuvanoikeus on hyväksynyt Ervastin kanteen.</p>
        <p>Tämän vuoksi raastuvanoikeus on velvoittanut Parikan suorittamaan Ervastille vahingonkorvauksena 16.242 markkaa 53 penniä 5 prosentin korkoineen 6.3.1984 lukien sekä korvaukseksi oikeudenkäyntikuluista 6.000 markkaa.</p>
      </div>
      <div>
        <h3>Helsingin hovioikeuden tuomio 11.6.1986</h3>
        <p>Hovioikeus, jonka tutkittavaksi Parikka oli saattanut jutun, on todennut, että Parikka oli, myytyään Ervastin toimeksiannosta kysymyksessä olevat osakkeet, tehnyt 3.12.1982 tilin asiamiestoimestaan. Ervasti oli nostanut kanteen vasta 6.3.1984 eli myöhemmin kuin vuoden kuluttua siitä, kun Parikka oli eronnut sanotusta toimestaan. Ervastin kanne oli kauppakaaren 18 luvun 9 §:n mukaan nostettu myöhään. Tämän vuoksi hovioikeus on, kumoten raastuvanoikeuden päätöksen, hylännyt kanteen myöhään nostettuna ja vapauttanut Parikan maksamasta Ervastille korvausta vahingosta ja oikeudenkäyntikuluista. Ervasti on velvoitettu korvaamaan Parikalle oikeudenkäyntikulut asiassa 9.000 markalla.</p>
      </div>
    </div>
    <div>
      <h2 id="19870063mhaku0">MUUTOKSENHAKU KORKEIMMASSA OIKEUDESSA</h2>
      <p>Ervasti on pyytänyt valituslupaa ja vaatinut hovioikeuden tuomion kumoamista ja raastuvanoikeuden päätöksen pysyttämistä sekä korvausta oikeudenkäyntikuluistaan myös hovioikeudessa ja Korkeimmassa oikeudessa. Valituslupa on myönnetty 1.9.1986. Parikka on antanut häneltä pyydetyn vastauksen.</p>
    </div>
    <div>
      <h2 id="19870063yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Kanteessa vaaditaan Parikalta korvausta siitä, että hän on käyttänyt Ervastin valtuuttamana asiamiehenä myymistään osakkeista Ervastin puolesta vastaanottamastaan kauppahinnasta 16.242 markkaa 53 penniä vastoin Ervastin toimeksiantoa. Kanne tarkoitta siten Parikan toimintaa asiamiehenä ja siihen on sovellettava kauppakaaren 18 luvun säännöksiä. Erotakseen asiamiehen toimesta Parikka on 3.12.1982 Ervastille lähettämässään pankkisiirtotiedotuksessa tehnyt tilin, josta ei ole ilmennyt Parikan kauppahinnan käsirahasuorituksena vastaanottama 10.000 markan määrä ja sen käyttö, mutta josta on ilmennyt kaikki muut asiamiestoimen tuotot ja kulut, muun muassa kanteen korvausperusteena oleva 16.242 markan 53 pennin suoritus. Ervasti ei ole vuoden kuluessa siitä, kun hän on saanut tuon tilin, nostanut kannetta Parikan asiamiestoimesta eikä myöskään vaatinut tilityksen täydentämistä. Kanne on siten kauppakaaren 18 luvun 9 §:n nojalla nostettu liian myöhään.</p>
        <p>Ervasti on voitettuaan jutun raastuvanoikeudessa hävinnyt sen hovioikeudessa. Oikeudenkäymiskaaren 12 luvun 4 §:n 1 momentin mukaan hänet voidaan velvoittaa korvaamaan Parikalla asiassa raastuvanoikeudessa ja hovioikeudessa olleet kulut vain, milloin siihen on olemassa erityisiä seikkoja. Tällaisia seikkoja ei ole.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan.</p>
        <p>Ervasti vapautetaan korvaamasta Parikan oikeudenkäyntikulut asiassa. Muutoin hovioikeuden tuomion lopputulos jää pysyväksi.</p>
        <p>Asian laadun vuoksi Parikka saa pitää hänellä täällä olleet vastauskulunsa vahinkonaan.</p>
        <div>
          <p>Ratkaisuun osallistuneet: oikeusneuvokset Salervo, Ådahl, Hiltunen, Roos ja Tulenheimo-Takki</p>
        </div>
      </div>
    </div>
  </finlex:content>
</finlex:document>
