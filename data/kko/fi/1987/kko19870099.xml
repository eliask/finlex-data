<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870099</dcterms:identifier>
  <finlex:ecliIdentifier>ECLI:FI:KKO:1987:99</finlex:ecliIdentifier>
  <dcterms:title>KKO:1987:99</dcterms:title>
  <dcterms:description>
    <p>
      <strong>Perintöoikeus</strong>
      <span>Vanhentuminen</span>
    </p>
  </dcterms:description>
  <finlex:registerNumber>S86/751</finlex:registerNumber>
  <dcterms:date pvm="19861113">1986-11-13</dcterms:date>
  <finlex:fileCopyNumber>2889</finlex:fileCopyNumber>
  <dcterms:issued pvm="19871016">1987-10-16</dcterms:issued>
  <dcterms:abstract>
    <p>Myös perintökaaren 16 luvun 3 §:n mukaisen sijaisperillisen oikeus perintöön vanhenee perintökaaren 16 luvun 1 §:n 1 momentissa säädetyssä 10 vuoden määräajassa, joka luetaan perittävän kuolemasta.</p>
    <p>Ään.</p>
  </dcterms:abstract>
  <p>PK 16 luku 1 § 1 mom</p>
  <p>PK 16 luku 3 §</p>
  <dcterms:tableOfContents>
    <a href="19870099aloa0">ASIAN KÄSITTELY ALEMMISSA OIKEUKSISSA</a>
    <a href="19870099mhaku0">MUUTOKSENHAKU KORKEIMMASSA OIKEUDESSA</a>
    <a href="19870099yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870099.kko">
    <div>
      <h2 id="19870099aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Ulvilan kihlakunnanoikeudessa</h3>
        <p>Haastemies Antti Kotomäki on alaikäisille Markku Juhani ja Maarit Hannele Rintalalle määrättynä uskottuna miehenä Marja Sirkku Tellervo Vesaselle 19.2.1985, Aino Paasille 26.2.1985, Auli Ritva Marjatta Virtaselle ja Markku Matti Hemming Vesaselle 27.2.1985 sekä Asko Samuli Rintalalle 1.3.1985 tiedoksi toimituttamansa haasteen nojalla kihlakunnanoikeudessa lausunut, että Porista oleva asianajaja Erkki Viita oli pesänjakajana 28.9.1984 toimittanut perinnönjaon Markku Juhani ja Maarit Hannele Rintalan, Virtasen ja Markku Matti Hemming ja Marja Sirkku Tellervo Vesasen isoisän sekä Paasin ja Asko Samuli Rintalan isän, 8.10.1971 kuolleen, Ulvilasta olleen maanviljelijän Jalmari Edvard Arvelan jälkeen. Viita oli tuolloin todennut, ettei Asko Samuli Rintala ollut perintökaaren 16 luvun 1 §:n 1 momentin tarkoittamalla tavalla saattanut voimaan perintöään Arvelan jälkeen ja ettei Asko Samuli Rintala ollut muutoinkaan ryhtynyt mihinkään jäämistöä koskeviin toimiin lain edellyttämässä kymmenen vuoden määräajassa. Näillä perusteilla Viita oli katsonut, että Asko Samuli Rintalan perintöoikeus Arvelaan nähden oli vanhentunut. Koska Markku Juhani ja Maarit Hannele Rintala eivät olleet perintökaaren 16 luvun 1 §:n 2 momentin tarkoittamalla tavalla hakeneet oikeudelta määräystä siitä, että heidän isänsä Asko Samuli Rintalan olisi tullut saattaa perintöoikeutensa Arvelan jälkeen voimaan määräajassa ennen sen vanhentumista, Viita oli myös katsonut, että Markku Juhani ja Maarit Hannele Rintalan oikeus perintöön Arvelan jälkeen oli vanhentunut. Sen vuoksi ja koska mainitut alaikäiset lapset eivät itse olleet kyenneet ryhtymään toimenpiteisiin perintöoikeutensa turvaamiseksi Arvelan jälkeen ja koska sanottu perintöoikeuden vanhentumisaika ei koskenut sijaisperillisinä olevia Markku Juhani ja Maarit Hannele Rintalaa ja pesänjakajan päätös oli siten perustunut virheelliseen laintulkintaan, Kotomäki on vaatinut, että Markku Juhani ja Maarit Hannele Rintalalle vahvistettaisiin Asko Samuli Rintalan sijaisperillisinä tämän perintöosaa vastaava osuus Arvelan jälkeen ja että perinnönjakoa määrättäisiin tältä osin oikaistavaksi ja se palautettaisiin pesänjakajan käsiteltäväksi. Vielä Kotomäki on vaatinut korvausta oikeudenkäyntikuluista.</p>
      </div>
      <div>
        <h3>Kihlakunnanoikeuden päätös 23.5.1985</h3>
        <p>Kihlakunnanoikeus on todennut, että Asko Samuli Rintala oli menettänyt perintöoikeutensa kanteessa kerrotulla tavalla. Hän ei ollut perillisenä osallistunut Jalmari Edvard Arvelan jälkeen pidettyyn perunkirjoitustilaisuuteen eikä pesänositus- ja perinnönjakotilaisuuteen eikä ollut saattanut perintöoikeuttaan voimaan perintökaaren 16 luvun 2 §:n 1 momentin tarkoittamalla tavalla. Hän ei ollut ryhtynyt perillisenä muutoinkaan mihinkään sanottua jäämistöä koskeviin toimiin ainakaan ennen kuin osallistui 30.9.1982 kuolleen sisarensa Helvi Hilma Tellervo Arvelan jälkeen 16.12.1982 pidettyyn perunkirjoitustilaisuuteen, mikä siis tapahtui vasta yli 10 vuoden kuluttua Jalmari Edvard Arvelan kuolemasta. Markku Juhani ja Maarit Hannele Rintala olivat tulleet Asko Samuli Rintalan sijaisperillisiksi Jalmari Edvard Arvelan jälkeen ja he olivat 6.4.1984 pidetyssä perinnönjakotilaisuudessa vaatineet perintöoikeuttaan isänsä sijaan.</p>
        <p>Kun Markku Juhani ja Maarit Hannele Rintala olivat esittäneet vaatimuksensa vasta yli kymmenen vuoden kuluttua Jalmari Edvard Arvelan kuolemasta, eivätkä he olleet hakeneet perintökaaren 16 luvun 1 §:n 2 momentissa säädetyllä tavalla määräystä siitä, että heidän isänsä Asko Samuli Rintalan olisi saatettava perintöoikeutensa voimaan tietyssä määräajassa ennen sen vanhenemista, kihlakunnanoikeus on katsonut heidän oikeutensa perintöön vanhentuneeksi ja hylännyt kanteen.</p>
      </div>
      <div>
        <h3>Turun hovioikeuden tuomio 11.4.1986</h3>
        <p>Hovioikeus, jonka tutkittavaksi Kotomäki on saattanut jutun, ei ole muuttanut kihlakunnanoikeuden päätöstä.</p>
      </div>
    </div>
    <div>
      <h2 id="19870099mhaku0">MUUTOKSENHAKU KORKEIMMASSA OIKEUDESSA</h2>
      <p>Kotomäki on pyytänyt valituslupaa sekä valituksessaan vaatinut kanteensa hyväksymistä ja oikeudenkäyntikulujensa korvaamista. Valituslupa on myönnetty 19.8.1986. Virtanen, Markku Matti Hemming Vesanen, Marja Sirkku Tellervo Vesanen ja Paasi ovat antaneet heiltä pyydetyn vastauksen vaatien valituksen hylkäämistä ja oikeudenkäyntikulujensa korvaamista. Asko Samuli Rintala on antanut häneltä pyydetyn vastauksen katsoen kanteen pääasian osalta oikeutetuksi.</p>
    </div>
    <div>
      <h2 id="19870099yloa0">KORKEIMMAN OIKEUDEN RATKAISU</h2>
      <p>Perintökaaren 16 luvun 1 §:n 1 momentin mukaan perillisen on pääsääntöisesti saatettava oikeutensa voimaan viimeistään kymmenen vuoden kuluessa perittävän kuolemasta. Sijaisperilliselle on kuitenkin 1 §:n 2 momentissa säädetyin tavoin annettu oikeus lyhentää ensisijaisen perillisen perinnön vastaanottoaikaa.</p>
      <p>Perintökaaren 16 luvun 3 §:stä, jossa säädetään sijaisperillisen oikeudesta perintöön, ei selvästi ilmene, onko myös sijaisperillisen saatettava oikeutensa voimaan kymmenen vuoden kuluessa perittävän kuolemasta vai onko hänellä itsenäinen kymmenen vuoden määräaika, joka luetaan siitä, kun hänen edeltäjänsä oikeus jäämistöön on lakannut. Lain sanamuoto ei sulje pois kumpaakaan tulkintaa. Lain esityöt eivät myöskään anna vastausta kysymykseen. Usean vuosikymmenen ajan kestäneistä lain esitöistä on kuitenkin ollut havaittavissa johdonmukainen pyrkimys säätää kiinteä ja selkeä vanhentumissäännöstö perillisen oikeudesta perintöön. Tuon vanhentumissäännöstön sisällyttämistä lakiin on perusteltu muun muassa sillä, että oikeusvarmuus vaatii suhteellisen joutuisaa kuolinpesän selvittämistä ja pesän omaisuuden jakamista. Sen vuoksi perintökaaren 16 luvun 1 §:ssä omaksuttu yleinen vanhentumissäännös puoltaa sellaista 3 §:n tulkintaa, että myös sijaisperillisen on toteutettava oikeutensa perittävän omaisuuteen kymmenen vuoden kuluessa perittävän kuolemasta. Tätä kantaa tukee sekin seikka, että sijaisperillisellä on käytettävissään jo aikaisemmin mainittu 1 §:n 2 momentissa säädetty oikeussuojatie, jota kautta hän voi turvata oman oikeutensa perintöön. Näillä ja kihlakunnanoikeuden päätöksestä ilmenevillä perusteilla Korkein oikeus päätyy siihen, ettei ole syytä hovioikeuden tuomion lopputuloksen muuttamiseen. Asian laadun vuoksi Virtanen, Markku Matti Hemming ja Marja Sirkku Tellervo Vesanen sekä Paasi saavat pitää heillä täällä olleet oikeudenkäyntikulut vahinkonaan.</p>
      <div>
        <p>Ratkaisuun osallistuneet: oikeusneuvokset Ailio, Ådahl, Hiltunen, Haarmann (eri mieltä) ja Tulenheimo-Takki</p>
      </div>
      <div>
        <h3>Esittelijän mietintö ja eri mieltä olevan jäsenen lausunto</h3>
        <p>Nuorempi oikeussihteeri Walamies: Korkein oikeus antanee seuraavan tuomion.</p>
        <p>Perintökaaren 16 luvussa säädetään perillisen ja testamentin saajan oikeuden vanhentumisesta. Luvun 1 §:n mukaan perillisen on saatettava oikeutensa voimaan viimeistään kymmenen vuoden kuluessa perittävän kuolemasta tai oikeuden määräämän enintään vuoden pituisen määräajan kuluessa siitä, kun hänelle on annettu tieto määräyksestä. Luvun 3 §:ssä säädetään siitä, kenelle perintö menee silloin, kun perillinen on tämän luvun säännösten mukaan menettänyt oikeutensa perintöön. Laissa ei ole nimenomaista säännöstä siitä, mistä ajankohdasta lukien tällaisen sijaantuloperillisen oikeus jäämistöön alkaa vanhentua. Vastausta kysymykseen ei löydy myöskään perintökaaren esitöistä. Oikeuskirjallisuudessa asiasta on esiintynyt eri mieliä. Toisaalta on katsottu, että vanhentuminen alkaa perittävän kuolemasta, mutta toisaalta on pidetty johdonmukaisena lukea määräaika siitä, kun edeltäjän oikeus jäämistöön on lakannut.</p>
        <p>Sen puolesta, että sijaantuloperillisen käytettävissä oleva määräaika on laskettava hänen edeltäjänsä oikeuden lakkaamisesta, puhuu ennen muuta se seikka, että muussa tapauksessa sijaantuloperillisen oikeus voisi usein olla menetetty. Jos esimerkiksi isä on vaarassa menettää oikeutensa perintöön, ei ole todennäköistä, että hänen sijaantuloperillisinään olevien alaikäisten lasten osalta turvauduttaisiin perintökaaren 16 luvun 1 §:n 2 momentissa säädettyyn määräajan lyhentämismenettelyyn. Oikeusvarmuusnäkökohdatkaan eivät estä hyväksymästä tätä tulkintaa, koska muilla perillisillä aina on oikeus turvautua mainittuun lyhentämismenettelyyn.</p>
        <p>Edellä kerrotuin perusteluin Korkein oikeus katsonee, että Markku Juhani ja Maarit Hannele Rintalalle Asko Samuli Rintalalta siirtynyt oikeus perintöön Jalmari Edvard Arvelan jälkeen ei ole ollut vanhentunut.</p>
        <p>Tuomiolauselmana kumottaneen hovioikeuden tuomio ja kihlakunnanoikeuden päätös. Korkein oikeus vahvistanee, että Markku Juhani ja Maarit Hannele Rintalalle kuuluu heidän isänsä perintöosaa vastaava osuus eli kummallekin yksi kahdeksasosa perinnöstä Jalmari Edvard Arvelan jälkeen. Asia palautettaneen pesänjakajalle, asianajaja Viidalle, joka määrättäneen toimittamaan uusi lainmukainen perinnönjako.</p>
        <p>Oikeudenkäymiskaaren 21 luvun 4 §:n 1 momentin ensimmäisestä virkkeestä ilmenevän periaatteen mukaan Kotomäki ei saane korvausta oikeudenkäyntikuluistaan alemmissa oikeuksissa. Asian laadun vuoksi hylättäneen oikeudenkäyntikuluvaatimus myös Korkeimman oikeuden osalta.</p>
        <p>Oikeusneuvos Haarmann: Hyväksyn mietinnön.</p>
        <p/>
      </div>
    </div>
  </finlex:content>
</finlex:document>
