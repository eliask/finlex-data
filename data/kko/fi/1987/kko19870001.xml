<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870001</dcterms:identifier>
  <finlex:ecliIdentifier>ECLI:FI:KKO:1987:1</finlex:ecliIdentifier>
  <dcterms:title>KKO:1987:1</dcterms:title>
  <dcterms:description>
    <p>
      <strong>Jakolaki</strong>
      <span>Oikeudenkäyntimenettely</span>
    </p>
    <p>
      <strong>Tuomari</strong>
    </p>
  </dcterms:description>
  <finlex:registerNumber>M86/46</finlex:registerNumber>
  <dcterms:date pvm="19860804">1986-08-04</dcterms:date>
  <finlex:fileCopyNumber>22</finlex:fileCopyNumber>
  <dcterms:issued pvm="19870106">1987-01-06</dcterms:issued>
  <dcterms:abstract>
    <p>Ylikonstaapeli ei ollut kelpoinen toimimaan maaoikeuden lautamiehenä, vaikka hänet oli pysyvästi määrätty poliisiaseman päivystäjän tehtäviin.</p>
  </dcterms:abstract>
  <p>JL 296 § 4</p>
  <p>L kihlakunnanoikeuden lautakunnasta 4 § 3</p>
  <dcterms:tableOfContents>
    <a href="19870001aloa0">ASIAN KÄSITTELY ALEMMISSA OIKEUKSISSA</a>
    <a href="19870001mhaku0">MUUTOKSENHAKU KORKEIMMASSA OIKEUDESSA</a>
    <a href="19870001yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870001.kko">
    <div>
      <h2 id="19870001aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Pohjois-Suomen maaoikeuden istunto ja päätös 10.10.1985</h3>
        <p>Maaoikeuden käsitellessä 10.10.1985 Kemijärveltä olevan teollisuusvartijan Taisto Tapio Imporannan valitusta Kemijärven kaupungin Isokylässä olevaa Imposenniemen yksityistietä koskeneesta, yksityisistä teistä annetun lain mukaisesta sikseen jätetystä tietoimituksesta maaoikeuden lautamiehenä oli toiminut Kemijärveltä oleva ylikonstaapeli Teuvo Tapani Kangas. Kuultuaan muun muassa Johan Erkki Imposta mainitussa Isokylässä olevan Harju-Imposen tilan RN:o 84 omistavan Martta Imposen jakamattoman kuolinpesän osakkaana maaoikeus oli sanottuna päivänä julistamassaan päätöksessä kerrotuilla perusteilla kumonnut toimitusmiesten päätöksen toimituksen sikseen jättämisestä ja palauttanut toimituksen toimitusmiehille uudelleen käsiteltäväksi.</p>
      </div>
    </div>
    <div>
      <h2 id="19870001mhaku0">MUUTOKSENHAKU KORKEIMMASSA OIKEUDESSA</h2>
      <p>Johan Erkki Imponen on Korkeimpaan oikeuteen 25.3.1986 toimitetussa kirjoituksessaan lausunut, että puheena olevassa maaoikeuden istunnossa oli toiminut maaoikeuden toisena lautamiehenä edellä mainittu, Kemijärven nimismiespiirissä toimessa oleva ylikonstaapeli Kangas, vaikka kihlakunnanoikeuden lautakunnasta 23.5.1969 annetun lain 4 §:n 3 momentin ja jakolain 296 §:n 4 momentin mukaan lautamiehenä ei saa toimia virkamies, joka suorittaa rikosten esitutkintaa tai tulli- tai poliisivalvontaa. Kankaan, joka on suorittanut Kemijärven nimismiespiirissä muun muassa liikennevalvontaa, oli poliisivalvontaa ja rikosten esitutkintaa, jota tarkoitetaan kihlakunnanoikeuden lautakunnasta annetussa laissa. Siten Kangas ei ollut ollut kelpoinen toimimaan maaoikeuden lautamiehenä eikä maaoikeuden kokoonpano ollut ollut laillinen. Koska maaoikeus tämän johdosta ei ollut asiaa käsitellessään ja ratkaistessaan ollut tuomionvoipa, Johan Erkki Imponen on vaatinut, että maaoikeuden päätös poistetaan ja asia palautetaan maaoikeudelle uudelleen käsiteltäväksi.</p>
      <p>Maaoikeuden puheenjohtaja, maaoikeustuomari Risto Orispää on antanut häneltä pyydetyn selityksen sekä Imporanta ja Kangas heiltä pyydetyt vastaukset. Kangas on vastauksessaan muun ohessa lausunut, että hän on 26.5.1985 lukien toiminut Kemijärven nimismiespiirin poliisiaseman päivystäjänä ja ettei hän tässä tehtävässä suorita rikostutkintaa, rikoskuulustelua eikä poliisivalvontaa. Tämän perusteella Kangas on katsonut, että hän on ollut kelpoinen toimimaan maaoikeuden lautamiehenä.</p>
    </div>
    <div>
      <h2 id="19870001yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Kihlakunnanoikeuden lautakunnasta annetun lain 4 §:n 3 momentin mukaan kihlakunnanoikeuden lautamiehenä ei saa toimia virkamies, joka virassaan suorittaa rikosten esitutkintaan, tulli- tai poliisivalvontaan tahi rangaistusten täytäntöönpanoon kuuluvia tehtäviä. Jakolain 296 §:n 4 momentin mukaan sama kelpoisuusehto on voimassa myös maaoikeuden lautamiehen toimeen.</p>
        <p>Esitetyn selvityksen mukaan Kangas on ylikonstaapelin toimessa Kemijärven nimismiespiirissä, jossa hänet on 26.5.1985 lukien pysyvästi määrätty poliisiaseman päivystäjän tehtäviin. Huomioon ottaen 18.2.1966 annetun poliisilain 1 §:ssä, 4 §:n 1 momentissa ja 14 §:ssä sekä 23.8.1985 annetun poliisiasetuksen 1, 37 ja 47 §:ssä ynnä mainituissa säädöksissä poliisille ja poliisimiehelle muutoinkin asetetut yleiset velvollisuudet ja tehtävät Kangas on ylikonstaapelin toimessaan myös päivystäjän tehtäviin sijoitettuna sellainen kihlakunnanoikeuden lautakunnasta annetun lain 4 §:n 3 momentissa tarkoitettu virkamies, joka suorittaa poliisivalvontaan kuuluvia tehtäviä. Kangas ei siten ole ollut kelpoinen toimimaan maaoikeuden lautamiehenä eikä maaoikeus ole kysymyksessä olevaa asiaa käsitellessään ja ratkaistessaan ollut tuomionvoipa. Maaoikeudessa on näin ollen tapahtunut oikeudenkäymiskaaren 31 luvun 1 §:n 1 kohdassa tarkoitettu tuomiovirhe ja maaoikeuden päätös on sanotun luvun 6 §:n nojalla poistettava.</p>
      </div>
      <div>
        <h3>Päätöslauselma</h3>
        <p>Maaoikeuden 10.10.1985 julistama päätös poistetaan ja juttu palautetaan maaoikeuteen, jonka tulee viipymättä ottaa se ilmoituksetta uudelleen käsiteltäväkseen ja huomioon ottaen palauttamisen syy siinä laillisesti menetellä.</p>
        <div>
          <p>Ratkaisuun osallistuneet: oikeusneuvokset Jalanko, Portin, Lindholm, Ketola ja Roos</p>
        </div>
      </div>
    </div>
  </finlex:content>
</finlex:document>
