<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870053</dcterms:identifier>
  <finlex:ecliIdentifier>ECLI:FI:KKO:1987:53</finlex:ecliIdentifier>
  <dcterms:title>KKO:1987:53</dcterms:title>
  <dcterms:description>
    <p>
      <strong>Maanvuokra</strong>
      <span>Vuokra-alueella oleva rakennus</span>
    </p>
    <p>
      <strong>Kiinteistö</strong>
      <span>Kiinteistön ainesosat ja tarpeisto</span>
    </p>
    <p>
      <strong>Konkurssi</strong>
    </p>
    <p>
      <strong>Tuotto</strong>
    </p>
  </dcterms:description>
  <finlex:registerNumber>S86/1033</finlex:registerNumber>
  <dcterms:date pvm="19861201">1986-12-01</dcterms:date>
  <finlex:fileCopyNumber>1289</finlex:fileCopyNumber>
  <dcterms:issued pvm="19870507">1987-05-07</dcterms:issued>
  <dcterms:abstract>
    <p>Kommandiittiyhtiön omistama rakennus sijaitsi tontilla, johon yhtiöllä oli vuokranantajaa kuulematta siirrettävissä oleva vuokraoikeus. Kommandiittiyhtiö oli luovuttanut rakennuksen yhtiömiehilleen, joille oli siirtynyt myös rakennuksen hallinta. Tämän jälkeen vuokraoikeus oli kommandiittiyhtiön yhtiömuodon muutoksen perusteella siirtynyt osakeyhtiölle. Kun osakeyhtiö myöhemmin asetettiin konkurssiin, rakennus oli edelleen vuokra-alueella.</p>
    <p>- Rakennus kuului osakeyhtiön konkurssipesään. - Yhtiömiehillä oli oikeus pitää rakennuksesta saamansa tuotto konkurssin alkamisen jälkeen ajalta, jolloin he olivat vilpittömässä mielessä hallinneet rakennusta.</p>
    <p>Ään.</p>
  </dcterms:abstract>
  <dcterms:tableOfContents>
    <a href="19870053aloa0">ASIAN KÄSITTELY ALEMMISSA OIKEUKSISSA</a>
    <a href="19870053mhaku0">MUUTOKSENHAKU KORKEIMMASSA OIKEUDESSA</a>
    <a href="19870053yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870053.kko">
    <div>
      <h2 id="19870053aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanteet Kemin raastuvanoikeudessa</h3>
        <p>Kalaliike Tauno Salmi Oy:n konkurssipesä on Tauno Ludvig Salmelle ja Salme Inkeri Porola-Salmelle 15. ja 18.2.1985 toimitetun haasteen nojalla lausunut, että kommandiittiyhtiöstä osakeyhtiöksi muutettu ja sellaisena kaupparekisteriin 12.10.1979 merkitty Kalaliike Tauno Salmi Oy, joka oli 1.4.1982 omasta hakemuksestaan asetettu konkurssiin, oli omistanut Kemin kaupungin Karjalahden kaupunginosan korttelissa n:o 2107 sijaitsevan tontin n:o 8 vuokraoikeuden. Kommandiittiyhtiö oli vuosina 1968-1970 rakennuttanut tuolle vuokratontille noin 410 neliömetrin suuruisen rakennuksen ja 15.3.1979 allekirjoittanut kauppakirjalla myynyt sen Salmelle ja Porola-Salmelle, jotka kaupantekohetkellä olivat olleen yhtiön osakkaita.</p>
        <p>Vuokraoikeus oli edelleen jäänyt myyjän nimiin. Salmi ja Porola-Salmi olivat 31.3.1979 tehdyllä sopimuksella vuokranneet ostamassaan rakennuksessa olevat tilat osakeyhtiön käyttöön. Yhtiö oli rakennuttanut samalle vuokratontille myös muun muassa pakastamo- ja konttoritiloja käsittävän rakennuksen siten, että tämä rakennus sekä edellä mainittu Salmelle ja Porola-Salmelle myyty rakennus oli liitetty siihen.</p>
        <p>Vuokraoikeus ja vuokratontilla olevat rakennukset olivat muodostaneet ulospäin sellaisen yhtenäisen taloudellisen kokonaisuuden, jonka perusteella velkojat olivat käsittäneet, että vuokraoikeuden lisäksi myös kaikki vuokra-alueella olevat rakennukset kuuluivat yhtiölle. Salmelle ja Porola-Salmelle myyty rakennus oli katsottava kiinteistön ainesosaksi. He eivät olleet saaneet rakennukseen yhtiön hallinnasta ulospäin erottuvaa hallintaa puhumattakaan siitä, että ainesosasuhde olisi katkennut tai heille olisi muodostettu edes vuokraoikeutta alueeseen, jolla rakennus sijaitsi. Tämän vuoksi rakennuksen luovutus ei sitonut osakeyhtiön konkurssivelkojia. Salmi ja Porola-Salmi olivat vuokranneet rakennusta ja saaneet näin itselleen taloudellista hyötyä konkurssipesän kustannuksella. Konkurssin asettamisen jälkeiseltä ajalta 1.4.1982-31.12.1984 rakennuksen nettomääräinen vuokratuotto oli ollut 72.755,25 markkaa.</p>
        <p>Konkurssipesä on vaatinut, että vahvistettaisiin mainitun 15.3.1979 allekirjoitetun rakennuksen luovutuskirjan olevan konkurssipesän velkojia sekä että Salmi ja Porola-Salmi velvoitettaisiin yhteisvastuullisesti suorittamaan konkurssipesälle rakennuksesta saatuna vuokratuottona mainitut 72.755,25 markkaa 16 prosentin korkoineen haasteen tiedoksiantamisesta lukien.</p>
        <p>Salmi ja Porola-Salmi ovat vastustaneet konkurssipesän kannetta sekä puolestaan konkurssipesää vastaan ajamassaan kanteessa raastuvanoikeudessa lausuneet, että he omistivat konkurssipesän kanteessa tarkoitetun tontilla n:o 8 olevan pinta-alaltaan noin 408,5 neliömetrin suuruisen rakennuksen. Tontin omisti Kemin kaupunki ja sen vuokramiehenä oli ollut Kalaliike Salmi Oy. Rovaniemen hovioikeus oli 21.9.1983 antamallaan lainvoiman saaneella tuomiolla määrännyt tontin vuokraoikeuden ja mainitun 408,5 neliömetrin suuruisen rakennuksen vieressä olevan pakastamo- ja konttorirakennuksen 18.1.1982 Salmelle ja Porola-Salmelle tapahtuneen luovutuksen peräytymään. Asianosaisten välillä oli syntynyt erimielisyyttä 408,5 neliömetrin suuruisen rakennuksen omistusoikeudesta ja siitä, millä tavoin kauppahinta olisi jaettava asianosaisten kesken, mikäli tontin vuokraoikeus ja tontilla olevat rakennukset myytäisiin yhdessä.</p>
        <p>Salmi ja Porola-Salmi ovat vaatineet vahvistettavaksi, että konkurssipesän kanteessa tarkoitetun rakennuksen omistusoikeus kuuluu heille ja, mikäli tontin vuokraoikeus ja tontilla olevat rakennukset myydään yhdessä, kauppahinta jaetaan siten, että siitä on Salmen ja Porola-Salmen osuus 64,42 prosenttia ja konkurssipesän osuus 35,58 prosenttia.</p>
      </div>
      <div>
        <h3>Raastuvanoikeuden päätös 10.7.1985</h3>
        <p>Raastuvanoikeus, joka on myöntänyt Salmelle ja Porola-Salmelle maksuttoman oikeudenkäynnin siten, että nämä voivat joutua korvaamaan valtiolle sen varoista maksetuista asian käsittelyn vaatimista menoista enintään Salmi 1.500 ja Porola-Salmi 1.000 markkaa, ja määrännyt asianajaja Ilkka Kemppaisen heidän oikeudenkäyntiavustajakseen, ja jossa konkurssipesä on vastustanut siihen kohdistettua kannetta sekä vaatinut oikeudenkäyntikulujensa korvaamista, on lausunut, että Kalaliike Tauno Salmi kommandiittiyhtiö oli 6.6.1972 tehdyllä vuokrasopimuksella vuokrannut Kemin kaupungin mainitun tontin n:o 8 ehdolla, että vuokraoikeus saatiin siirtää kolmannelle henkilölle kaupunkia kuulematta. Kommandiittiyhtiö oli omistanut tontilla sijaitsevan liikerakennuksen, jonka se oli 15.3.1979 tehdyllä kauppakirjalla luovuttanut yhtiömiehelleen Salmelle ja Porola-Salmelle siirtämättä näille kuitenkaan tontin vuokraoikeutta. Salmi ja Porola-Salmi olivat vuokranneet rakennuksen 31.3.1979 alkaen edelleen kommandiittiyhtiön käyttöön. Kommandiittiyhtiön yhtiömiehet olivat 20.11.1978 tehneet päätöksen kommandiittiyhtiön muuttamisesta osakeyhtiöksi toiminimellä Kalaliike Tauno Salmi Oy, ja tämä muutos oli 12.10.1979 merkitty kaupparekisteriin. Osakeyhtiö, oikeastaan kommandiittiyhtiö, oli rakennuttanut tontille mainitun rakennuksen jatkoksi pakastamo- ja konttorirakennuksen ja osakeyhtiö oli 18.1.1982 myynyt viimeksi mainitun rakennuksen vuokraoikeuksineen Salmelle ja Porola-Salmelle, jotka olivat vuokranneet myös tuon rakennuksen edelleen osakeyhtiön käyttöön. Osakeyhtiö oli asetettu konkurssiin 1.4.1982. Rovaniemen hovioikeuden 21.9.1983 annetun tuomiolla oli vuokraoikeutta ja viimeksi mainittua rakennusta koskeva luovutus julistettu peräytymään sekä Salmi ja Porola-Salmi velvoitettu suorittamaan konkurssipesälle omaisuudesta saamansa nettotuotto.</p>
        <p>Kauppakirjassa 15.3.1979 tarkoitettu rakennus oli tontin vuokraoikeuden haltijan tontille rakennuttama ja tarkoitettu pysyvästi palvelemaan tontin käyttöä. Tämän vuoksi rakennus kuului ainesosana tontin vuokraoikeuteen. Kun rakennusta ei ollut siirretty tontilta ennen osakeyhtiön konkurssin alkamista, ainesosasuhde ei ollut katkennut. Sen vuoksi raastuvanoikeus on, hyläten Salmen ja Porola-Salmen kanteen perusteettomana, ettei konkurssipesän kanteessa tarkoitetun rakennuksen omistusoikeuden luovutus sitonut konkurssipesää, johon vuokraoikeus tonttiin ja sillä olevat vuokramiehen rakennukset ja siis myös kysymyksessä oleva rakennus kuuluivat. Koska Salmi ja Porola-Salmi olivat myöntäneet saaneensa rakennuksesta 1.4.1982-31.12.1984 vuokratuloja konkurssipesän vaatiman nettomäärän 72.755,25 markkaa, raastuvanoikeus on velvoittanut Salmen ja Porola-Salmen suorittamaan konkurssipesälle mainitut 72.755 markkaa ja 25 penniä 16 prosentin korkoineen haasteen tiedoksiantopäivästä 18.2.1985 lukien. Lisäksi Salmi ja Porola-Salmi on velvoitettu suorittamaan konkurssipesälle korvaukseksi oikeudenkäyntikuluista 10.000 markkaa.</p>
        <p>Maksuttomasta oikeudenkäynnistä annetun lain nojalla on maksettu valtion varoista Kemppaiselle kulujen korvaukseksi ja palkkioksi yhteensä 6.278,70 markkaa, mistä määrästä on velvoitettu korvaamaan valtiolle Salmi 1.500 markkaa ja Porola-Salmi 1.000 markkaa.</p>
      </div>
      <div>
        <h3>Rovaniemen hovioikeuden tuomio 19.6.1986</h3>
        <p>Hovioikeus, jonka tutkittavaksi Salmi ja Porola-Salmi olivat saattaneet jutun, on lausunut, että Salmi oli 27.6.1968 hakenut maistraatilta rakennuslupaa kalatalon rakentamiseen Kemin kaupungin vuokraamalleen Karjalahden kaupunginosan korttelissa n:o 1055 sijaitsevalle tontille n:o 3. Maistraatti oli 8.7.1968 myöntänyt Salmelle rakennusluvan ja rakennus oli 4.12.1968 hyväksytty otettavaksi käyttöön. Salmi oli 3.10.1969 hakenut maistraatin rakennuslupaa kalatalon laajentamiseen. Maistraatti oli myöntänyt Salmelle kalatalon laajentamiseen rakennusluvan 13.10.1969 ja rakennus oli 18.12.1969 hyväksytty otettavaksi käyttöön. Kalaliike Tauno Salmi kommandiittiyhtiö oli 6.6.1972 vuokrannut kaupungilta mainitun tontin, joka oli nykyisin tontti n:o 8 Karjalahden kaupunginosan korttelissa n:o 2107, ehdolla, että vuokramies sai kaupungin kuulematta siirtää vuokraoikeuden toiselle. Kommandiittiyhtiö oli 15.3.1979 luovuttanut luovutuskirjan sanamuodon mukaan "omistamansa rakennuksen, joka sijaitsee yhtiön vuokraamalla tontilla Kemin kaupungissa," yhtiömiehelleen Salmelle ja Porola-Salmelle. Tontin vuokraoikeus oli jäänyt edelleen kommandiittiyhtiölle. Kommandiittiyhtiö oli yhtiömiesten 20.11.1978 tekemällä päätöksellä muutettu osakeyhtiöksi ja muutos oli 12.10.1979 merkitty kaupparekisteriin, jolloin kommandiittiyhtiön oli katsottava muuttuneen osakeyhtiöksi ja osakeyhtiö oli tullut kommandiittiyhtiön omaisuuden omistajaksi. Osakeyhtiö oli 18.1.1982 tehdyllä kauppakirjalla myynyt tontin vuokraoikeuden ja tontilla mainitun rakennuksen jatkona olevan kommandiittiyhtiön rakennuttaman pakastamo- ja konttorirakennuksen Salmelle ja Porola-Salmelle. Osakeyhtiön tultua 1.4.1982 asetetuksi konkurssiin hovioikeus oli konkurssipesän kanteesta 21.9.1983 annetulla lainvoimaisella tuomiolla määrännyt vuokraoikeutta sekä pakastamo- ja konttorirakennusta koskevan luovutuksen peräytymään.</p>
        <p>Koska Salmen vuokra-alueelle rakentama rakennus oli kuulunut hänen sanottua tonttia koskevaan vuokraoikeuteensa ja koska rakennus oli myös ennen sen luovuttamista Salmelle ja Porola-Salmelle kuulunut kommandiittiyhtiön vuokraoikeuteen, joka oli siirrettävissä kolmannelle ilman vuokranantajan suostumusta, hovioikeus on katsonut, että tontille sen pysyvää käyttöä varten rakennettu ja luovutuskirjalla 15.3.1979 Salmelle ja Porola-Salmelle luovutettu rakennus, joka osakeyhtiön konkurssin alkaessa oli ollut tontilla, kuului konkurssipesän vuokraoikeuteen.</p>
        <p>Mitä sitten tuli rakennuksen tuoton osalta esitettyyn vaatimukseen, hovioikeus on katsonut oikeuskäytännössä olleen yleisenä sääntönä, että vilpittömässä oleva haltija sai pitää esineen tuoton. Huomiota on kiinnitetty myös siihen, oliko hallinta syntynyt virheettömästi tai oliko se perustunut muodollisesti lailliseen saantoon. Kun Salmi ja Porola-Salmi olivat luovutuskirjan nojalla vilpittömässä mielessä hallinneet rakennusta, heillä oli oikeus pitää rakennuksen hallinta-ajalta saamansa tuotto.</p>
        <p>Näillä perusteilla hovioikeus on muuttanut raastuvanoikeuden päätöstä siten, että konkurssipesän vaatimus tuoton suorittamisesta on hylätty sekä Salmi ja Porola-Salmi vapautettu suorittamasta konkurssipesälle tuomittua rakennuksen tuottoa 72.755,25 markkaa korkoineen sekä asian laatuun nähden myös suorittamasta konkurssipesälle maksettavaksi tuomittua oikeudenkäyntikulujen korvausta. Hovioikeus on vielä määrännyt, että asian laatuun nähden konkurssipesän oli pidettävä vahinkonaan sillä hovioikeudessa olleet kulut.</p>
        <p>Maksuttomasta oikeudenkäynnistä annetun lain nojalla on valtion varoista maksettu Kemppaiselle palkkioksi Salmen ja Porola-Salmen avustamisesta hovioikeudessa 450 markkaa, mikä määrä asian laatuun nähden on jätetty valtion vahingoksi.</p>
      </div>
    </div>
    <div>
      <h2 id="19870053mhaku0">MUUTOKSENHAKU KORKEIMMASSA OIKEUDESSA</h2>
      <p>Salmi ja Porola-Salmi ovat vaatineet, että heidän kanteensa hyväksyttäisiin ja että konkurssipesän kanne jätettäisiin tutkimatta tai hylättäisiin. Salmi ja Porola-Salmi ovat lausuneet, että konkurssipesän vahvistuskanteessa oli tosiasiallisesti kysymys konkurssisäännössä tarkoitetusta takaisinsaantikanteesta ja että kanne tämän vuoksi oli nostettu myöhään. Koska Salmi ja Porola-Salmi olivat omistaneet puheena olevan rakennuksen laillisen saannon perusteella, rakennus ei voinut kuulua konkurssipesän vuokraoikeuteen.</p>
      <p>Konkurssipesä on vaatinut kanteensa hyväksymistä myös vuokratuottoa koskevilta osin ja oikeudenkäyntikulujensa korvaamista korkoineen kaikissa oikeusasteissa. Konkurssipesä on lausunut, ettei tuottoa koskevaa ratkaisua jutussa voinut perustaa pelkästään vilpitöntä mieltä koskeviin periaatteisiin vaan myös konkurssivelkojien etu oli otettava huomioon. Velkojien oikeuden rakennuksesta konkurssin alkamisen jälkeen saatuun tuottoon tuli olla samanlainen kuin heidän oikeutensa rakennukseen. Kantansa tueksi konkurssipesä on viitannut konkurssisäännön 46 §:n i kohdan säännökseen, jonka mukaan konkurssipesällä oli oikeus saada omaisuuden tuotto siitä riippumatta, oliko takaisinsaantikanne perustunut luovutuksensaajan vilpilliseen vai vilpittömään mieleen. Konkurssipesän velkojia olisi puheena olevassa tapauksessa suojeltava samalla tavoin.</p>
      <p>Hakijoille on myönnetty valituslupa 9.9.1986.</p>
      <p>Salmi ja Porola-Salmi ovat heiltä pyydetyssä vastauksessaan vaatineet konkurssipesän valituksen hylkäämistä. Salmi ja Porola-Salmi ovat ilmoittaneet toimituttaneensa 1.10.1986 konkurssipesälle tiedoksi haasteen, johon liittyvän haastehakemuksen mukaan he tulevat vaatimaan konkurssipesän velvoittamista suorittamaan heille konkurssisäännön 46 §:n i kohdassa tarkoitettuna vastikkeena kysymyksessä olevan rakennuksen hankintamenon määrän 231.509,86 markkaa. Konkurssipesä on velvollinen maksamaan tämän määrän siinä tapauksessa, että rakennuksen katsotaan kuuluvan konkurssipesään. Koska haasteeseen perustuva uusi kanne ja puheena oleva juttu liittyvät toisiinsa, Salmi ja Porola-Salmi ovat pyytäneet hovioikeuden tuomion kumoamista ja jutun palauttamista raastuvanoikeuden käsiteltäväksi asiayhteyden vuoksi yhdessä vireille pantavan kanteen kanssa. Salmi ja Porola-Salmi ovat lisäksi lausuneet, joka oli ollut tietoinen vuokra-alueella olevien rakennusten omistusoikeuden kaksinaisuudesta, oli konkurssin alkamisen jälkeen jatkanut kysymyksessä olevaa rakennusta koskenutta osakeyhtiön vuokrasuhdetta 15.6.1982 saakka ja maksanut Salmelle siitä vuokraa 16.325 markkaa. Ainakin sen osalta ei tuoton palauttaminen voinut tulla kysymykseen. Konkurssipesän toimet olivat oikeuttaneet Salmen ja Porola-Salmen katsomaan, että he olivat edelleen omistaneet rakennuksen, Salmi ja Porola-Salmi olivat käyttäneet saamansa tuoton elinkustannuksiinsa. Tähän nähden konkurssipesän vaatimus tuoton korvaamisesta oli myös kohtuuton.</p>
      <p>Konkurssipesä on siltä pyydetyssä vastauksessa vaatinut Salmen ja Porola-Salmen valituksen hylkäämistä ja vastauksen antamisesta aiheutuneiden kulujensa korvaamista korkoineen.</p>
    </div>
    <div>
      <h2 id="19870053yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Kalaliike Tauno Salmi kommandiittiyhtiö on omistanut kysymyksessä olevan noin 408,5 neliömetrin suuruisen rakennuksen, joka on sijainnut kommandiittiyhtiön maanvuokralain 5 luvun mukaisen maanvuokrasopimuksen nojalla hallitsemalla tontilla. Kun vuokrasopimuksen mukaan vuokraoikeus on ollut siirrettävissä vuokranantajan kuulematta, on vuokraoikeuden ja rakennuksen kesken vallinnut sellainen oikeudellinen liittymäsuhde, ettei omistusoikeus rakennukseen ole voinut vuokrasuhteesta erillään luovutettaessa siirtyä toiselle ilman rakennuksen siirtämistä pois vuokra-alueelta. Vuokraoikeus on siirtynyt kommandiittiyhtiön yhtiömuodon muutoksen perusteella Kalaliike Tauno Salmi Oy:lle, joka on 1.4.1982 asetettu konkurssiin. Rakennus on konkurssin alkaessa ollut vuokra-alueella ja sen on siten omistanut osakeyhtiö. Tämän vuoksi rakennus kuuluu osakeyhtiön konkurssipesään.</p>
        <p>Luovuttaessaan 15.3.1979 rakennuksen Salmelle ja Porola-Salmelle kommandiittiyhtiö on luopunut rakennuksen hallinnasta. Salmi ja Porola-Salmi ovat tämän perusteella hallinneet rakennusta osakeyhtiön konkurssin alkamisen jälkeenkin ja saaneet siitä 1.4.1982-31.12.1984 tuottona konkurssipesän heiltä vaatimat 72.755,25 markkaa. Koska laissa ei ole säännöstä siitä, kenelle kuuluu esineen luovuttajan konkurssin alkamisen jälkeen esineestä saatava tuotto siinä tapauksessa, että esineen katsotaan luovutuksesta huolimatta kuuluvan luovuttajan konkurssipesään, on oikeutettu tuottoon arvosteltava sen hovioikeuden perusteluissa mainitun periaatteen mukaan, että tuotto kuuluu vilpittömässä mielessä olevalle esineen haltijalle. Tämän vuoksi Salmella ja Porola-Salmella, jotka kysymyksessä olevana aikana ovat vilpittömässä mielessä hallinneet rakennusta, on oikeus pitää mainittu tuotto.</p>
        <p>Konkurssisäännön 47 §:ssä tarkoitettu määräaika ei koske konkurssipesän kannetta.</p>
      </div>
      <div>
        <h3>Tuomiolauselma</h3>
        <p>Salmen ja Porola-Salmen vaatimus jutun palauttamisesta hylätään aiheettomana. Hovioikeuden tuomion lopputulosta ei muuteta.</p>
        <p>Maksuttomasta oikeudenkäynnistä annetun lain nojalla maksetaan valtion varoista Kemppaiselle palkkioksi Salmen ja Porola-Salmen avustamisesta Korkeimmassa oikeudessa 1.000 markkaa, mikä määrä asian laadun vuoksi jää valtion vahingoksi. Samasta syystä konkurssipesän on pidettävä vastauskulunsa Korkeimmassa oikeudessa vahinkonaan.</p>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Mörä: Enemmistön lausumilla perusteilla katson, että kysymyksessä oleva noin 408,5 neliömetrin suuruinen rakennus kuuluu 15.3.1979 Salmelle ja Porola-Salmelle tapahtuneesta luovutuksesta huolimatta Kalaliike Tauno Salmi Oy:n konkurssipesään. Sen vuoksi jätän hovioikeuden tuomion lopputuloksen tältä osalta pysyväksi.</p>
        <p>Salmi ja Porola-Salmi ovat nostamalla sanotusta rakennuksesta kertyneet vuokrat osakeyhtiön 1.4.1982 tapahtuneen konkurssin alkamisen ja 31.12.1984 väliseltä ajalta saaneet edeltä mainitusta syystä konkurssivelkojien kustannuksella perusteetonta etua raastuvanoikeuden toteaman määrän 72.755,25 markkaa, jotka he ovat velvolliset palauttamaan konkurssipesälle. Sen vuoksi kumoan hovioikeuden tuomion rakennuksen tuoton osalta ja jätän raastuvanoikeuden päätöksen lopputuloksen tältä osin pysyväksi.</p>
        <p>Muutoin olen samaa mieltä kuin enemmistö.</p>
        <div>
          <p>Ratkaisuun osallistuneet: oikeusneuvokset Leivonen, Takala, Mörä (eri mieltä), af Hällström ja Kilpeläinen</p>
        </div>
      </div>
    </div>
  </finlex:content>
</finlex:document>
