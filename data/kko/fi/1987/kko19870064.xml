<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870064</dcterms:identifier>
  <finlex:ecliIdentifier>ECLI:FI:KKO:1987:64</finlex:ecliIdentifier>
  <dcterms:title>KKO:1987:64</dcterms:title>
  <dcterms:description>
    <p>
      <strong>Kiinteistön kauppa</strong>
    </p>
    <p>
      <strong>XIV Kiinnitysvastuuta koskevat välipuheet</strong>
    </p>
  </dcterms:description>
  <finlex:registerNumber>S86/687</finlex:registerNumber>
  <dcterms:date pvm="19861209">1986-12-09</dcterms:date>
  <finlex:fileCopyNumber>1671</finlex:fileCopyNumber>
  <dcterms:issued pvm="19870610">1987-06-10</dcterms:issued>
  <dcterms:abstract>
    <p>Kun tilan kaupassa ei ollut sovittu muusta ostajan maksuvelvollisuudesta kuin 250.000 markan kauppahinnasta, myyjä velvoitettiin korvaamaan ostajalle 43.725 mk korkoineen, jotka ostaja metsänparannuslainan panttioikeuden vuoksi joutui maksamaan tilasta yli sovitun kauppahinnan.</p>
  </dcterms:abstract>
  <dcterms:tableOfContents>
    <a href="19870064aloa0">ASIAN KÄSITTELY ALEMMISSA OIKEUKSISSA</a>
    <a href="19870064mhaku0">MUUTOKSENHAKU KORKEIMMASSA OIKEUDESSA</a>
    <a href="19870064yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870064.kko">
    <div>
      <h2 id="19870064aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Mikkelin kihlakunnanoikeudessa</h3>
        <p>Raimo Kyösti ja Vilma Annikki Bärman ovat lausuneet, että he olivat 12.2.1982 allekirjoitetulla kauppakirjalla ostaneet Erkki Sakarias Rantalaiselta Rupakon tilan RN:o 3:37, Anttolan kunnan Pitkälahden kylässä, 250.000 markan kauppahinnasta. Kaupantekotilaisuudessa oli ollut käsillä tilaa koskeva rasitustodistus ja kauppa oli tehty sillä edellytyksellä, että tila siirtyisi ostajien omistukseen vapaana kaikista rasituksista. Kaupanteon jälkeen oli ilmennyt, että tila oli osallisena Rupakonvirran metsätien rakentamista tarkoittaneessa 27.5.1980 hyväksytyssä metsänparannushankkeessa ja tilalle oli myönnetty metsänparannuslainaa 43.725 markkaa, jonka maksamisesta 1.12.1983 alkaen laskettavine 3 prosentin korkoineen tila oli panttina julkisoikeudellisen saatavan etuoikeudella, mitä koskeva merkintä kiinnitysrekisteriin oli tehty vasta 17.12.1982.</p>
        <p>Koska Raimo Kyösti ja Vilma Annikki Bärman tilan omistajina olivat joutuneet vastuuseen edellä mainitusta lainasta, joka ei ilmennyt vielä kaupantekotilaisuudessa rasitustodistuksesta, ja koska Rantalainen oli kaupanteon yhteydessä salannut lainan ostajilta, Raimo Kyösti ja Vilma Annikki Bärman ovat vaatineet, että Rantalainen velvoitettaisiin heti suorittamaan heille vahingonkorvauksena edellä mainitun lainan määrä 43.725 markkaa 3 prosentin vuotuisine korkoineen 1.12.1983 lukien ja että hänet velvoitettaisiin korvaamaan asian selvittämistä varten hankitusta rasitustodistuksesta suoritettu leimavero 92,50 markkaa sekä asian selvittelystä aiheutuneista puhelin- ja matkakuluista 200 markkaa molemmat viimeksi mainitut määrät laillisine korkoineen.</p>
      </div>
      <div>
        <h3>Kihlakunnanoikeuden päätös 27.3.1984</h3>
        <p>Kihlakunnanoikeus, jossa asianosaiset ovat pyytäneet korvausta oikeudenkäyntikuluistaan, on lausunut selvitetyksi, että Raimo Kyösti ja Vilma Annikki Bärman olivat 12.2.1982 vahvistetulla kauppakirjalla ostaneet Rantalaiselta hänen vaimonsa suostumuksella Rupakon tilan RN:o 3:37, Anttolan kunnan Pitkälahden kylässä, 250.000 markan kauppahinnasta. Omistusoikeus oli siirtynyt kaupanteon yhteydessä. Kaupantekotilaisuudessa oli ollut käsillä tilaa koskeva 9.2.1982 päivätty rasitustodistus, josta oli todettu silloin kiinnitysrekisteriin merkityt rasitukset ja kauppa oli tapahtunut sillä edellytyksellä, että tila siirtyisi Bärmanien omistukseen vapaana rasituksista. Tila oli kuitenkin Rupakonvirran metsätien rakentamista tarkoittaneessa 27.5.1980 hyväksytyssä metsänparannushankkeessa osallisena ja tilalle oli myönnetty metsänparannuslainaa yhteensä 43.725 markkaa, josta tila oli panttina. Merkintä kiinnitysrekisteriin lainasta oli tehty vasta 17.12.1982.</p>
        <p>Rantalainen oli ollut lainasta tietoinen ja, kun hän oli salannut sen kauppaneuvottelujen yhteydessä, ei sitä ollut otettu huomioon kauppahinnassa.</p>
        <p>Sen vuoksi ja kun Bärmanit joutuvat vastaamaan mainitusta lainasta, jonka maksuaika on 10 vuotta ja jonka maksut 1.12.1983 lukien laskettavine 3 prosentin korkoineen alkavat 1984, kihlakunnanoikeus, ottaen huomioon että Bärmanien vaatimusta oli alennettava sen vuoksi, että he muutoin saisivat aiheetonta etua, on harkinnut oikeaksi, hyläten kanteen enemmälti, velvoittaa Rantalaisen heti kuitin saadessaan maksamaan Bärmaneille yhteisesti vahingonkorvaukseksi lainasta arvion mukaan 20.000 markkaa sekä puhelin ja matkakuluista vaaditut 292 markkaa 50 penniä kummatkin määrät 16 prosentin korkoineen 15.3.1984 lukien sekä korvaamaan Bärmanien oikeudenkäyntikulut 3.008 markalla 10 pennillä.</p>
      </div>
      <div>
        <h3>Itä-Suomen hovioikeuden tuomio 13.3.1986</h3>
        <p>Hovioikeus, jonka tutkittavaksi Raimo Kyösti ja Vilma Annikki Bärman sekä Rantalainen olivat saattaneet jutun, on katsonut selvitetyksi, että puheena oleva kiinteistönkaupan kohteena ollut tila on sovittu siirtyväksi Rantalaiselta Bärmanien omistukseen rasituksista vapaana. Kun kanteessa mainittua tilaa rasittanutta metsänparannuslainaa ei ole näytetty otetun kaupassa huomioon kauppahintaa alentavana tekijänä, hovioikeus on harkinnut oikeaksi siten muuttaa kihlakunnanoikeuden päätöstä, että Rantalainen velvoitettiin heti kuitin saadessaan suorittamaan Raimo Kyösti ja Vilma Annikki Bärmanille vahingonkorvauksena lainan koko määrä 43.725 markkaa kolmen prosentin vuotuisine korkoineen 1.12.1983 lukien. Rasitustodistuksen lunastuksesta sekä puhelin- ja matkakuluista tuomitun korvauksen 292,50 markan sekä oikeudenkäyntikulujen korvauksen osalta kihlakunnanoikeuden päätös jäi pysyväksi. Lisäksi hovioikeus on velvoittanut Rantalaisen suorittamaan Raimo Kyösti ja Vilma Annikki Bärmanille korvaukseksi oikeudenkäyntikuluista hovioikeudessa 720 markkaa.</p>
      </div>
    </div>
    <div>
      <h2 id="19870064mhaku0">MUUTOKSENHAKU KORKEIMMASSA OIKEUDESSA</h2>
      <p>Rantalainen on pyytänyt valituslupaa sekä vaatinut hovioikeuden tuomion kumoamista ja kanteen hylkäämistä sekä Raimo Kyösti ja Vilma Annikki Bärmanin velvoittamista korvaamaan hänen oikeudenkäyntikulunsa jutussa. Rantalaiselle on myönnetty valituslupa 9.9.1986. Raimo Kyösti ja Vilma Annikki Bärman ovat antaneet heiltä pyydetyn vastauksen.</p>
    </div>
    <div>
      <h2 id="19870064yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Kauppakirjassa on tilaa rasittavien kiinnitysten osalta lausuttu seuraavaa:"Ostajat ovat tietoisia tilaan kohdistuvista velkakiinnityksistä ja myyjät sitoutuvat kustannuksellaan kuolettamaan tilaan kohdistuvat yhteiskiinnitykset myydyn tilan osalta. Rupakon tilaan kiinnitetyt haltijavelkakirjat luovutetaan ostajille kauppahinnan tultua kokonaisuudessaan maksetuksi". Metsänparannuslainasta ei ole mainintaa.</p>
        <p>Rupakon tilan siirtyessä Raimo Kyösti ja Vilma Annikki Bärmanin omistukseen sitä on rasittanut panttioikeus kihlakunnanoikeuden päätöksessä mainitusta metsänparannuslainasta. Tämä panttioikeus lisää Bärmanin puolisoiden tilan saannosta johtuvaa maksuvelvollisuutta 43.725 markalla korkoineen. Tällaisesta maksuvelvollisuudesta kauppahinnan lisäksi ei kuitenkaan ole tilan kaupassa sovittu. Rantalaisen tulee näin ollen tilan myyjänä korvata ostajille se 43.725 markan määrä korkoineen, jonka nämä panttioikeuden vuoksi joutuvat tilasta maksamaan yli sovitun kauppahinnan.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <p>Rantalainen velvoitetaan suorittamaan Raimo Kyösti ja Vilma Annikki Bärmanille yhteisesti korvaukseksi vastineen antamisesta aiheutuneista kuluista 1.500 markkaa 16 prosentin korkoineen Korkeimman oikeuden tuomion antamispäivästä lukien.</p>
        <div>
          <p>Ratkaisuun osallistuneet: oikeusneuvokset Ailio, Ådahl, Hiltunen, Aro ja Roos</p>
        </div>
      </div>
    </div>
  </finlex:content>
</finlex:document>
