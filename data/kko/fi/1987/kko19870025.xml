<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870025</dcterms:identifier>
  <finlex:ecliIdentifier>ECLI:FI:KKO:1987:25</finlex:ecliIdentifier>
  <dcterms:title>KKO:1987:25</dcterms:title>
  <dcterms:description>
    <p>
      <strong>Oikeudenkäyntimenettely</strong>
      <span>Riitajutut</span>
    </p>
    <p>
      <strong>Työsopimus</strong>
      <span>Työsopimuksen lakkaaminen</span>
    </p>
  </dcterms:description>
  <finlex:registerNumber>S86/1013</finlex:registerNumber>
  <dcterms:date pvm="19861009">1986-10-09</dcterms:date>
  <finlex:fileCopyNumber>789</finlex:fileCopyNumber>
  <dcterms:issued pvm="19870311">1987-03-11</dcterms:issued>
  <dcterms:abstract>
    <p>Hovioikeus ei saanut, muuttaessaan alioikeuden päätöstä, perustaa tuomiotaan työsopimuksen purkamisen johdosta vaadittua irtisanomisajan palkkaa ja vahingonkorvausta koskevassa jutussa seikkaan, johon muutoksenhakija ei ollut vedonnut.</p>
  </dcterms:abstract>
  <dcterms:tableOfContents>
    <a href="19870025aloa0">ASIAN KÄSITTELY ALEMMISSA OIKEUKSISSA</a>
    <a href="19870025mhaku0">MUUTOKSENHAKU KORKEIMMASSA OIKEUDESSA</a>
    <a href="19870025yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870025.kko">
    <div>
      <h2 id="19870025aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kajaanin kihlakunnanoikeuden päätös 27.2.1985</h3>
        <p>Kihlakunnanoikeus on Pekka Tapio Moilasen Mäntyfinn Oy:tä vastaan ajamasta kanteesta lausunut selvitetyksi, että Moilanen oli ollut yhtiön palveluksessa työsopimuslain 1 §:n mukaisessa työsuhteessa 15.12.1980 ja 27.1.1984 välisen ajan. Moilanen oli työskennellyt yhtiön sahalla niin sanotuista pikkutukeista tehtyjen sahaustuotteiden vastaanotto- ja lajittelupisteessä. Tässä työpisteessä oli ollut Moilasen lisäksi viisi muuta työntekijää. Moilasen ja hänen työtovereidensa tehtävänä oli ollut lajitella erilaiset sahaustuotteet paketteihin kuivattamista varten. He olivat tällöin joutuneet nostamaan sahaustuotteet telineiltä, joille ne olivat pudonneet sahauspöydältä, enimmillään 1 metrin 40 senttimetrin korkeuteen. Tätä menetelmää oli Moilasen työsuhteen päätyttyä muutettu siten, että sahaustuotteet oli vedetty sahauspöydältä suoraan erillisten rullien avulla paketteihin. Sahaustuotteiden tuotannon vaihteluista johtuen vastaanotto- ja lajittelupisteessä oli joskus syntynyt ruuhkatilanteita, jolloin sahaus oli jouduttu keskeyttämään 3-4 minuutiksi. Ruuhkien aikana työntekijät olivat oma-aloitteisesti yksinään nostaneet sahaustuotteet paketteihin, mihin työhön muulloin oli osallistunut kaksi työntekijää. Moilanen oli ruuhkatilanteessa kieltäytynyt yksinään nostamasta 63 x 150 millimetrin paksuisia ainakin 30 kilon painoisia sahaustuotteita, joista pisimmät olivat olleet 5 metsin 10 sentin mittaisia. Pahimpia ruuhkapäivinä edellä mainitun kokoisia sahaustuotteita oli tunnin aikana tullut työpisteeseen noin 15 kappaletta eli 2 - 3 kappaletta työntekijää kohden. Muut Moilasen kanssa työskennelleet eivät olleet kieltäytyneet yksinään nostamasta tällaisia sahaustuotteita eivätkä Moilanen tai muut työntekijät olleet työsuhteen kestäessä edes väittäneet, että niiden nostamisesta olisi aiheutunut heille terveydellistä haittaa. Työpaikalla suoritetussa työsuojeluviranomaisten tarkastuksessa ei myöskään ollut todettu sanotusta työmenetelmästä aiheutuneen tällaista haittaa. Jutussa oli esitetty selvitystä siitä, että Moilanen oli kieltäytynyt ruuhkan aikana yksinään nostelemasta edellä mainittua kokoa olevia sahaustuotteita ainakin 26.1.1984 ja varoituksesta huolimatta tehnyt samoin 27.1.1984, jolloin Moilasen työsuhde oli heti purettu. Kun Moilanen oli ilman pätevää syytä kieltäytynyt tekemästä yhtiön johdon hänen suoritettavakseen määräämää työtä, mistä muut työntekijät eivät olleet kieltäytyneet ja mistä Moilanen ei ollut voinut osoittaa hänelle aiheutuneen terveydellistä haittaa, ja kun hän siten tahallaan oli jättänyt työvelvoitteensa täyttämättä, kihlakunnanoikeus on katsonut, että yhtiöllä oli ollut oikeus heti purkaa Moilasen työsopimus. Tämän vuoksi kihlakunnanoikeus on hylännyt Moilasen irtisanomisajan palkkaa ja vahingonkorvausta koskevat vaatimukset sekä velvoittanut hänet korvaamaan yhtiön oikeudenkäyntikulut 9.767 markalla 10 pennillä.</p>
      </div>
      <div>
        <h3>Itä-Suomen hovioikeuden tuomio 19.6.1986</h3>
        <p>Hovioikeus, jonka tutkittavaksi Moilanen oli saattanut jutun, on lausunut, ettei yhtiö ollut näyttänyt antaneensa Moilaselle kihlakunnanoikeuden päätöksessä kerrotun työstä kieltäytymisen johdosta työsopimuslain 43 §:n 2 momentin 6 kohdassa tarkoitettua varoitusta. Tämän vuoksi hovioikeus on katsonut, ettei yhtiöllä ollut oikeutta purkaa Moilasen työsopimusta. Sen sijaan kihlakunnanoikeuden päätöksessä kerrottua työstä kieltäytymistä oli pidettävä työsopimuslain 37 §:n 2 momentissa tarkoitettuna työsopimuksen irtisanomiseen oikeuttavana erityisen painavana syynä. Sen vuoksi hovioikeus on siten muuttanut kihlakunnanoikeuden päätöstä, että yhtiö velvoitettiin työsopimuslain 45 §:n nojalla suorittamaan Moilaselle irtisanomisajan palkkana 3.272 markkaa 50 penniä 16 prosentin korkoineen haasteen tiedoksiantopäivästä 31.7.1984 lukien. Siltä osin kuin Moilasen esittämä vahingonkorvausvaatimus oli hylätty kihlakunnanoikeuden päätöksen lopputulos jäi pysyväksi. Edelleen hovioikeus, kumoten kihlakunnanoikeuden päätöksen oikeudenkäyntikulujen korvaamista koskevalta osalta, on vapauttanut Moilasen suorittamasta yhtiölle kihlakunnanoikeuden tuomitsemaa oikeudenkäyntikulujen korvausta ja velvoittanut yhtiön puolestaan suorittamaan Moilaselle korvaukseksi oikeudenkäyntikuluista jutussa 5.000 markkaa.</p>
      </div>
    </div>
    <div>
      <h2 id="19870025mhaku0">MUUTOKSENHAKU KORKEIMMASSA OIKEUDESSA</h2>
      <p>Yhtiö on pyytänyt valituslupaa sekä vaatinut hovioikeuden tuomion kumoamista ja Moilasen kanteen hylkäämistä. Valituslupa on myönnetty 5.9.1986. Moilanen on antanut häneltä pyydetyn vastauksen.</p>
    </div>
    <div>
      <h2 id="19870025yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Kihlakunnanoikeus on päätöksessään todennut, että Moilanen oli varoituksesta huolimatta 27.1.1984 jälleen kieltäytynyt ruuhkan aikana yksin nostamasta kihlakunnanoikeuden päätöksessä lausutun kokoisia lankkuja nippuihin. Moilanen on perustellut hovioikeuteen tekemäänsä muutoksenhakemusta yksinomaan sillä, että tämän kokoisten lankkujen nostaminen yksin olisi vaarantanut hänen terveytensä ja ettei yhtiöllä tästä syystä ollut ollut tuon kieltäytymisen vuoksi työsopimuslain 43 §:n 1 momentin tarkoitettua tärkeää syytä hänen työsopimuksensa purkamiseen. Hovioikeus ei sen vuoksi olisi saanut perustaa tuomiotaan siihen, ettei Moilaselle olisi näytetty annetun sanotun pykälän 2 momentin 6 kohdassa tarkoitettua varoitusta.</p>
        <p>Kihlakunnanoikeuden mainitsemilla perusteilla Korkein oikeus katsoo, että yhtiöllä on ollut työsopimuslain 43 §:n 1 momentissa tarkoitettu tärkeä syy Moilasen työsopimuksen purkamiseen.</p>
      </div>
      <div>
        <h3>Tuomiolauselma</h3>
        <p>Kanne hylätään kokonaisuudessaan. Hovioikeuden tuomio kumotaan siltä osalta kuin yhtiö on siinä velvoitettu maksamaan Moilaselle irtisanomisajan palkkana 3.272 markkaa 50 penniä korkoineen ja suorittamaan Moilaselle korvausta oikeudenkäyntikuluista.</p>
        <p>Koska kihlakunnanoikeus ja hovioikeus ovat eri tavoin arvioineet jutun pääasiakysymystä, yhtiö oikeudenkäymiskaaren 21 luvun 4 §:n 1 momentin ensimmäisen virkkeen nojalla saa pitää jutusta alemmissa oikeuksissa olleet kulunsa vahinkona, joten hovioikeuden tuomion lopputulos jää pysyväksi siltä osin kuin Moilanen on vapautettu suorittamasta yhtiölle kihlakunnanoikeuden tuomitsemaa oikeudenkäyntikulujen korvausta. Sen sijaan Moilanen velvoitetaan suorittamaan yhtiölle korvaukseksi jutusta täällä aiheutuneista kustannuksista 1.200 markkaa 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Salervo, Ailio, Mörä, Hiltunen ja Roos</p>
        </div>
      </div>
    </div>
  </finlex:content>
</finlex:document>
