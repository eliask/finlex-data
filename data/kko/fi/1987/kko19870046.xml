<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870046</dcterms:identifier>
  <finlex:ecliIdentifier>ECLI:FI:KKO:1987:46</finlex:ecliIdentifier>
  <dcterms:title>KKO:1987:46</dcterms:title>
  <dcterms:description>
    <p>
      <strong>Kuolinpesä</strong>
      <span>Osakkaan toimivalta</span>
    </p>
  </dcterms:description>
  <finlex:registerNumber>S85/1257</finlex:registerNumber>
  <dcterms:date pvm="19860523">1986-05-23</dcterms:date>
  <finlex:fileCopyNumber>1143</finlex:fileCopyNumber>
  <dcterms:issued pvm="19870407">1987-04-07</dcterms:issued>
  <dcterms:abstract>
    <p>Kuolinpesän osakas A oli hoitanut pesää. Osakas B katsoi, että A oli tässä tehtävässään aiheuttanut pesälle vahinkoa. B:llä oli perintökaaren 18 luvun 2 §:n 2 momentin nojalla oikeus ajaa pesän hyväksi korvauskannetta A:ta vastaan.</p>
    <p>Ään.</p>
  </dcterms:abstract>
  <p>PK 18 luku 2 § 2 mom</p>
  <dcterms:tableOfContents>
    <a href="19870046aloa0">ASIAN KÄSITTELY ALEMMISSA OIKEUKSISSA</a>
    <a href="19870046mhaku0">MUUTOKSENHAKU KORKEIMMASSA OIKEUDESSA</a>
    <a href="19870046yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870046.kko">
    <div>
      <h2 id="19870046aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Piikkiön kihlakunnanoikeudessa</h3>
        <p>Katri Marina Hannele Leino on Kari Matti Uolevi Toiskalliolle 6.2.1984 toimitetun haasteen nojalla lausunut, että Leinon 21.1.1971 kuolleen isän, Piikkiöstä olleen kartanonomistajan Vieno Vilho Olavi Toiskallion kuolinpesän osakkaita olivat olleet leski Alli Irene Toiskallio sekä Vieno Vilho Olavi Toiskallion ensimmäisestä avioliitosta syntyneet lapset Eija Tuula Marketta Vatanen, Kari Matti Uolevi Toiskallio, Jarmo Maunu Olavi Toiskallio ja Leino. Vieno Vilho Olavi Toiskallion jälkeen 29.6.1971 toimitetussa lainvoimaisessa osittaisessa osituksessa ja perinnönjaossa oli yhteisesti Alli Irene ja Kari Matti Uolevi Toiskalliolle jaettu noin 23 hehtaarin suuruinen määräala Piikkiön kunnan Raadelmaan yksinäistaloa olevasta Raadelmaan tilasta RN:o 1:166. Lohkomisessa oli mainitusta määräalasta muodostettu Raadelmaa III niminen tila RN:o 1:177 ja kantatilasta Raadelmaa niminen tila RN:o 1:178. Viimeksi mainitun tilan omistajiksi olivat jääneet yhteisesti Vatanen, Kari Matti Uolevi ja Jarmo Maunu Olavi Toiskallio sekä Leino, joskin sittemmin kuolleen Alli Irene Toiskallion lapset Tauno Olavi Leppämäki ja Ritva Kaarina Nummelin olivat Vieno Vilho Olavi Toiskallion testamentin perusteella saaneet 12.8.1982 loppuunsaatetussa perinnönjaossa eräät murto-osat tuosta tilasta samoin kuin Piikkiön kunnan Räfnäsin kylässä olevasta Raadelma II nimisestä tilasta RN:o 1:2.</p>
        <p>Kari Matti Uolevi Toiskallio oli Vieno Vilho Olavi Toiskallion kuoleman jälkeen ryhtynyt kuolinpesän osakkaana hoitamaan kuolinpesän käytännöllisiä asioita. Hänen lisäkseen ei näitä asioita ollut hoitanut kukaan muu, joten kuolinpesän kaikkien yhteisten asioiden hoitaminen oli ollut yksinomaan hänen hallussaan. Kari Matti Uolevi Toiskallio oli muun muassa</p>
        <p>- huolehtinut vuokran perimisestä Lounais-Suomen Keinosiemennysyhdistys r.y:ltä, joka oli 19.8.1969 päivätyllä vuokrasopimuksella vuokrannut mainitusta Raadelmaan tilasta noin 27 hehtaarin suuruiset viljelysmaat vuoden ajaksi 1.4.1969 lukien sellaisin ehdoin, että vuokra-aika jatkui vuoden kerrallaan, ellei sopimusta irtisanottu vähintään 8 kuukautta ennen vuokrakauden loppua, ja 8.100 markan määräisestä vuosivuokrasta, ja sittemmin Jalostuspalvelu r.y:ltä, joksi yhdistyksen nimi oli muutettu,</p>
        <p>- korottanut aikanaan eräiltä vuokravuosilta mainittua vuokraa,</p>
        <p>- vuokrannut 17.5.1979 päivätyllä vuokrasopimuksella kuolinpesän puolesta tyhjänä ja käyttämättömänä olleen tiilisen varastorakennuksen eräälle yhtiölle ja</p>
        <p>- laatinut kultakin kalenterivuodelta Raadelmaa III:n tilasta RN:o 1:177 ja Raadelmaan tilasta RN:o 1:178 veroilmoitukset.</p>
        <p>Vieno Vilho Olavi Toiskallion jälkeen 12.8.1982 loppuunsaatetussa lainvoimaisessa perinnönjaossa oli mainittujen Raadelmaan ja Raadelma II:n tilan omistajille katsottu kuuluvan 75 prosenttia kerrotun maanvuokrasopimuksen perusteella kultakin vuokravuodelta perityistä vuokramaksuista. Tämän vuokrasopimuksen nojalla perityt vuosivuokrat ja niiden korotukset ilmenivät seuraavasta taulukosta:</p>
        <div>
          <pre>Vuokravuosi alka-      Kokonais-    Vuokra/    Kuolinpesään</pre>
          <pre>nut kulloinkin 1.4.    vuokra       ha         kuuluvien tilojen</pre>
          <pre>                       mk           mk         osuudet, mk</pre>
          <pre>1969                    8.100       300         6.075</pre>
          <pre>1970                    8.100       300         6.075</pre>
          <pre>1971                    8.100       300         6.075</pre>
          <pre>1972                    8.100       300         6.075</pre>
          <pre>1973                    8.100       300         6.075</pre>
          <pre>1974                    8.100       300         6.075</pre>
          <pre>1975                    8.100       300         6.075</pre>
          <pre>1976                    8.100       300         6.075</pre>
          <pre>1977                    8.910       330         6.683</pre>
          <pre>1978                    9.450       350         7.088</pre>
          <pre>1979                    9.450       350         7.088</pre>
          <pre>1980                   11.610       430         8.707</pre>
          <pre>1981                   12.690       470         9.517</pre>
          <pre>1982                   13.500       500        10.125</pre>
          <pre>                                               ------</pre>
          <pre>                                   Yhteensä mk 67.433</pre>
        </div>
        <p>Vuokran korotukset eivät siis olleet koskeneet jokaista vuokravuotta, vaan korotus oli tapahtunut ensimmäisen kerran vasta vuonna 1977 alkaneelta vuokrakaudelta, vaikka toisaalta rahan arvon alentuminen ja toisaalta esimerkiksi viljan hinnan nousu ja maanvuokrien tason yleinen nousu olisivat edellyttäneet vuokran korottamista jokaiselta peräkkäiseltä vuokravuodelta. Samat seikat olisivat vaatineet myös vuokran korottamista suuremmilla määrillä kuin mitä eri vuosilta oli tapahtunut.</p>
        <p>Kari Matti Uolevi Toiskallion olisi tullut vuosittain kulloinkin ennen elokuun 1 päivää sopia vuokralaisen kanssa vuokran korottamisesta seuraavan vuoden huhtikuun 1 päivänä alkavalta vuokravuodelta siten, että korotettu vuokra olisi tullut vastaamaan sen kalenterivuoden, jona vuokravuosi alkoi, elinkustannusindeksin nousua verrattuna edelliseen vuoteen. Ellei vuokralainen olisi suostunut näin korotetun vuokran maksamiseen, vuokrasopimus olisi pitänyt irtisanoa päättymään seuraavan vuoden maaliskuun 31 päivänä, minkä jälkeen Kari Matti Uolevi Toiskallion olisi pitänyt tehdä vuokrasopimus toisen vuokralaisen kanssa korotetusta vuokrasta. Paikkakunnalla olisi ollut halukkaita viljelysmaan vuokraajia.</p>
        <p>Mikäli Kari Matti Uolevi Toiskallio olisi menetellyt mainituin tavoin ja ensimmäisen kerrankin vasta ennen 1.8.1972, vuosivuokrat olisivat olleet siihen nähden, että vuonna 1969 vuokra oli ollut 300 markkaa hehtaarilta vuodessa ja elinkustannusindeksin pisteluku 217, seuraavan taulukon mukaiset:</p>
        <div>
          <pre>Vuokrakau-    Elinkustan-    Vuokra/    Kokonais-    Kuolinpesään</pre>
          <pre>si alkanut    nusindeksi     ha         vuokra       kuuluvien ti-</pre>
          <pre>1.4.          1951: 10=100   mk         mk           lojen osuudet mk</pre>
          <pre>1972          254              351       9.477        7.108</pre>
          <pre>1973          284              393      10.611        7.958</pre>
          <pre>1974          333              460      12.420        9.315</pre>
          <pre>1975          392              542      14.634       10.976</pre>
          <pre>1976          449              621      16.767       12.575</pre>
          <pre>1977          506              700      18.900       14.175</pre>
          <pre>1978          544              752      20.304       15.228</pre>
          <pre>1979          583              806      21.762       16.322</pre>
          <pre>1980          651              900      24.300       18.225</pre>
          <pre>1981          729            1.008      27.216       20.412</pre>
          <pre>1982          797            1.102      29.754       22.316</pre>
          <pre>                                                     ------</pre>
          <pre>                                        Yhteensä mk 139.544</pre>
        </div>
        <p>Kari Matti Uolevi Toiskallio ei ollut hoitaessaan Vieno Vilho Olavi Toiskallion kuolinpesän osakkaana pesän asioita suorittanut tätä tehtäväänsä riittävällä huolella eikä sillä asiantuntemuksella, jota hänen koulutuksensa ja taitonsa agronomina olivat edellyttäneet, vaan hän oli huolimattomuudellaan, jota ei ollut pidettävä lievänä, aiheuttanut kuolinpesän osakkaille 72.111 markan määräisen vahingon. Sen vuoksi Leino on vaatinut, että Kari Matti Uolevi Toiskallio velvoitettaisiin suorittamaan Vieno Vilho Olavi Toiskallion kuolinpesälle sille jo toimitetun perinnönjaon jälkeen ilmaantuvana lisävarallisuutena 72.111 markkaa 16 prosentin korkoineen haasteen tiedoksiantopäivästä.</p>
      </div>
      <div>
        <h3>Vastaus ja muiden kuolinpesän osakkaiden kuuleminen</h3>
        <p>Kari Matti Uolevi Toiskallio on vastustanut kannetta. Jutussa on kuultu Vatasta, Jarmo Maunu Olavi Toiskalliota, Leppämäkeä ja Nummelinia, jotka eivät ole yhtyneet siihen, mitä Leino on lausunut ja vaatinut.</p>
      </div>
      <div>
        <h3>Kihlakunnanoikeuden päätös 4.6.1984</h3>
        <p>Kihlakunnanoikeus, jossa Leino ja Kari Matti Uolevi Toiskallio ovat vaatineet oikeudenkäyntikulujensa korvaamista, on katsonut jääneen näyttämättä, että Kari Matti Uolevi Toiskallio hoitaessaan ilman pesän osakkaiden nimenomaisesti tekemää sopimusta tai heidän antamiaan yksityiskohtaisia ohjeita isänsä Vieno Vilho Olavi Toiskallion kuoleman jälkeen tämän kuolinpesään kuuluvia tiluksia olisi isänsä tekemää maanvuokrasopimusta jatkaessaan menetellyt siten, että hän olisi aiheuttanut pesälle olosuhteet kokonaisuudessaan arvioiden korvattavaa vahinkoa. Tämän vuoksi kihlakunnanoikeus on hylännyt kanteen ja velvoittanut Leinon suorittamaan Kari Matti Uolevi Toiskalliolle korvaukseksi oikeudenkäyntikuluista 6.774 markkaa.</p>
      </div>
      <div>
        <h3>Turun hovioikeuden tuomio 4.10.1985</h3>
        <p>Hovioikeus, jossa Leino on hakenut muutosta, on lausunut tosiseikastona, että 21.1.1971 kuollut Vieno Vilho Olavi Toiskallio oli 19.8.1968 vuokrannut Lounais-Suomen Keinosiemennysyhdistys r.y:ksi, eräästä Piikkiön kunnassa omistamastaan tilasta noin 27 hehtaaria viljelysmaita vuokramaksun ollessa 8.100 markkaa vuodessa. Vuokra-aika oli yksi vuosi 1.4.1969 lukien ja jatkui sen jälkeen vuoden kerrallaan, ellei vuokrasopimusta vähintään 8 kuukautta ennen vuokrakauden loppua irtisanottu.</p>
        <p>Kari Matti Uolevi Toiskallio oli kanteessa tarkoitettuna aikana ilman Vieno Vilho Olavi Toiskallion pesän osakkeiden nimenomaisesti tekemää sopimusta tai muiden osakkeiden antamia yksityiskohtaisia ohjeita hoitanut muun muassa mainittua omaisuutta, josta 29.6.1971 toimitettujen osittaisten osituksen ja perinnönjaon jälkeen Vieno Vilho Olavi Toiskallion kuolinpesään oli jäänyt jakamattomana suurin osa, ja tällöin jatkanut selostettua maanvuokrasopimusta. Vuokran määrän kehitys oli ollut sellainen kuin kanteessa oli ilmoitettu.</p>
        <p>Leino oli esittänyt selvitystä elinkustannusindeksin ja viljan hinnan kehityksestä sekä paikkakunnan yleisestä maanvuokratasosta siltä ajanjaksolta, jona Kari Matti Uolevi Toiskallio oli hoitanut kyseisiä kuolinpesään kuuluneita tiluksia.</p>
        <p>Verratessaan yleistä maanvuokratasoa Kari Matti Uolevi Toiskallion ja Jalostuspalvelu r.y:n maanvuokrasopimuksen vuokran tasoon hovioikeus on havainnut, että kyseisen maanvuokrasopimuksen vuokran määrä oli ollut enimmän osan kanteessa mainitusta ajasta selvästi alhaisempi kuin yleinen maanvuokrataso. Vuokra-ajan lyhyys ja maan kuuluminen perikunnan omistukseen eivät ainakaan yksinään ole olleet aiheena niin suureen vuokratason eroon yleisestä tasosta kuin ero on ollut. Kari Matti Uolevi Toiskallio olisi näin ollen voinut saada maasta enemmän vuokraa kuin Jalostuspalvelu r.y. oli maksanut ja näin ollen hän on hoitanut omaisuutta huolimattomasti. Vieno Vilho Olavi Toiskallion perikunnalle on alhaisesta vuokrasta aiheutunut vahinkoa. Vahingon tarkasta määrästä on vain vaikeuksin esitettävissä selvitystä.</p>
        <p>Oikeudellisena arviointinaan hovioikeus on lausunut, että perintökaaren 18 luvun 7 §:n mukaan kuolinpesän osakkaan on korvattava vahinko, minkä hän pesää hoitaessaan tai hallitessaan on tahallansa tai huolimattomuudesta aiheuttanut jollekin, jonka oikeus on pesänselvityksestä riippuvainen. Jos huolimattomuus on lievä, voidaan korvausta alentaa tai hänet kokonaan vapauttaa korvausvelvollisuudesta, milloin se vahingon suuruuteen ja muihin seikkoihin nähden harkitaan kohtuulliseksi. Oikeudenkäymiskaaren 17 luvun 6 §:n mukaan oikeudella on valta arvioida vahingon määrä kohtuuden mukaan, mikäli vahingon määrästä on vain vaikeuksin esitettävissä selvitystä.</p>
        <p>Hovioikeus on katsonut, että Kari Matti Uolevi Toiskallio on kysymyksessä olevia tiluksia hoitaessaan menettelemällä huolimattomasti aiheuttanut kuolinpesälle vahinkoa. Vahingon määräksi hovioikeus on arvioinut 25.000 markkaa. Tällä perusteella hovioikeus on, kumoten kihlakunnanoikeuden päätöksen, velvoittanut Kari Matti Uolevi Toiskallion suorittamaan Vieno Vilho Olavi Toiskallion kuolinpesälle korvaukseksi 25.000 markkaa 16 prosentin korkoineen 6.2.1984 lukien. Hovioikeus on vapauttanut Leinon oikeudenkäyntikulujen korvausvelvollisuudesta. Jutun tosiasiallisen epäselvyyden vuoksi Kari Matti Uolevi Toiskallio ja Leino saivat pitää kulunsa vahinkonaan.</p>
      </div>
    </div>
    <div>
      <h2 id="19870046mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 28.2.1986. Leino on antanut häneltä pyydetyn vastauksen.</p>
      <p>Kari Matti Uolevi Toiskallio on muutoksenhakemuksessaan vaatinut, että kanne jätetään tutkimatta tai hylätään ja että Leino velvoitetaan korvaamaan hänen oikeudenkäyntikulunsa kaikissa oikeusasteissa. Kari Matti Uolevi Toiskallio on lausunut muun muassa, että Leinolla ei ole ollut asiavaltuutta kanteessa tarkoitetun vaatimuksen esittämiseen, kun kuolinpesä oli kannetta vireillepantaessa jo lainvoimaisesti jaettu eikä siten ollut kuolinpesää, jonka lukuun kannetta oli ajettu, eikä Leino enää ollut kuolinpesän osakas. Leinolla ei myöskään ollut ollut kuultaviksi haastamiltaan henkilöiltä valtuutusta kanteen nostamiseen. Koska nämä olivat ilmoittaneet, etteivät he yhtyneet Leinon vaatimukseen, ei hovioikeuden tuomiota voitu panna näissä olosuhteissa täytäntöön. Perintökaaren 18 luvun §:n mukaan vain yksityinen henkilö voi olla oikeutettu korvaukseen. Mainitussa säännöksessä tarkoitettuna kuolinpesän omaisuuden hoitajan toiminnasta tai laiminlyönnistä aiheutuneena vahinkona voi tulla kysymykseen vain pesän omaisuuden arvon aleneminen, mutta ei pesän arvon kartuttamatta jättäminen. Kuolinpesän osakkaat olivat yhteisesti hallinneet pesän omaisuutta. Kari Matti Uolevi Toiskallio oli huolehtinut ainoastaan pesän juoksevine asioiden hoitamisesta eikä ollut hoitanut tai hallinnut pesän omaisuutta siten, että hän olisi ilman nimenomaista ohjetta tai valtuutusta ollut velvollinen tai oikeutettu korottamaan kanteessa tarkoitettua vuokraa. Kari Matti Uolevi Toiskallio ei ollut pitänyt sopimansa vuokran korottamista kuolinpesän kokonaistilanteeseen nähden tarkoituksenmukaisena eivätkä muutkaan kuolinpesän osakkaat olleet aikanaan vaatineet vuokran korottamista.</p>
      <p>Leino on vastauksessaan vaatinut, ettei hovioikeuden tuomiota muuteta ja että Kari Matti Uolevi Toiskallio velvoitetaan korvaamaan hänen oikeudenkäyntikulunsa. Leino on lausunut muun muassa, että kuolinpesän omaisuuden jakaminen ei lakkauttanut kuolinpesää. Näin ollen kuolinpesän osakas voi ajaa edelleen kannetta pesän hyväksi. Hovioikeuden tuomio voitaisiin panna täytäntöön siten, että kuolinpesään määrättäisiin pesänselvittäjä ja -jakaja, jolloin pesänselvittäjä voisi huolehtia tuomion täytäntöönpanon hakemisesta ja pesänjakaja jakaa kertyneet varat. Korvauksen tuomitseminen kuolinpesälle ei myöskään ollut perintökaaren 18 luvun 7 §:n säännöksen vastaista. Kari Matti Uolevi Toiskallio ei ollut voinut näyttää, etteikö hän huolimattomuudellaan ollut aiheuttanut kuolinpesälle huomattavaa vahinkoa.</p>
    </div>
    <div>
      <h2 id="19870046yloa0">KORKEIMMAN OIKEUDEN RATKAISU</h2>
      <div>
        <h3>Käsittelyratkaisu</h3>
        <p>Perinnönjaon toimittaminen ei poista kuolinpesän osakkaan perintökaaren 18 luvun 2 §:n 2 momentin mukaista oikeutta ajaa kannetta pesän hyväksi saatavasta, jota koskevaa vaatimusta ei ole joko saatettu ratkaistavaksi tai voitu ratkaista jaon yhteydessä. Jutussa esitetystä selvityksestä ei ilmene eikä ole myöskään väitetty, että perinnönjaon yhteydessä olisi pesänjakajan ratkaistavaksi saatettu kysymys Kari Matti Uolevi Toiskallion velvollisuudesta suorittaa kanteessa tarkoitettua vahingonkorvausta Vieno Vilho Olavi Toiskallion kuolinpesälle. Väitetty saaminen, jos sellaista todetaan olevan, kuuluu, kun sitä ei ole kuolinpesän osakkaiden kesken jaettu, kuolinpesälle. Näillä perusteilla Leinolla on ollut oikeus ajaa jutussa esittämäänsä kannetta, joten Kari Matti Uolevi Toiskallion vaatimus kanteen tutkimatta jättämisestä hylätään.</p>
      </div>
      <div>
        <h3>Pääasiaratkaisun perustelut</h3>
        <p>Vieno Vilho Olavi Toiskallion kuolinpesän jakamaton omaisuus on ollut pesän osakkaiden yhteisessä hallinnassa. Osakkaat eivät ole sopineet, että pesä jätettäisiin jakamatta toistaiseksi tai määräajaksi. Heidän ei ole näytetty myöskään sopineen suoritettavista toimenpiteistä tai menettelystä muutenkaan yhteishallinnan aikana. Tämän vuoksi on pääteltävissä, että yhteishallinnan tarkoituksena on varsinaisesti ollut pesän omaisuuden säilyttäminen siksi kunnes toimitetaan perinnönjako. Tässä tilanteessa Kari Matti Uolevi Toiskallio on hoitanut pesän juoksevia asioita ja mainitussa tarkoituksessa muun muassa vuosittain jatkanut Vieno Vilho Olavi Toiskallion tekemää maanvuokrasopimusta. Vuokratusta alueesta tosin olisi yhteishallinta-aikana ollut mahdollista saada korkeampaakin vuokraa kuin Kari Matti Uolevi Toiskallio on siitä perinyt. Ottaen kuitenkin huomioon yhteishallinnan tarkoitus ja se, etteivät toisetkaan kuolinpesän osakkaat ole sen kestäessä puuttuneet perittävän vuokran määrään, ei Kari Matti Uolevi Toiskallio ole menetellyt siten, että hän olisi velvollinen suorittamaan kuolinpesälle kanteessa vaadittua korvausta.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja Leinon kanne hylätään.</p>
        <p>Koska Kari Matti Uolevi Toiskallio on voitettuaan jutun kihlakunnanoikeudessa hävinnyt sen hovioikeudessa, hänelle ei ole oikeudenkäymiskaaren 21 luvun 4 §:n 1 momentin mukaan tuleva korvausta oikeudenkäyntikuluistaan alemmissa oikeuksissa. Sanotun luvun 3 §:n 1 momentista ilmenevän oikeusohjeen mukaisesti velvoitetaan Leino korvaamaan Kari Matti Uolevi Toiskallion oikeudenkäyntikulut Korkeimmassa oikeudessa 2.000 markalla.</p>
      </div>
      <div>
        <h3>Esittelijän mietintö ja eri mieltä olevien jäsenten lausunnot</h3>
        <p>Vanhempi oikeussihteeri Kitunen: Korkein oikeus lausunee käsittelyratkaisuna: Kuolinpesän osakas voi pesää hoitaessaan aiheuttaa vahinkoa koko pesälle tai myös yksityiselle pesän osakkaalle. Koska kysymys on tällöin pesän osakkaiden keskinäisestä suhteesta, perintökaaren 18 luvun 7 §:n säännöstä on tulkittava niin, että kullakin kuolinpesän osakkaalla perinnönjaosta riippumatta on ainoastaan henkilökohtainen oikeus korvausvaateen esittämiseen pesää hoitanutta osakasta kohtaan. Myös säännöksen sanamuoto perustelee tällaista tulkintaa. Näin ollen alempien oikeuksien ei olisi pitänyt tutkia Leinon kannetta siltä osin kuin hän on vaatinut korvausta kuolinpesän hyväksi. Sen vuoksi poistetaan kanteesta annettu lausunto näiltä osin. Koska Leino on ajanut kannetta kuolinpesän osakkaana, sisältää kanne samalla hänen henkilökohtaisen korvausvaatimuksensa ja kanne tutkitaan siltä osin kuin siinä on kysymys Leinon pesän osakkuuteen perustuvasta omasta vaateesta Kari Matti Uolevi Toiskalliota vastaan.</p>
        <p>Korkein oikeus lausunee pääasiaratkaisun perusteluina: Vieno Vilho Olavi Toiskallion kuolinpesän jakamaton omaisuus on ollut pesän osakkaiden yhteisessä hallinnassa. Osakkaat eivät ole sopineet, että pesä jätettäisiin jakamatta toistaiseksi tai määräajaksi. Heidän ei ole näytetty myöskään sopineen suoritettavista toimenpiteistä tai menettelystä muutenkaan yhteishallinnan aikana. Tämän vuoksi on pääteltävissä, että yhteishallinnan tarkoituksena on varsinaisesti ollut pesän omaisuuden säilyttäminen siksi kunnes toimitetaan perinnönjako. Tässä tilanteessa Kari Matti Uolevi Toiskallio on hoitanut pesän juoksevia asioita ja mainitussa tarkoituksessa muun muassa vuosittain jatkanut Vieno Vilho Olavi Toiskallion tekemää maanvuokrasopimusta. Vuokratusta alueesta tosin olisi yhteishallinta-aikana ollut mahdollista saada korkeampaakin vuokraa kuin Kari Matti Uolevi Toiskallio on siitä perinyt. Ottaen kuitenkin huomioon yhteishallinnan tarkoitus ja se, etteivät toisetkaan kuolinpesän osakkaat ole sen kestäessä puuttuneet perittävän vuokran määrään, ei Kari Matti Uolevi Toiskallio ole velvollinen suorittamaan Leinolle vahingonkorvausta.</p>
        <p>Korkein oikeus lausunee tuomiolauselmana: Hovioikeuden tuomio kumotaan ja Leinon kanne hylätään.</p>
        <p>Koska Kari Matti Uolevi Toiskallio on voitettuaan jutun kihlakunnanoikeudessa hävinnyt sen hovioikeudessa, hänelle ei ole oikeudenkäymiskaaren 21 luvun 4 §:n 1 momentin mukaan tuleva korvausta oikeudenkäyntikuluistaan alemmissa oikeuksissa. Sanotun luvun 3 §:n 1 momentista ilmenevän oikeusohjeen mukaisesti velvoitetaan Leino korvaamaan Kari Matti Uolevi Toiskallion oikeudenkäyntikulut Korkeimmassa oikeudessa 2.000 markalla.</p>
        <p>Oikeusneuvos Ketola: Hyväksyn mietinnön.</p>
        <p>Oikeusneuvos Jalanko: Olen samaa mieltä kuin oikeusneuvos Ketola.</p>
      </div>
      <div>
        <p>Ratkaisuun osallistuneet: oikeusneuvokset Jalanko (eri mieltä), Takala, Riihelä, Lindholm ja Ketola (eri mieltä)</p>
      </div>
    </div>
  </finlex:content>
</finlex:document>
