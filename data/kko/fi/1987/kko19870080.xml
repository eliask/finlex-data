<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870080</dcterms:identifier>
  <finlex:ecliIdentifier>ECLI:FI:KKO:1987:80</finlex:ecliIdentifier>
  <dcterms:title>KKO:1987:80</dcterms:title>
  <dcterms:description>
    <p>
      <strong>Jakolaki</strong>
      <span>Tiedottaminen</span>
    </p>
    <p>
      <strong>Kuolinpesä</strong>
    </p>
  </dcterms:description>
  <finlex:registerNumber>M86/150</finlex:registerNumber>
  <dcterms:date pvm="19861211">1986-12-11</dcterms:date>
  <finlex:fileCopyNumber>2442</finlex:fileCopyNumber>
  <dcterms:issued pvm="19870915">1987-09-15</dcterms:issued>
  <dcterms:abstract>
    <p>Halkomistoimituksen kokouksesta oli kuolinpesään kuuluvan tilanosuuden osalta tiedotettu vain yhdelle pesänosakkaalle. Tiedotusmenettelyä ei oikeudenkäymiskaaren 11 luvun 14 §:n 2 momentista ilmenevä periaate huomioon ottaen pidetty virheellisenä.</p>
  </dcterms:abstract>
  <p>JL 70 §</p>
  <p>OK 11 luku 14 § 2 mom</p>
  <dcterms:tableOfContents>
    <a href="19870080aloa0">ASIAN AIKAISEMPI KÄSITTELY</a>
    <a href="19870080mhaku0">MUUTOKSENHAKU KORKEIMMASSA OIKEUDESSA</a>
    <a href="19870080yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870080.kko">
    <div>
      <h2 id="19870080aloa0">ASIAN AIKAISEMPI KÄSITTELY</h2>
      <div>
        <h3>Jakotoimitus</h3>
        <p>Toimitusmiehet olivat vuonna 1969 aloitetussa halkomistoimituksessa todenneet, että koska toimituksen kohteena olevien Ylitornion kunnan Kainuunkylässä ja Lohijärven kylässä sijaitsevien tilojen Vanhatalo RN:o 28:9, Simola RN:o 30:2 ja Peräsaajo RN:o 103 yhdistäminen keskenään ei ollut mahdollista, toimituksen muuttaminen uusjaoksi oli mielekkäin tapa tilojen jakamiseksi, ja että tiloista siten muodostettaisiin tilat seuraavin osuuksin: Isak Alajärvelle, Anja Justiina Koivistolle ja Rauha Eufemia Alajärvelle yhteisesti 2/32 osasta, Henni Maria Mansikalle, Aina Alisa Törmäselle, Mauri Benjam Kreiville, Hanna Sofia Anuntille ja Emmi Eufemia Konttilalle kullekin 1/32 osasta ja Erkki Gabriel Lohinivalle ja Sirpa Helena Syrjälälle yhteisesti jakojäännöksinä 25/32 osasta. Lohiniva omisti Vanhatalon tilasta 25/32 osaa ja Simolan ja Peräsaajon tilasta kummastakin 17/32 osaa. Syrjälä omisti Simolan ja Peräsaajon tilasta kummastakin 8/32 osaa.</p>
        <p>Toimitusmiehet olivat 13.3.1985 pitäneet kokouksen, josta he olivat tiedottaneet lähettämällä kirjatut kutsukirjeet kaikille jako-osakkaille Syrjälää lukuunottamatta, koska hänen osoitettaan ei tiedetty. Lohinivalle toimitetussa kirjeessä oli pyydetty tiedottamaan kokouksesta edelleen Syrjälälle.</p>
        <p>Toimitusmiehet olivat tässä kokouksessa esittäneet alustavan jakoehdotuksen, jota kukaan paikalla olleista jakoosakkaista ei ollut vastustanut. Syrjälä ei ollut läsnä kokouksessa. Toimitusmiehet olivat muodostaneet Anja Justiina Koivistolle ja Rauha Eufemia Alajärvelle yhteisesti Kulleron tilan jm (28:9, 30:2, 103)/1, Henni Maria Mansikalle Kakkosen tilan jm (28:9, 30:2, 103)/2, Aina Alisa Törmäselle Kolmosen tilan jm (28:9, 30:2, 103)/3, Mauri Benjam Kreiville Lähteen tilan jm (28:9, 30:2, 103)/4, Hanna Sofia Anuntille Viitosen tilan jm (28:9, 30:2, 103)/5, Emmi Eufemia Konttilalle Kuutosen tilan jm (28:9, 30:2, 103)/6 sekä Lohinivalle ja Syrjälälle yhteisesti jakoperiksi tilat Vanhatalo jm 28:9/7, Simola jm 30:2/8 ja Peräsaajo jm 103/9. Paikalla olleet osakkaat olivat hyväksyneet toimitusmiesten tekemän lopullisen jakoehdotuksen.</p>
        <p>Syrjälä ja Lohiniva ovat erikseen hakeneet muutosta toimitusmiesten päätökseen. Syrjälä on esittänyt muun muassa, ettei hän ollut saanut kutsua 13.3.1985 pidettyyn kokoukseen, eikä hän siten myöskään ollut voinut lausua mielipidettään eikä muutoinkaan vaikuttaa tuolloin tehtyyn lopulliseen jakoehdotukseen. Tämän vuoksi läsnäolleiden osakkaiden lopullisen jakoehdotuksen hyväksyminen ei voinut olla häntä sitova. Syrjälä on vaatinut, että maaoikeus joko välittömästi oikaisisi tehtyä jakoehdotusta tai palauttaisi asian toimitusmiehille uuden jakoehdotuksen tekemistä varten.</p>
      </div>
      <div>
        <h3>Pohjois-Suomen maaoikeuden päätös 5.3.1986</h3>
        <p>Maaoikeus on päätöksessään lausunut, että milloin toimitus koskee kahden tai useamman yhteisesti omistamaa kiinteistöä, saadaan kutsukirje sen osalta toimittaa yhdelle osakkaista. Sen vuoksi ja koska oli kysymys Lohinivalle ja Syrjälälle yhteisesti muodostettavista tiloista ja kutsukirje 13.3.1985 pidettyyn kokoukseen oli toimitettu Lohinivalle, maaoikeus on katsonut, että toimituksesta oli myös Syrjälän osalta lain mukaan tiedotettu. Tämän vuoksi ja kun Lohinivalla ja Syrjälällä ei ollut ollut laillista estettä saapua kokoukseen, he olivat jakolain 54 §:n mukaan velvollisia noudattamaan paikalla olleiden jako-osakkaiden tekemää sopimusta.</p>
        <p>Näillä perusteilla maaoikeus on hylännyt valitukset.</p>
      </div>
    </div>
    <div>
      <h2 id="19870080mhaku0">MUUTOKSENHAKU KORKEIMMASSA OIKEUDESSA</h2>
      <p>Syrjälä on hakenut muutosta maaoikeuden päätökseen ja vaatinut, että maaoikeuden päätös kumotaan ja asia palautetaan toimitusmiehille uuden jakoehdotuksen tekemistä varten.</p>
      <p>Valituksen johdosta toimitusinsinööri on antanut lausunnon.</p>
    </div>
    <div>
      <h2 id="19870080yloa0">KORKEIMMAN OIKEUDEN RATKAISU</h2>
      <p>Esitetyn selvityksen mukaan Fanni Kristiina Lohinivalle on 29.1.1964 myönnetty lainhuuto neljäsosaan kysymyksessä olevista Vanhatalon, Simolan ja Peräsaajon tiloista. Edelleen ilmenee, että Fanni Kristiina Lohiniva on testamentissaan määrännyt Syrjälälle muun omaisuutensa paitsi osuutensa Vanhatalon tilasta, että Syrjälä on Fanni Kristiina Lohinivan 26.11.1975 kuoltua valvonut testamentin ja että Erkki Gabriel Lohiniva on Fanni Kristiina Lohinivan perillinen. Sitä vastoin ei ole selvitystä siitä, että testamentti olisi lainvoimainen. Näin ollen on katsottava, että edellä mainitut osuudet Simolan ja Peräsaajon tiloista ovat toimituskokouksessa 13.3.1985 edelleen kuuluneet Fanni Kristiina Lohinivan kuolinpesään ja että Syrjälä on jaossa ollut asianosainen tuon kuolinpesän osakkaana. Toimitusinsinööri on tiedottanut kokouksesta lähettämällä siitä kirjeen Vanhatalon tilalla asuneelle Erkki Gabriel Lohinivalle. Oikeudenkäymiskaaren 11 luvun 14 §:n 2 momentista ilmenevän periaatteen mukaan kokouksesta ei tämän lisäksi ole tarvinnut erikseen tiedottaa muulle Fanni Kristiina Lohinivan kuolinpesän osakkaalle. Siten kokouksen tiedottamisessa ei ole Syrjälän osalta tapahtunut virhettä.</p>
      <p>Näillä perusteilla Korkein oikeus jättää maaoikeuden päätöksen lopputuloksen pysyväksi.</p>
      <div>
        <p>Ratkaisuun osallistuneet: oikeusneuvokset Salervo, Ailio, Ådahl, Roos ja Tulenheimo-Takki</p>
      </div>
    </div>
  </finlex:content>
</finlex:document>
