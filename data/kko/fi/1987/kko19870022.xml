<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870022</dcterms:identifier>
  <finlex:ecliIdentifier>ECLI:FI:KKO:1987:22</finlex:ecliIdentifier>
  <dcterms:title>KKO:1987:22</dcterms:title>
  <dcterms:description>
    <p>
      <strong>Vahingonkorvauslaki</strong>
      <span>Korvausvastuun jakautuminen (6:1)</span>
    </p>
    <p>
      <strong>Tieliikenne</strong>
      <span>Liikenteen vaarantaminen</span>
      <span>Korvausvelvollisuus</span>
    </p>
  </dcterms:description>
  <finlex:registerNumber>R86/355</finlex:registerNumber>
  <dcterms:date pvm="19860930">1986-09-30</dcterms:date>
  <finlex:fileCopyNumber>735</finlex:fileCopyNumber>
  <dcterms:issued pvm="19870310">1987-03-10</dcterms:issued>
  <dcterms:abstract>
    <p>Kommandiittiyhtiön omistama ja yhtiön vastuunalaisen yhtiömiehen kuljettama auto oli vahingoittunut sen törmätessä jalankulkijaan. Sekä auton kuljettaja että jalankulkija olivat osaltaan syyllisiä liikenneonnettomuuteen. Yhtiöllä oli oikeus korvaukseen jalankulkijalta vain siltä osalta kuin tämä oli myötävaikuttanut vahinkoon.</p>
  </dcterms:abstract>
  <p>VahL 6 luku 1 §</p>
  <dcterms:tableOfContents>
    <a href="19870022aloa0">ASIAN KÄSITTELY ALEMMISSA OIKEUKSISSA</a>
    <a href="19870022mhaku0">MUUTOKSENHAKU KORKEIMMASSA OIKEUDESSA</a>
    <a href="19870022yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870022.kko">
    <div>
      <h2 id="19870022aloa0">ASIAN KÄSITTELY ALEMMISSA OIKEUKSISSA</h2>
      <p>Kajaanin raastuvanoikeus on virallisen syyttäjän Jouko Antero Pohjosta ja Väinö Kalervo Kahelinia sekä Pohjosen Kahelinia ja Kahelinin Pohjosta vastaan ajamista syytteistä, kuultuaan asianomistajana Väinö Kahelin Ky:tä, 25.6.1984 julistamassaan päätöksessä katsonut selvitetyksi, että Pohjonen ja Kahelin olivat 24.3.1984 Kajaanissa Lönnrotinkadulla, Kahelin kuljettaessaan kommandiittiyhtiön linja-autoa ja Pohjonen jalankulkijana, varomattomuudesta rikkoneet tieliikennelakia siten, että Kahelin oli laiminlyönyt suojatietä lähestyessään ajaa sellaisella nopeudella, että hän olisi voinut tarvittaessa pysäyttää auton ennen suojatietä, ja Pohjonen astuessaan suojatielle laiminlyönyt noudattaa sitä varovaisuutta, jota lähestyvän ajoneuvon etäisyys ja nopeus edellyttivät, mistä kaikesta oli ollut seurauksena, että Kahelinin kuljettama auto oli suojatiellä törmännyt Pohjoseen, jolloin Pohjonen oli saanut vähäistä vaikeampia ruumiinvammoja ja auto oli vaurioitunut.</p>
      <p>Sen vuoksi raastuvanoikeus on tieliikennelain 32 § 1 momentin, 44 §:n 2 momentin ja 98 §:n sekä rikoslain 21 luvun 10 §:n ja 7 luvun 1 §:n nojalla tuominnut Kahelinin yksin teoin tehdystä liikenteen vaarantamisesta ja ruumiinvamman tuottamuksesta 5:een 50 markan määräiseen päiväsakkoon ja Pohjosen samoin 5:een 65 markan määräiseen päiväsakkoon eli maksamaan sakkoa 325 markkaa sekä, katsoen että Kahelin oli osaltaan myötävaikuttanut auton vaurioitumiseen ja että Pohjonen sen vuoksi oli vain puoleen määrään vastuussa kommandiittiyhtiölle aiheutuneesta vahingosta ja hyläten kommandiittiyhtiön vaatimukset Pohjosen velvoittamisesta korvaamaan sille auton korjauskustannukset 3.050 markkaa enemmälti sekä yhtiön oikeudenkäyntikulut kokonaan, velvoittanut pohjosen suorittamaan kommandiittiyhtiölle osakorvaukseksi korjauskustannuksista 1.525 markkaa 16 prosentin korkoineen 24.3.1984 lukien. Lisäksi Pohjonen velvoitettiin yhteisvastuullisesti Kahelinin kanssa korvaamaan valtiolle todistelukustannukset 187 markkaa.</p>
      <p>Itä-Suomen hovioikeus, jonka tutkittavaksi Pohjonen, Kahelin ja kommandiittiyhtiö olivat saattaneet jutun, on päätöksessään 14.3.1986 katsonut selvitetyksi, että Pohjoselle oli päälleajosta aiheutunut muun muassa reisivamma ja haavaumia päähän ja kasvoihin sekä kipua ristiselkään. Auton vaurioitumisesta oli kommandiittiyhtiölle aiheutunut korjauskustannuksina 3.050 markan määräinen vahinko, joka Pohjosen oli korvattava yhtiölle täysimääräisenä. Näillä perusteilla hovioikeus on siten muuttanut raastuvanoikeuden päätöstä, että Kahelinille tuomittu rangaistus korotettiin 15 päiväsakkoa vastaavaksi 750 markan sakkorangaistukseksi sekä että Pohjonen velvoitettiin suorittamaan kommandiittiyhtiölle korvaukseksi auton korjauskustannuksista raastuvanoikeuden tuomitseman määrän asemesta 3.050 markkaa raastuvanoikeuden päätöksen mukaisine korkoineen. Lisäksi hovioikeus on velvoittanut korvaamaan, Kahelinin Pohjosen oikeudenkäyntikulut hovioikeudessa 600 markalla ja Pohjosen kommandiittiyhtiön oikeudenkäyntikulut jutussa 1.000 markalla.</p>
    </div>
    <div>
      <h2 id="19870022mhaku0">MUUTOKSENHAKU KORKEIMMASSA OIKEUDESSA</h2>
      <p>Pohjonen on pyytänyt valituslupaa ja vaatinut, että häntä vastaan ajettu syyte ja esitetty korvausvaatimus hylätään taikka että korvausta ainakin alennetaan hänen syyllisyyttään vastaavaan osaan kokonaisvahingosta. Lisäksi Pohjonen on vaatinut Kahelinin ja kommandiittiyhtiön velvoittamista korvaamaan hänen oikeudenkäyntikulunsa hovioikeudessa ja Korkeimmassa oikeudessa.</p>
      <p>Pohjoselle on myönnetty valituslupa 12.6.1986. Virallinen syyttäjä sekä Kahelin ja kommandiittiyhtiö ovat antaneet pyydetyt vastaukset.</p>
    </div>
    <div>
      <h2 id="19870022yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Liikennevahinko on johtunut siitä, että sekä Kahelin että Pohjonen ovat syyllistyneet liikenteen vaarantamiseen. Kahelin on Väinö Kahelin Ky:n vastuunalainen yhtiömies. Siten on myös vahingon kärsineen yhtiön puolelta myötävaikutettu linja-autoa kohdanneen vahingon syntymiseen. Korkein oikeus arvioi, että Kahelinin tieliikennelain vastainen menettely on puoleksi ollut syynä vahinkoon, ja sovittelee tämän mukaan vahingonkorvausta, jota Pohjosen tulee maksaa Väinö Kahelin Ky:lle.</p>
        <p>Asian laadun vuoksi Pohjosen tulee itse kärsiä oikeudenkäyntikulunsa Korkeimmassa oikeudessa, vaikka hän täällä voittaa jutun.</p>
      </div>
      <div>
        <h3>Lainkohta</h3>
        <p>Vahingonkorvauslaki 6 luku 1 §</p>
      </div>
      <div>
        <h3>Päätöslauselma</h3>
        <p>Hovioikeuden päätöstä muutetaan.</p>
        <p>Vahingonkorvaus linja-auton korjauskuluista alennetaan 1.525 markkaan. Korvaus on maksettava 16 prosentin korkoineen vaatimuksen esittämispäivästä 25.6.1984 lukien.</p>
        <p>Korvaus, joka Pohjosen tulee maksaa Väinö Kahelin Ky:n oikeudenkäyntikuluista alemmissa oikeuksissa, alennetaan 500 markkaan.</p>
        <p>Muilta osin hovioikeuden päätös jää pysyväksi.</p>
        <p>Pohjosen vaatimus saada korvausta oikeudenkäyntikuluistaan Korkeimmassa oikeudessa hylätään.</p>
        <div>
          <p>Ratkaisuun osallistuneet: oikeusneuvokset Salervo, Ailio, Mörä, Hiltunen ja Roos</p>
        </div>
      </div>
    </div>
  </finlex:content>
</finlex:document>
