<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870054</dcterms:identifier>
  <finlex:ecliIdentifier>ECLI:FI:KKO:1987:54</finlex:ecliIdentifier>
  <dcterms:title>KKO:1987:54</dcterms:title>
  <dcterms:description>
    <p>
      <strong>Kiinteistön kauppa</strong>
      <span>Kaupan kohde</span>
    </p>
    <p>
      <strong>Hinnanalennus</strong>
    </p>
  </dcterms:description>
  <finlex:registerNumber>S86/753</finlex:registerNumber>
  <dcterms:date pvm="19861111">1986-11-11</dcterms:date>
  <finlex:fileCopyNumber>1298</finlex:fileCopyNumber>
  <dcterms:issued pvm="19870508">1987-05-08</dcterms:issued>
  <dcterms:abstract>
    <p>A oli myynyt B:lle asuinkiinteistön seudulta, jolla ei ollut yleistä vesijohtoa. Kiinteistön kaivon vesi oli todettu kohta kaupan jälkeen suoritetussa tutkimuksessa niin heikkolaatuiseksi, ettei se ollut vastannut niitä vaatimuksia, joita vedelle oli asuinkiinteistöllä yleensä asetettava. B:llä ei ollut ollut ennen kaupan päättämistä aihetta ryhtyä kaivon veden laatua koskeviin tutkimuksiin. B:llä oli kaupan kohteen tällaisen virheellisyyden perusteella oikeus kauppahinnan alennukseen.</p>
  </dcterms:abstract>
  <dcterms:tableOfContents>
    <a href="19870054aloa0">ASIAN KÄSITTELY ALEMMISSA OIKEUKSISSA</a>
    <a href="19870054mhaku0">MUUTOKSENHAKU KORKEIMMASSA OIKEUDESSA</a>
    <a href="19870054yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870054.kko">
    <div>
      <h2 id="19870054aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanteet Ikaalisten kihlakunnanoikeudessa</h3>
        <p>Aune Agra Männistö on Kosti Julius Pääskylle 4.1.1985 toimitetun haasteen nojalla lausunut, että hän oli 31.7.1984 vahvistetulla kauppakirjalla 170.000 markan kauppahinnasta myynyt Pääskylle Hämeenkyrön kunnan Kyröspohjan kylässä sijaitsevan Kuuselan tilan RN:o 4:21, saman kunnan Tuokkolan kylässä sijaitsevan Lahjamaan tilan RN:o 3:10, saman kunnan Järvenkylässä sijaitsevan Maaniityn tilan RN:o 3:26 ja erään Kyröspohjan kylässä sijaitsevan määräalan. Kauppakirjan mukaan Pääskyn tuli suorittaa kauppahinta kolmessa erässä siten, että viimeinen erä 80.000 markkaa erääntyi maksettavaksi 30.11.1984. Myönnetyltä maksuajalta Pääskyn tuli suorittaa maksamattomalle kauppahinnalle 5,25 prosentin korko 1.9.1984 lukien. Pääsky oli laiminlyönyt maksuerän suorittamisen maksaen siitä Männistölle 64.229,20 markkaa 18.12.1984. Kun tästä Pääskyn suorittamasta määrästä vähennettiin korko ajalta 1.-30.11.1984 eli 350 markkaa ja viivästyskorko ajalta 1.-18.12.1984 eli 640 markkaa, jäi Pääksyn 18.12.1984 maksamasta suorituksesta kauppahinnan pääoman suoritukseksi 63.239,20 markkaa. Näin ollen Männistöllä oli 18.12.1984 kauppahintasaatavaa vielä 16.760,80 markkaa.</p>
        <p>Tämän vuoksi Männistö on vaatinut, että Pääsky velvoitettaisiin suorittamaan hänelle mainitut 16.760,80 markkaa 16 prosentin korkoineen 19.12.1984 lukien.</p>
        <p>Pääsky on Männistölle 8.3.1985 toimitetun haasteen nojalla lausunut, että hänen Männistöltä ostamiensa tilojen talouskeskuksen kaivon vesi oli osoittautunut kaupanteon jälkeen hänen tilalle muutettuaan huonolaatuiseksi. Pääskyn suorituttamassa kaivoveden tutkimuksessa oli todettu veden rautapitoisuus niin korkeaksi, että siitä johtuvat maku- ja värihaitat alensivat veden käyttöarvoa talous- ja juomavetenä. Vesi oli sameaa ja väriltään ruskeaa ja Pääsky oli joutunut noutamaan juoma- ja pyykinpesuvetensä 1,4 kilometrin etäisyydellä olevasta lähteestä. Männistö oli ollut tietoinen veden heikosta laadusta ja hänkin oli tilalla asuessaan joutunut hakemaan juoma- ja talousvetensä sanotusta lähteestä. Kauppaneuvottelujen aikana Pääsky oli nimenomaan varmistautuakseen kaivon veden hyvälaatuisuudesta tiedustellut Männistöltä usean kerran veden laatua, jolloin tämä oli vakuuttanut veden olevan erinomaista. Alueella, jolla talouskeskus sijaitsi, oli vesi kaikkialla huonolaatuista, joten tilannetta ei voitu parantaa kaivon avulla. Alueella ei ollut yleistä vesijohtoverkostoa.</p>
        <p>Tämän vuoksi Pääsky on vaatinut, että kiinteistön kauppahintaa alennettaisiin kaivoveden huonon laadun vuoksi 30.000 markalla ja että Männistö velvoitettaisiin palauttamaan Pääskylle maksetusta kauppahinnasta hinnanalennusta vastaava osa 14.950 markkaa 16 prosentin korkoineen 22.1.1985 lukien.</p>
      </div>
      <div>
        <h3>Vastaukset</h3>
        <p>Pääsky ei ole vastustanut Männistön kannetta.</p>
        <p>Männistö on vaatinut Pääksyn kanteen hylkäämistä perusteettomana. Männistö ei ollut millään tavalla taannut veden laatua kauppakirjassa eikä muutenkaan kaupasta neuvoteltaessa. Vesi oli ollut kaupantekoaikana ja Männistön tilalla asuessa täysin käyttökelpoista. Pääsky oli ennen kaupan vahvistamista tarkastanut tilan perusteellisesti, jolloin hän oli voinut varmistautua myös veden laadusta. Pääsky ei ollut tehnyt huomautusta veden laadusta tuolloin eikä myöskään sinä aikana, jolloin hän oli kahden viikon ajan asunut yhtäaikaa Männistön kanssa tilalla. Suoritetussa vesitutkimuksessa vettä ei ollut todettu talous- ja juomavedeksi sopimattomaksi, vaan siinä oli mainittu vain väri- ja makuhaittoja. Veden laadulla ei myöskään voinut olla vaikutusta kauppahintaan, koska myydyn omaisuuden arvo oli ylittänyt sovitun kauppahinnan.</p>
      </div>
      <div>
        <h3>Kihlakunnanoikeuden päätös 6.5.1985</h3>
        <p>Kihlakunnanoikeus, jossa asianosaiset ovat vaatineet oikeudenkäyntikulujensa korvaamista, on myönnettyään Pääskylle maksuttoman oikeudenkäynnin siten, että hänet voitiin velvoittaa suorittamaan valtiolle osa sen varoista jutussa maksettavista kulujen korvauksista ja avustajan palkkiosta, kuitenkin enintään 2.000 markkaa, ja määrättyään asianajaja Pekka Nahin Pääskyn oikeudenkäyntiavustajaksi, katsonut suoritetun vesinäytetutkimuksen perusteella selvitetyksi, että talouskeskuksen alueella sijaitsevan kaivon vedessä oli pysyviä makuja värihaittoja. Vesi oli sameaa ja väriltään kellertävää. Sanotut haitat johtuivat veden korkeasta rautapitoisuudesta. Tutkimuslausunnon mukaan korkea rautapitoisuus alensi veden käyttöarvoa talous- ja juomavetenä. Rauta olisi poistettava, mikäli vettä käytettiin taloustarkoituksiin. Todistaja Aarne Mäkisen luotettavana pidetyn kertomuksen perusteella kihlakunnanoikeus on katsonut selvitetyksi, että kaikkien paikkakunnalla sijaitsevien tilojen kaivovesi oli pohjaveden korkean rautapitoisuuden vuoksi mainitulla tavalla heikkolaatuista. Kaivovettä ei voitu käyttää juomavetenä eikä valkopyykin pesemiseen, ellei veden kulutus ollut tavanomaista runsaampaa. Alueella ei ollut yhteistä vesijohtoverkostoa, vaan asukkaat olivat joutuneet ottamaan ainakin osan talous- ja juomavedestään tilojen yhteisessä käytössä olevasta lähteestä. Näin oli Mäkisen kertoman mukaan Männistönkin talouskeskuksessa asuessaan ja siis myös vuonna 1984 joutunut tekemään. Lähde sijaitsi noin 1,5 kilometrin etäisyydellä talouskeskuksesta.</p>
        <p>Kaivon vesi oli ollut heikkolaatuista korkean rautapitoisuuden vuoksi jo Männistön tilalla asuessa. Männistön oli täytynyt olla tästä virheestä tietoinen. Pääsky oli tarkastanut tilat ennen kaupan vahvistamista, muttei hänen voitu kohtuudella katsoa kyenneen havaitsemaan veden laatua. Asianosaisten kertomukset siitä, oliko Pääsky kauppaneuvottelujen aikana nimenomaan tiedustellut veden laatua Männistöltä ja oliko Männistö tällöin taannut veden laadun, olivat keskenään ristiriitaiset. Kun alueella ei ollut yleistä vesijohtoverkostoa, oli kysymys kaivoveden laadusta niin olennainen, että Männistön olisi tullut omasta aloitteestaan ilmoittaa Pääskylle tiedossaan olleesta veden rautapitoisuudesta käsittäen, ettei Pääsky tiloja tarkastaessaan ollut voinut sitä havaita. Männistö ei ollut näyttänyt, että hän olisi tämän tehnyt.</p>
        <p>Virhe oli niin olennainen, että Pääskyn tietoisuus siitä ilmeisesti olisi vaikuttanut kiinteistönkaupan lopputulokseen tai ainakin kauppahintaan. Pääskyllä oli siten oikeus saada Männistöltä hinnanalennusta veden heikkolaatuisuuden vuoksi. Harkitessaan hinnanalennuksen määrää kihlakunnanoikeus on todennut, ettei vesi ollut talousvedeksi täysin käyttökelvotonta ja että Pääsky voi hakea juoma- ja talousvetensä sanotusta lähteestä. Huomioon ottaen lisäksi, että Pääsky oli 18.12.1984 mennessä maksanut sovitusta 170.000 markan kauppahinnasta pääomana 155.000 markkaa ja että vedenpuhdistuslaitteet tulisivat maksamaan lähes 11.000 markkaa, kihlakunnanoikeus on arvioinut hinnanalennuksen määräksi 12.500 markkaa.</p>
        <p>Koska Pääsky ei ollut kiistänyt Männistön kannetta, oli Pääskyn 18.12.1984 tekemästä suorituksesta luettava viimeisen, mainitulla tavalla alennetun 67.500 markan suuruisen maksuerän suoritukseksi 63.239,20 markkaa. Näin ollen Pääskyn suoritettavaksi jäi 4.260,80 markkaa vaadittuine korkoineen.</p>
        <p>Tämän vuoksi kihlakunnanoikeus on velvoittanut Pääskyn suorittamaan Männistölle loppukauppahintana 4.260 markkaa 80 penniä 16 prosentin korkoineen 19.12.1984 lukien. Asian näin päättyessä asianosaisten oli pidettävä oikeudenkäyntikulunsa vahinkonaan.</p>
        <p>Valtion varoista maksettiin Nahille kulujen korvaukseksi ja palkkioksi yhteensä 2.815,10 markkaa, mistä määrästä Pääsky velvoitettiin korvaamaan valtiolle 1.000 markkaa. Männistö velvoitettiin korvaamaan valtiolle sen varoista Mäkiselle maksettu todistajanpalkkio 147 markkaa.</p>
      </div>
      <div>
        <h3>Turun hovioikeuden tuomio 11.4.1986</h3>
        <p>Hovioikeus, jossa Männistö ja Pääsky olivat puolin ja toisin hakeneet muutosta, on lausunut, että kysymyksessä olevan kaivon veden rautapitoisuus oli tosin näytetty niin suureksi, että se aiheutti maku- ja värihaittoja, mikä alensi veden käyttöarvoa talous- ja juomavetenä. Jutussa esitetyn selvityksen mukaan veden laatu ei kuitenkaan poikennut siitä, mikä se yleensäkin oli paikkakunnalla. Tämän johdosta ja kun veden maku ja väri olivat seikkoja, jotka Pääsky oli voinut ennen kaupan päättämistä itse todeta, Männistöllä ei ollut ollut kaupan yhteydessä velvollisuutta erikseen ilmoittaa Pääskylle veden rautapitoisuudesta.</p>
        <p>Sen vuoksi hovioikeus on hylännyt Pääskyn kanteen kokonaisuudessaan ja vapauttanut Männistön korvaamasta valtiolle Pääskyn kuulustuttamalle todistajalle maksettua palkkiota 147 markkaa, mikä jäi valtion vahingoksi. Pääsky on velvoitettu suorittamaan Männistölle kauppahinnasta maksamatta olevat 16.760,80 markkaa 16 prosentin korkoineen 19.12.1984 lukien. Valtion varoista on määrätty maksettavaksi Nahille palkkioksi Pääskyn avustamisesta hovioikeudessa 900 markkaa, jotka Pääsky on velvoitettu korvaamaan valtiolle.</p>
      </div>
    </div>
    <div>
      <h2 id="19870054mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 25.8.1986. Pääsky on valituksessaan vaatinut hovioikeuden tuomiota muutettavaksi siten, että kauppahintaa alennettaisiin 30.000 markalla niin, että Männistö velvoitettaisiin palauttamaan tuo rahamäärä 16 prosentin korkoineen 22.1.1985 lukien edellytyksellä, että kiinteistön kauppahinta oli kokonaisuudessaan maksettu. Männistö on antanut häneltä pyydetyn vastauksen.</p>
    </div>
    <div>
      <h2 id="19870054yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Pääskyn ostamien tilojen talouskeskuksen kaivon vedessä on kohta kaupan päättämisen jälkeen suoritetussa tutkimuksessa todettu veden rautapitoisuuden vuoksi sameutta sekä maku- ja värihaittoja. Kaivon vesi on tämän tutkimuksen mukaan ollut niin heikkolaatuista, ettei se ole vastannut niitä vaatimuksia, joita kaivon veden asumistarkoitukseen käytettävällä kiinteistöllä yleensä on asetettava. Pääskyllä ei ole ollut ennen kaupan päättämistä aihetta ryhtyä kaivon veden laatua koskeviin tutkimuksiin. Pääskyllä on kaupan kohteen tällaisen virheellisyyden perusteella oikeus saada hinnanalennusta, jonka määräksi Korkein oikeus katsoo kihlakunnanoikeuden arvioimat 12.500 markkaa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan muutoin paitsi siltä osin, kuin Männistö on vapautettu korvaamasta valtiolle. Pääskyn kuulustuttamalle todistajalle maksettu palkkio 147 markkaa, ja asia jätetään Pääskyn loppukauppahinnan suoritusvelvollisuuden ja valtiolle tuomitun 1.000 markan korvauksen osalta kihlakunnanoikeuden päätöksen varaan.</p>
        <p>Maksuttomasta oikeudenkäynnistä annetun lain nojalla maksetaan valtion varoista asianajaja Pekka Nahille, kuluvaatimus hyläten, palkkioksi Pääskyn avustamisesta täällä 800 markkaa, mistä määrästä Pääsky velvoitetaan korvaamaan valtiolle 100 markkaa. Asian laadun vuoksi muu osa palkkiosta jää valtion vahingoksi. Asian näin päättyessä on Männistön pidettävä vastauskulunsa vahinkonaan.</p>
        <div>
          <p>Ratkaisuun osallistuneet: presidentti Olsson, oikeusneuvokset Nikkarinen, Riihelä, Lindholm ja Rintala</p>
        </div>
      </div>
    </div>
  </finlex:content>
</finlex:document>
