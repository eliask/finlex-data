<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870049</dcterms:identifier>
  <finlex:ecliIdentifier>ECLI:FI:KKO:1987:49</finlex:ecliIdentifier>
  <dcterms:title>KKO:1987:49</dcterms:title>
  <dcterms:description>
    <p>
      <strong>Työsuhde</strong>
    </p>
    <p>
      <strong>Vuosilomalaki</strong>
    </p>
  </dcterms:description>
  <finlex:registerNumber>S86/956</finlex:registerNumber>
  <dcterms:date pvm="19861017">1986-10-17</dcterms:date>
  <finlex:fileCopyNumber>1173</finlex:fileCopyNumber>
  <dcterms:issued pvm="19870409">1987-04-09</dcterms:issued>
  <dcterms:abstract>
    <p>A oli yhdessä puolisonsa kanssa omistanut osakeyhtiön koko osakekannan. Yhtiön jouduttua konkurssiin ja lopetettua toimintansa sen työntekijät olivat välittömästi siir-tyneet toisen osakeyhtiön palvelukseen. Tämän yhtiön A oli perustanut yhdessä kahden muun henkilön kanssa ja hän omisti yhtiön osakkeista kolmanneksen. Kun kysymyksessä ei ollut yrityksen omistajan tai haltijan vaihtuminen sen toiminnan edelleen jatkuessa eikä A:lla ollut viimeksi mainitussa yhtiössä, jonka hallintoon hän ei ollut osallistunut, omistusoikeutensa perusteella tai muutoinkaan määräysvaltaa, sen palvelukseen siirtyneiden työntekijäin työsuhteet eivät olleet jatkuneet vuosilomalain 6 §:n 1 momentissa tarkoitetuin tavoin.</p>
  </dcterms:abstract>
  <p>VuosilomaL 6 § 1 mom</p>
  <dcterms:tableOfContents>
    <a href="19870049aloa0">ASIAN KÄSITTELY ALEMMISSA OIKEUKSISSA</a>
    <a href="19870049mhaku0">MUUTOKSENHAKU KORKEIMMASSA OIKEUDESSA</a>
    <a href="19870049yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870049.kko">
    <div>
      <h2 id="19870049aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Piikkiön kihlakunnanoikeudessa</h3>
        <p>Metallityöväen Liitto r.y. on valtiota vastaan 19.4.1985, Finn-Welders Oy:n konkurssipesää vastaan 3.5.1985 ja Raision Laivatyö Oy:tä vastaan 17.5.1985 vireille pannussa kanteessa lausunut, että Finn-Welders Oy oli 28.8.1984 luovuttanut omaisuutensa konkurssiin. Yhdistys oli konkurssissa valvonut Finn-Welders Oy:öön työsopimuslain 1 §:ssä tarkoitetussa työsuhteessa olleiden 13 työntekijän yhdistykselle siirtämät lomakorvaussaatavat, yhteismäärältään 29.604,31 markkaa, 16 prosentin korkoineen 1.9.1984 lukien. Työvoimaministeriö oli riitauttanut yhdistyksen valvonnan ja kihlakunnanoikeus oli 12.2.1985 julistamallaan lainvoiman saaneella konkurssituomiolla osoittanut yhdistyksen näyttämään toteen valvomansa saamiset eri oikeudenkäynnissä. Edelleen yhdistys on lausunut, että työntekijät olivat Finn-Welders Oy:n luovutettua omaisuutensa konkurssiin välittömästi siirtyneet Raision Laivatyö Oy:n palvelukseen työsopimuslain 1 §:ssä tarkoitettuihin työsuhteisiin. Vuosilomalain 6 §:n 1 momentin ja työsopimuslain 7 §:n 2 momentin nojalla Raision Laivatyö Oy oli joutunut vastuuseen mainituista yhdistyksen valvomista saatavista. Työntekijöiden työsuhteet Raision Laivatyö Oy:ssä olivat päättyneet yhtiön suorittamatta heille sanottuja saatavia. Sen vuoksi yhdistys on vaatinut, että ensisijaisesti Raision Laivatyö Oy ja toissijaisesti Finn-Welders Oy:n konkurssipesä velvoitettaisiin suorittamaan sille mainitut 29.604,31 markkaa korkoineen.</p>
      </div>
      <div>
        <h3>Kihlakunnanoikeuden päätös 9.9.1985</h3>
        <p>Kuultuaan kannetta kohdaltaan vastustanutta Raision Laivatyö Oy:tä, Finn-Welders Oy:n konkurssipesää ja työvoimaministeriötä jutussa kihlakunnanoikeus on päätöksessään Raision Laivatyö Oy:tä koskevalta osalta katsonut jääneen näyttämättä, että Raision Laivatyö Oy olisi sellainen vuosilomalain 6 §:n 1 momentissa tarkoitettu yritys, että se olisi vastuussa Finn-Welders Oy:n entisten työntekijöiden tämän työnantajan aikana syntyneistä vuosilomakorvauksista. Tämän vuoksi kihlakunnanoikeus on hylännyt kanteen Raision Laivatyö Oy:tä vastaan ajettuna. Sen sijaan kihlakunnanoikeus on velvoittanut Finn-Welders Oy:n konkurssihallinnon suorittamaan Metallityöväen Liitto r.y:lle vaaditut 29.604,31 markkaa 16 prosentin korkoineen 1.9.1984 lukien. Palkkaturvalain säännösten nojalla kihlakunnanoikeus on lisäksi vahvistanut saatavan työvoimaministeriöön nähden saman suuruisena kuin se oli Finn-Welders Oy:n konkurssihallinnon osalta vahvistettu.</p>
      </div>
      <div>
        <h3>Vaatimukset hovioikeudessa</h3>
        <p>Metallityöväen Liitto r.y. on valituksessaan vaatinut, että Raision Laivatyö Oy Finn-Welders Oy:n konkurssihallinnon sijasta velvoitettaisiin suorittamaan vaaditut korvaukset.</p>
        <p>Työvoimaministeriö on vaatinut, että kihlakunnanoikeuden päätös kumottaisiin.</p>
      </div>
      <div>
        <h3>Turun hovioikeuden tuomio 13.6.1986</h3>
        <p>Hovioikeus on todennut, että Finn-Welders Oy:n luovuttaessa 28.8.1984 omaisuutensa konkurssiin sen osakekannan olivat omistaneet puoliksi liikkeenharjoittaja Toimi Ilpo Syrjänen ja hänen puolisonsa, joista ensiksi mainittu oli ollut yhtiön toimitusjohtaja ja viimeksi mainittu yhtiön hallituksen ainoa varsinainen jäsen. 31.7.1984 päivätyllä perustamiskirjalla, johon liitetty yhtiöjärjestys oli 21.8.1984 pidetyssä perustamiskokouksessa hyväksytty, Syrjänen oli teknikko Raimo Erik Vainilan ja erään kolmannen henkilön kanssa perustanut Raision Laivatyö Oy:n, jonka osakkeista kukin perustaja oli merkinnyt kolmanneksen. Vainila oli ollut Finn-Welders Oy:n työnjohtaja ja Raision Laivatyö Oy:ssä hän oli puolestaan ollut sen kaksijäsenisen hallituksen puheenjohtaja ja yhtiön toimitusjohtaja.</p>
        <p>Kanteessa tarkoitetut 13 työntekijää olivat olleet Finn-Welders Oy:n omaisuuden konkurssiin luovuttamishetkellä työsopimuslain 1 §:ssä tarkoitetuissa työsuhteissa yhtiöön ja he olivat tehneet levy- ja putkiurakointitöitä Finn-Welders Oy:n ja Oy Wärtsilä Ab:n välisen sopimuksen nojalla viimeksi mainitun yhtiön Turun telakalla. Finn-Welders Oy:n luovutettua omaisuutensa konkurssiin konkurssiperä oli irtisanonut työntekijät 14 päivän irtisanomisajalla. Jo tuona aikana työntekijät ja Raision Laivatyö Oy olivat solmineet työsopimuslain 1 §:ssä tarkoitetut työsopimukset ja työntekijät olivat Raision Laivatyö Oy:n ja Oy Wärtsilä Ab:n välisen sopimuksen nojalla jatkaneet aikaisempia töitään.</p>
        <p>Ottaen huomioon Finn-Welders Oy:n omaisuuden konkurssiin luovuttamisen ja Raision Laivatyö Oy:n perustamisen läheisen ajallisen yhteyden, Syrjäsen ja Vainilan aseman yhtiöissä ja Raision Laivatyö Oy:n perustamisessa sekä sen, että Raision Laivatyö Oy oli kerrotuin tavoin ryhtynyt välittömästi jatkamaan Finn-Welders Oy:n toimintaa, hovioikeus on katsonut, että Raision Laivatyö Oy:n palvelukseen siirtyneiden työntekijöiden työsuhde oli jatkunut vuosilomalain 6 §:n 1 momentissa tarkoitetuin tavoin.</p>
        <p>Kihlakunnanoikeuden päätöksessä mainitut lomakorvaukset yhteensä 29.604,31 markkaan olivat maksamatta. Nämä saatavansa työntekijät olivat siirtäneet Metallityöväen Liitto r.y:lle.</p>
        <p>Näillä perusteilla hovioikeus on, kumoten kihlakunnanoikeuden päätöksen, hylännyt Finn-Welders Oy:n konkurssipesän kohdistetun kanteen ja vapauttanut konkurssipesän sille kihlakunnanoikeuden päätöksessä määrätystä suoritusvelvollisuudesta ja, hyläten kanteen myös muutoin enemmälti, velvoittanut Raision Laivatyö Oy:n suorittamaan Metallityöväen Liitto r.y:lle lomakorvaukset yhteensä 29.604,31 markkaa 16 prosentin korkoineen haastepäivästä 17.5.1985 lukien.</p>
      </div>
    </div>
    <div>
      <h2 id="19870049mhaku0">MUUTOKSENHAKU KORKEIMMASSA OIKEUDESSA</h2>
      <p>Raision Laivatyö Oy on pyytänyt valituslupaa ja vaatinut siihen kohdistetun kanteen hylkäämistä. Valituslupa on myönnetty 25.8.1986. Metallityöväen Liitto r.y., Finn-Welders Oy:n konkurssipesä ja työvoimaministeriö ovat antaneet niiltä pyydetyt vastaukset.</p>
    </div>
    <div>
      <h2 id="19870049yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Jouduttuaan konkurssiin Finn-Welders Oy on kokonaan lopettanut toimintansa, joten Raision Laivatyö Oy:n ryhtyessä harjoittamaan vastaavanlaista toimintaa kysymyksessä ei ole ollut yrityksen omistajan tai haltijan vaihtuminen sen toiminnan edelleen jatkuessa. Toimi Ilpo Syrjäsellä, joka omistettuaan yhdessä puolisonsa kanssa Finn-Welders Oy:n koko osakekannan on tullut omistamaan ainoastaan yhden kolmasosan Raision Laivatyö Oy:n osakkeista, ei omistusoikeutensa perusteella ole ollut määräysvaltaa tässä yhtiössä. Hän ei ole myöskään osallistunut Raision Laivatyö Oy:n hallintoon eikä sen johtamiseen muullakaan tavoin, joten hänellä ei ole ollut siinä myöskään tällaiseen toimintaan perustuvaa määräysvaltaa. Finn-Welders Oy:n palveluksesta irtisanomisen johdosta välittömästi Raision Laivatyö Oy:n palvelukseen siirtyneiden työntekijöiden työsuhteet eivät näin ollen ole jatkuneet vuosilomalain 6 §:n 1 momentissa tarkoitetulla tavalla eikä Raision Laivatyö Oy siten ole vastuussa heidän sanottuihin aikaisempiin työsuhteisiinsa perustuvista vuosiloman korvauksista.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan siltä osin kuin Raision Laivatyö Oy on velvoitettu suorittamaan korvausta Metallityöväen Liitto r.y:lle. Kanne hylätään myös Raision Laivatyö Oy:tä vastaan ajettuna ja sanottu yhtiö vapautetaan kaikista hovioikeuden tuomitsemasta maksuvelvollisuudesta. Asian laatuun nähden Raision Laivatyön Oy:n on kuitenkin pidettävä vahinkonaan sillä täällä olleet oikeudenkäyntikulut.</p>
        <div>
          <p>Ratkaisuun osallistuneet: oikeusneuvokset Leivonen, Ådahl, Nybergh, af Hällström ja Kilpeläinen</p>
        </div>
      </div>
    </div>
  </finlex:content>
</finlex:document>
