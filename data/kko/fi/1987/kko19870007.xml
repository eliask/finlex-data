<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870007</dcterms:identifier>
  <finlex:ecliIdentifier>ECLI:FI:KKO:1987:7</finlex:ecliIdentifier>
  <dcterms:title>KKO:1987:7</dcterms:title>
  <dcterms:description>
    <p>
      <strong>Yksityistielaki</strong>
    </p>
    <p>
      <strong>Tuomioistuimen toimivalta</strong>
    </p>
  </dcterms:description>
  <finlex:registerNumber>S86/539</finlex:registerNumber>
  <dcterms:date pvm="19860710">1986-07-10</dcterms:date>
  <finlex:fileCopyNumber>296</finlex:fileCopyNumber>
  <dcterms:issued pvm="19870204">1987-02-04</dcterms:issued>
  <dcterms:abstract>
    <p>Yksityistietoimituksessa oli sen hakijat velvoitettu suorittamaan toimituksesta aiheutuneet kustannukset ja oikeutettu perimään ne tiekunnalta. A, joka oli eräs toimituksen hakijoista, oli yksin suorittanut nuo kustannukset sekä vaatinut niistä korvausta tiekunnalta, joka oli kieltäytynyt sitä suorittamasta.</p>
    <p>Ottaen huomioon, ettei yksityisistä teistä annetun lain 77 § sisällä säännöksiä siitä, missä järjestyksessä tietoimituksen hakijan, joka on suorittanut toimituksen kustannukset, on haettava niistä korvausta tiekunnalta, A:n saatavaa tiekunnalta koskevan vaatimuksen käsittelemisen katsottiin kuuluvan yleisen tuomioistuimen toimivaltaan.</p>
  </dcterms:abstract>
  <p>L yksityisistä teistä 77 §</p>
  <dcterms:tableOfContents>
    <a href="19870007aloa0">ASIAN KÄSITTELY ALEMMISSA OIKEUKSISSA</a>
    <a href="19870007mhaku0">MUUTOKSENHAKU KORKEIMMASSA OIKEUDESSA</a>
    <a href="19870007yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870007.kko">
    <div>
      <h2 id="19870007aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Ristiinan kihlakunnanoikeudessa</h3>
        <p>Pauli Johannes Kämppi on Pahkaniemen tien tiekunnalle ja sen hoitokunnan jäsenelle Taisto Eino Aatami Siltaselle tiedoksi toimituttamansa haasteen nojalla lausunut, että hänen yhdessä eräiden muiden henkilöiden kanssa allekirjoittamastaan hakemuksesta toimitetussa, sittemmin lainvoiman saaneessa yksityisistä teistä annetun lain mukaisessa tietoimituksessa oli perustettu Pahkaniemen tie niminen yksityistie. Tietoimituksesta laaditun pöytäkirjan 12, 28 ja 29 §:n nojalla hän oli hakijoiden puolesta yksin suorittanut uskotuille miehille palkkioina ja matkakorvauksina yhteensä 1.267,85 markkaa sekä valtion perimän maanmittausmaksun 4.574,50 markkaa. Lisäksi hänellä oli mainitun pöytäkirjan 28 §:n mukaan oikeus periä tiekunnalta apumiehen palkkionaan tietoimituksen mittaustöistä 250 markkaa. Hänellä oli, kuten sanotussa pöytäkirjassa oli ilmoitettu, yksityisistä teistä annetun lain 47 §:n 2 momentin nojalla oikeus periä tiekunnalta mainitut toimituskustannukset. Kyseisistä yhteensä 6.092,35 markan toimituskustannuksista eräät tieosakkaat olivat suorittaneet hänelle tieyksikköjen mukaan laskettuina osuuksinaan yhteensä 1.171,20 markkaa ja hänen oma tieyksikköjen mukainen osuutensa niistä oli ollut 347,70 markkaa. Kun tiekunta ei ollut hänen kehotuksistaan huolimatta suostunut maksamaan hänelle vielä suorittamatta olevia 4.573,45 markan kustannuksia, Pauli Johannes Kämppi on vaatinut tiekunnan velvoittamista suorittamaan hänelle kyseiset 4.573,45 markkaa 5 prosentin korkoineen haasteen tiedoksiantopäivästä lukien. Sen ohessa Kämppi on vaatinut korvausta oikeudenkäyntikuluistaan. Vielä hän on ilmoittanut selventävänsä kannettaan sikäli, ettei Siltasta ollut haastettu vastaajaksi henkilökohtaisesti, vaan tiekunnan edustajana.</p>
      </div>
      <div>
        <h3>Oikeudenkäyntiväitteet</h3>
        <p>Tiekunta on väittänyt, ettei kihlakunnanoikeus, ottaen huomioon yksityisistä teistä annetun lain 77 §:n, ollut toimivaltainen käsittelemään kannetta, koska tietoimituksen toimituskustannuksia koskevat asiat oli ratkaistava joko yksityistietoimituksessa tai tielautakunnan toimesta. Sen vuoksi tielautakunta on pyytänyt, että kanne jätettäisiin tutkimatta.</p>
        <p>Siltanen on väittänyt, ettei hänellä ollut vastaaja-asemaa jutussa, ja sen vuoksi pyytänyt, että kanne jätettäisiin häneen kohdistettuna tutkimatta.</p>
      </div>
      <div>
        <h3>Kihlakunnan oikeuden väitepäätös 28.9.1983</h3>
        <p>Kihlakunnanoikeus on katsonut kysymyksessä olevan asian kuuluvan toimivaltaansa ja Siltasen tiekunnan jäsenenä olevan oikea vastaaja. Sen vuoksi kihlakunnanoikeus on hylännyt sanotut oikeudenkäyntiväitteet.</p>
      </div>
      <div>
        <h3>Vastaukset kanteeseen</h3>
        <p>Tiekunta ja Siltanen ovat katsoneet, ettei mainittua saatavaa voitu pitää selvänä ja riidattomana eikä sitä voitu periä tiekunnalta. Sen vuoksi tiekunta ja Siltanen ovat pyytäneet kanteen hylkäämistä ja Pauli Johannes Kämpin velvoittamista korvaamaan tiekunnan ja Siltasen oikeudenkäyntikulut jutussa.</p>
      </div>
      <div>
        <h3>Ristiinan kihlakunnanoikeuden päätös 28.9.1983</h3>
        <p>Kihlakunnanoikeus on lausunut, että 27.1.1982 lopetetuksi julistetussa yksityistietoimituksessa oli perustettu kanteessa mainittu Pahkaniemen yksityistie ja että tietoimituksen hakijana oli ollut muun muassa Pauli Johannes Kämppi. Tietoimituksesta laaditun pöytäkirjan 12, 28 ja 29 §:n nojalla Pauli Johannes Kämppi oli yksin suorittanut uskottujen miesten palkkioina yhteensä 1.267,85 markkaa sekä tietoimitusta koskevan maanmittauslaskun 4.574,50 markkaa. Sanotun pöytäkirjan 28 §:n nojalla Pauli Johannes Kämpillä oli oikeus periä tiekunnalta apumiehen palkkiona mittaustöistä 250 markkaa. Kihlakunnanoikeus on katsonut edelleen selvitetyksi, että tieosakkaat Uuno Kämppi, Jorma Kauppinen, Toivo Vuorinen, Sirpa Kangaspunta ja Liisa Heinikainen olivat suorittaneet tieyksikköjensä mukaan laskettuina osuuksinaan mainituista saatavista yhteensä 1.171,20 markkaa ja että Pauli Johannes Kämpin vastaava osuus tietoimituksen kustannuksista oli 347,70 markkaa. Vielä kihlakunnanoikeus on lausunut, että Pauli Johannes Kämpillä oli oikeus periä yksityisistä teistä annetun lain 47 §:n 2 momentin ja sanotun tietoimituksen pöytäkirjan 12, 28 ja 29 §:n nojalla kyseiset kustannukset takaisin tiekunnan varoista ja että tiekunta oli laiminlyönyt edellä mainittujen kustannusten maksamisen.</p>
        <p>Sen vuoksi kihlakunnanoikeus on velvoittanut tiekunnan suorittamaan Pauli Johannes Kämpille 4.573,45 markkaa 5 prosentin korkoineen haasteen tiedoksiantopäivästä lukien ja korvaamaan hänen oikeudenkäyntikulunsa 1.725 markalla 20 pennillä.</p>
      </div>
      <div>
        <h3>Vaatimukset ja vastine hovioikeudessa</h3>
        <p>Tyytymättöminä kihlakunnanoikeuden päätökseen tiekunta ja Siltanen ovat valittaneet hovioikeuteen, jossa he yhteisesti ovat pyytäneet, että kanne jätettäisiin tiekunnan ja Siltasen kihlakunnanoikeudessa esittämillä perusteilla tutkimatta tai ainakin hylättäisiin sekä että Kämppi velvoitettaisiin korvaamaan tiekunnan ja Siltasen oikeudenkäyntikulut jutussa. Kämppi on vastineessaan pyytänyt, että hovioikeus hylkäisi valituksen ja pysyttäisi kihlakunnanoikeuden päätöksen sellaisenaan sekä velvoittaisi valittajat korvaamaan hänen oikeudenkäyntikulunsa hovioikeudessa.</p>
      </div>
      <div>
        <h3>Itä-Suomen hovioikeuden tuomio 6.3.1986</h3>
        <p>Koska Kämppi ei ollut tarkoittanut haastattaa Siltasta henkilökohtaisesti vastaamaan kanteeseen ja hänen asiamiehensä oli, havaittuaan Pahkaniemen yksityistien tiekunnan olevan läsnä oikeudessa muutoin kuin Siltasen edustaman, ilmoittanut siitä oikeudelle, kihlakunnanoikeuden ei olisi pitänyt hylätä Siltasen tekemää oikeudenkäyntiväitettä eikä tutkia kannetta Siltasta vastaan ajettuna. Kun yksityisistä teistä annetun lain mukaisessa, sittemmin lainvoiman saaneessa tietoimituksessa oli määrätty, että Kämpillä oli oikeus periä tiekunnan varoista tietoimituksen mittaustöistä palkkiona 250 markkaa ja kun sanotun palkkion suoritusvelvollisuus oi siten tullut lopullisesti vahvistetuksi ja ulosottotoimin täytäntöönpantavaksi, kihlakunnanoikeuden ei olisi pitänyt ottaa Kämpin kannetta tältä osin tutkittavakseen. Sen vuoksi hovioikeus on, muuttaen mainituilta osin kihlakunnanoikeuden sekä oikeudenkäyntiväitteistä että pääasiassa julistamia päätöksiä, poistanut kihlakunnanoikeuden lausunnon siltä osin kuin kanne oli tutkittu Siltasta vastaan ajettuna ja mittaustöistä maksettavaksi vaaditun palkkion osalta sekä vapauttanut tiekunnan suorittamasta kihlakunnanoikeuden Kämpille tietoimituksen mittaustöistä maksettavaksi määräämää 250 markan palkkiota. Tutkiessaan jutun muutoin hovioikeus on katsonut, ettei ollut syytä muuttaa kihlakunnanoikeuden päätöstä muulla tavoin. Pahkaniemen yksityistien tiekunta velvoitettiin siten suorittamaan Pauli Johannes Kämpille korvaukseksi toimituskustannuksista 4.323 markkaa 45 penniä kihlakunnanoikeuden määräämin tavoin maksettavine korkoineen. Kämpille tuomittuja oikeudenkäyntikuluja koskevalta osalta kihlakunnanoikeuden päätös jätettiin pysyväksi. Kämppi velvoitettiin jutun näin päättyessä suorittamaan Siltaselle korvaukseksi oikeudenkäyntikuluista jutussa 800 markkaa. Asian laatuun katsoen tiekunta sai pitää vahinkonaan sille hovioikeudessa aiheutuneet oikeudenkäyntikulut.</p>
      </div>
    </div>
    <div>
      <h2 id="19870007mhaku0">MUUTOKSENHAKU KORKEIMMASSA OIKEUDESSA</h2>
      <p>Tiekunta ja Pauli Johannes Kämppi ovat pyytäneet valituslupaa.</p>
      <p>Tiekunta on muutoksenhakemuksessaan toistanut kihlakunnanoikeudessa ja hovioikeudessa esittämänsä vaatimukset ja pyytänyt, että hovioikeuden tuomio pääasiaratkaisun osalta kumotaan ja tiekunta vapautetaan velvollisuudesta suorittaa Pauli Johannes Kämpille tuomittuja korvauksia. Lisäksi tiekunta on pyytänyt Korkeinta oikeutta määräämään, ettei hovioikeuden tuomiota siinä tiekunnan maksettavaksi tuomittujen korvausten osalta pantaisi täytäntöön ennen Korkeimman oikeuden ratkaisua.</p>
      <p>Korkein oikeus on myöntänyt tiekunnalle valitusluvan 29.4.1986 ja samalla määrännyt, ettei hovioikeuden tuomiota siltä osin kuin tiekunta oli siinä velvoitettu suorittamaan Pauli Johannes Kämpille korvauksia ollut toistaiseksi pantava täytäntöön tai mikäli täytäntöönpano oli jo alkanut, ettei sitä ollut jatkettava. Kysymyksen valitusluvan myöntämisestä Kämpille Korkein oikeus on siirtänyt ratkaistavaksi tiekunnan valituksen käsittelyn yhteydessä.</p>
      <p>Kämppi on antanut häneltä pyydetyn vastauksen. Tutkiessaan tiekunnan valituksen käsittelyn yhteydessä Kämpin valituslupahakemuksen Korkein oikeus on hylännyt sen.</p>
    </div>
    <div>
      <h2 id="19870007yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Yksityisistä teistä annetun lain 47 §:n 2 momentin mukaan Kämpillä on oikeus saada tiekunnalta korvaus hovioikeuden tuomiossa mainitusta osasta maksamiaan puheena olevan tietoimituksen toimituskustannuksia. Tämä Kämpin saatava tiekunnalta on sellainen selvä ja maksettavaksi erääntynyt tiekunnan velka, jota tarkoitetaan sanotun lain 77 §:ssä. Tuo lainkohta ei kuitenkaan sisällä säännöksiä siitä, missä järjestyksessä velkojan on haettava saatavaansa tiekunnalta, vaan ainoastaan velan maksamiseen. Lain 77 § ei siis koske jutussa riidanalaisena olevaa kysymystä Kämpin velkomuksen käsittelyjärjestyksestä.</p>
        <p>Kihlakunnanoikeuden päätöksessä mainittujen tietoimituksen toimituspöytäkirjan 12, 28 ja 29 §:n mukaan toimituksen hakijat on yhteisvastuullisesti velvoitettu suorittamaan toimituksen kustannukset ja heidät yhteisesti on oikeutettu perimään ne tiekunnalta. Kämppiä ei siis ole velvoitettu yksin suorittamaan noita kustannuksia eikä häntä ole oikeutettu yksin perimään niitä tiekunnalta. Sen vuoksi ei puheena oleva Kämpin saatava tiekunnalta ole sellainen toimituksessa määrätty korvaus, joka voitaisiin periä ulosottotoimin toimituspöytäkirjan jäljennöksen nojalla ilman tuomiota tai päätöstä.</p>
        <p>Kämpin kysymyksessä olevaa yksityisoikeudellista saatavaa koskevan vaatimuksen käsitteleminen kuuluu siis yleisen tuomioistuimen toimivaltaan.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Täytäntöönpanoa koskeva kieltomääräys kumotaan.</p>
        <div>
          <p>Ratkaisuun osallistuneet, presidentti Olsson, oikeusneuvokset Ailio, Heinonen, Riihelä ja Tulenheimo-Takki</p>
        </div>
      </div>
    </div>
  </finlex:content>
</finlex:document>
