<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870075</dcterms:identifier>
  <finlex:ecliIdentifier>ECLI:FI:KKO:1987:75</finlex:ecliIdentifier>
  <dcterms:title>KKO:1987:75</dcterms:title>
  <dcterms:description>
    <p>
      <strong>Työsopimus</strong>
    </p>
    <p>
      <strong>Työehtosopimuksen yleissitovat ehdot</strong>
    </p>
    <p>
      <strong>Invaliidihuolto</strong>
    </p>
  </dcterms:description>
  <finlex:registerNumber>S86/694</finlex:registerNumber>
  <dcterms:date pvm="19861001">1986-10-01</dcterms:date>
  <finlex:fileCopyNumber>2170</finlex:fileCopyNumber>
  <dcterms:issued pvm="19870821">1987-08-21</dcterms:issued>
  <dcterms:abstract>
    <p>Työntekijän vuosiloma ei ole invaliidihuoltolain 22 c §:n 2 momentissa tarkoitettua palkkaa. Sen vuoksi vuosiloman pituus sanotun lain mukaisessa suojatyössä määräytyi, kun nimenomaan suojatyötä koskevaa työehtosopimusta ei ollut, asianomaisen alan yleiseksi katsottavan valtakunnallisen työehtosopimuksen mukaan. Työnantaja velvoitettiin suorittamaan työntekijälle, jolta oli jäänyt saamatta osa työehtosopimuksen mukaisesta lomastaan, korvaus hänen menettämistään lomapäivistä. Lomaltapaluuraha on invaliidihuoltolain 22 c §:n 2 momentissa tarkoitettua suojatyössä maksettavaa palkkaa, johon ei sovelleta työsopimuslain 17 §:n 1 momenttia. Sitä koskevat yleissitovaan työehtosopimukseen perustuvat vaatimukset hylättiin.</p>
  </dcterms:abstract>
  <p>TSL 17 § 1 mom</p>
  <p>InvaliidihuoltoL 22 c § 2 mom</p>
  <dcterms:tableOfContents>
    <a href="19870075aloa0">ASIAN KÄSITTELY ALEMMISSA OIKEUKSISSA</a>
    <a href="19870075mhaku0">MUUTOKSENHAKU KORKEIMMASSA OIKEUDESSA</a>
    <a href="19870075yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870075.kko">
    <div>
      <h2 id="19870075aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Kuopion raastuvanoikeudessa</h3>
        <p>A on 13.12.1984 Kuopion Keuhkovammayhdistys r.y:lle tiedoksi toimituttamansa haasteen nojalla lausunut, että hän oli ollut 24.11.1980 alkaen yhdistyksen palveluksessa Kuopion Työkeskuksessa verhoomotyöntekijänä työsopimuslain 1 §:n mukaisessa työsuhteessa. Työsopimuslain 17 §:n 1 momentin nojalla työsuhteeseen sovellettavan Puusepänteollisuuden Liitto ry:n ja Puutyöväen Liitto ry:n välillä 8.4.1983 solmitun valtakunnallisen työehtosopimuksen mukaan työntekijä sai vuosiloman vuosilomalain mukaan, kuitenkin siten että vuosilomalain 3 §:ssä mainitusta poiketen työntekijällä, jonka työsuhde oli lomakautta edeltävän lomanmääräytymisvuoden loppuun mennessä keskeytymättä jatkunut vähintään kaksi vuotta, oli oikeus saada 1.4.1982 jälkeiseltä ajalta lomaa 2,5 arkipäivää kultakin täydeltä lomanmääräytymiskuukaudelta. Sanotun työehtosopimuksen mukaan vuosilomaltaan työhön palanneelle työntekijälle suoritettiin lomaltapaluurahana 50 prosenttia hänen vuosilomapalkastaan. Yhdistys ei ollut kuitenkaan suorittanut A:lle vuosilomapalkkaa työehtosopimuksen mukaisten 30 lomapäivän perusteella vaan vuosilomalain 3 §:n mukaisten 24 lomapäivän perusteella. Yhdistys ei myöskään ollut suorittanut A:lle lomaltapaluurahaa. Tämän vuoksi A on vaatinut yhdistyksen velvoittamista suorittamaan hänelle maksamatta jääneenä vuosilomapalkkana, kun mainitun työehtosopimuksen mukaisten lomapäivien perusteella määräytyvästä vuosilomapalkasta 4.405 markasta 62 pennistä vähennettiin yhdistyksen A:lle jo vuosilomapalkkana suorittamat 3.518 markkaa 16 penniä, 887 markkaa 46 penniä ja lomaltapaluurahana 2.202 markkaa 81 penniä eli yhteensä 3.090 markkaa 27 penniä 16 prosentin korkoineen 28.6.1983 lukien sekä korvaamaan hänen oikeudenkäyntikulunsa niin ikään 16 prosentin korkoineen päätöksen julistamispäivästä.</p>
      </div>
      <div>
        <h3>Yhdistyksen vastaus</h3>
        <p>Kysymys oli invaliidihuoltolain tarkoittamasta vajaatyökykyisille tarkoitetusta suojatyöstä, jota kanteessa mainitun työehtosopimuksen ei ollut sovittu koskevan ja josta maksettavaan palkkaan invaliidihuoltolain 22 c §:n mukaan ei ollut sovellettava työsopimuslain 17 §:n 1 momentin määräyksiä. Sen vuoksi yhdistys on vastustanut kannetta.</p>
      </div>
      <div>
        <h3>Raastuvanoikeuden päätös 23.5.1985</h3>
        <p>A oli toiminut verhoomotyöntekijänä Kuopion Keuhkovammayhdistys ry:n Kuopion työkeskuksessa 24.11.1980 alkaen invaliidihuoltolain tarkoittamassa suojatyössä työsuhteen jatkuessa edelleen. Lomanmääräytymisvuodelta 1.4.1982-31.3.1983 hän oli saanut vuosilomaa 24 päivää. Hänelle ei ollut maksettu sanotulta loma-ajalta lomaltapaluurahaa. Alan yleiseksi katsottavan valtakunnallisen työehtosopimuksen, puusepänteollisuuden työehtosopimuksen 20 §:n mukaan työntekijä sai vuosiloman vuosilomalain mukaan, kuitenkin poiketen vuosilomalain 3 §:ssä mainitusta siten, että työntekijällä, jonka työsuhde oli lomakautta edeltävän lomanmääräytymisvuoden loppuun mennessä keskeytymättä jatkunut vähintään 2 vuotta, oli oikeus saada 1.4.1982 jälkeiseltä ajalta lomaa 2,5 arkipäivää kultakin täydeltä lomanmääräytymiskuukaudelta. Invaliidihuoltolain 22 c §:n mukaan suojatyössä maksettavaan palkkaan ei sovellettu, mitä työsopimuslain 17 §:n 1 momentissa oli säädetty. Mainittua puusepänteollisuuden työehtosopimusta ei ollut sovittu koskemaan invaliidihuoltolain tarkoittamaa suojatyötä. Vuosilomaa ei ollut pidettävä invaliidihuoltolain 22 c §:n 2 momentissa tarkoitettuna palkkana, ja sen pituuden määräytymiseen oli sovellettava työsopimuslain 17 §:n 1 momentin nojalla puusepänteollisuuden työehtosopimuksen määräyksiä. Sen sijaan lomaltapaluurahaa oli pidettävä invaliidihuoltolain mainitun lainkohdan mukaisena palkkana eikä siihen ja lomapalkkaan ollut sovellettava mainitun työehtosopimuksen ja siihen liittyvän keskusliittojen välisen lomapalkkasopimuksen määräyksiä. Edellä olevan johdosta A:lla oli ollut oikeus saada lomanmääräytymisvuodelta 1.4.1982-31.3.1983 vuosilomaa 30 arkipäivää. Tämän vuoksi raastuvanoikeus, hyläten vaatimukset enemmälti perusteettomina, on velvoittanut yhdistyksen suorittamaan A:lle korvauksena saamatta jääneistä kuudesta vuosilomapäivästä 887 markkaa 46 penniä 16 prosentin korkoineen haasteen tiedoksiantopäivästä 13.12.1984 lukien sekä korvaamaan A:n oikeudenkäyntikulut 5.000 markalla 16 prosentin korkoineen 23.5.1985 lukien.</p>
      </div>
      <div>
        <h3>Itä-Suomen hovioikeuden tuomio 20.2.1986</h3>
        <p>Hovioikeus, jonka tutkittavaksi A ja yhdistys olivat valittamalla saattaneet jutun, on todennut, että koska kysymys oli invaliidihuoltolain mukaisesta työesteisille henkilöille tarkoitetusta, suojatyölaitoksessa suoritetusta suojatyöstä, jossa tavoitteena olivat paitsi työntekijän ansiomahdollisuuksien turvaaminen myöskin invaliidihuollon ja ammatillisen kuntoutuksen päämäärät, A:n työsopimuslain 17 §:n 1 momentin nojalla noudatettavaksi vaatimaa työehtosopimusta ei ollut pidettävä asianomaista alaa koskevana työehtosopimuksena. Sen vuoksi hovioikeus, kumoten raastuvanoikeuden päätöksen, on hylännyt kanteen ja vapauttanut yhdistyksen suorittamasta A:lle maksettavaksi tuomittua vuosilomapalkkaa ja oikeudenkäyntikulujen korvausta.</p>
      </div>
    </div>
    <div>
      <h2 id="19870075mhaku0">MUUTOKSENHAKU KORKEIMMASSA OIKEUDESSA</h2>
      <p>A on pyytänyt valituslupaa sekä vaatinut kanteensa hyväksymistä kokonaisuudessaan. Valituslupa on myönnetty 26.8.1986. Yhdistys on antanut siltä pyydetyn vastauksen.</p>
    </div>
    <div>
      <h2 id="19870075yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Invaliidihuoltolain 22 c §:n 2 momentin mukaan suojatyössä maksettavaan palkkaan ei sovelleta, mitä työsopimuslain 17 §:n 1 momentissa on säädetty. Muilta osin on sanotun 17 §:n 1 momentin yleissäännöstä työnantajan velvollisuuksista noudatettava myös suojatyössä.</p>
        <p>Kun työntekijän vuosiloma ei ole invaliidihuoltolain 22 c §:n 2 momentissa tarkoitettua palkkaa, kysymykseen A:n vuosiloman pituudesta on sovellettava asianomaisen alan yleiseksi katsottavan valtakunnallisen työehtosopimuksen määräyksiä.</p>
        <p>Työehtosopimusta, jonka olisi nimenomaan sovittu koskevan A:n tekemän suojatyön kaltaista työtä, ei kanteessa tarkoitettuna aikana ole ollut, vaan A:n työsuhteessa on työsopimuslain 17 §:n 1 momentin mukaan ollut noudatettava kanteessa mainittua puusepänteollisuuden työehtosopimusta. Tämän sopimuksen mukaan A:lla on ollut oikeus saada 30 päivän pituinen vuosiloma. Loman ajalta A:lla vuosilomalain 7 §:n mukaan on ollut oikeus saada lomapäivien lukumäärän perusteella määräytyvä palkka. Kun A on saanut vuosilomaa vain 24 päivää, hänellä on oikeus saada puuttuvilta 6 lomapäivältä kanteessa vaatimansa korvaus.</p>
        <p>Lomaltapaluuraha on invaliidihuoltolain 22 c §:n 2 momentissa tarkoitettua palkkaa. Sen vuoksi siihen ei sovelleta puusepänteollisuuden työehtosopimusta ja siihen liittyvää lomapalkkasopimusta. Näin ollen A:lla ei ole oikeutta kanteessa vaatimaansa lomaltapaluurahaan.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan. Asia jätetään muulta paitsi oikeudenkäyntikulujen korvaamista koskevalta osalta raastuvanoikeuden päätöksen lopputuloksen varaan, joten Kuopion Keuhkovammayhdistys ry:n on suoritettava A:lle korvauksena menetetystä vuosilomasta 887 markkaa 46 penniä 16 prosentin korkoineen haasteen tiedoksiantopäivästä 13.12.1984 lukien. Vaikka A on hävinnyt hovioikeudessa ja vain osittain voittanut alioikeudessa, hänen asemansa suojatyöntekijänä huomioon ottaen yhdistys velvoitetaan korvaamaan hänen oikeudenkäyntikulunsa jutussa 7.000 markalla 16 prosentin korkoineen tämän tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Leivonen, Takala, Ådahl, Nybergh, Kilpeläinen</p>
        </div>
      </div>
    </div>
  </finlex:content>
</finlex:document>
