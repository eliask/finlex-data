<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870004</dcterms:identifier>
  <finlex:ecliIdentifier>ECLI:FI:KKO:1987:4</finlex:ecliIdentifier>
  <dcterms:title>KKO:1987:4</dcterms:title>
  <dcterms:description>
    <p>
      <strong>Työntekijän tapaturmakorvaus</strong>
    </p>
    <p>
      <strong>Tapaturmavakuutuslaki</strong>
      <span>Työsuhde</span>
    </p>
  </dcterms:description>
  <finlex:registerNumber>VA85/278</finlex:registerNumber>
  <dcterms:date pvm="19860113">1986-01-13</dcterms:date>
  <finlex:fileCopyNumber>142</finlex:fileCopyNumber>
  <dcterms:issued pvm="19870126">1987-01-26</dcterms:issued>
  <dcterms:abstract>
    <p>Suomen Pesäpalloliitto oli järjestävän seuran pyynnöstä määrännyt erotuomarin pesäpallo-otteluun. Kun seuran ja erotuomarin välillä ei ollut sopimussuhdetta, ei erotuomari ollut tapaturmavakuutuslain 1 §:ssä tarkoitetussa työsuhteessa seuraan, vaikka seura maksoi hänelle liiton ohjeiden mukaisen palkkion ja teki siitä ennakonpidätyksen. Tapaturmakorvaus evättiin.</p>
    <p>Ään.</p>
  </dcterms:abstract>
  <p>TapVakL 1 §</p>
  <dcterms:tableOfContents>
    <a href="19870004aloa0">ASIAN KÄSITTELY ALEMMISSA OIKEUKSISSA</a>
    <a href="19870004mhaku0">MUUTOKSENHAKU KORKEIMMASSA OIKEUDESSA</a>
    <a href="19870004yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870004.kko">
    <div>
      <h2 id="19870004aloa0">ASIAN KÄSITTELY ALEMMISSA OIKEUKSISSA</h2>
      <p>A oli 15.6.1983 toiminut Suomen Pesäpalloliiton määräämänä erotuomarina Jyväskylän Kiri ja Vimpelin Veto-nimisten seurojen välillä suoritetussa mestaruussarjan pesäpallo-ottelussa. Ottelun järjestänyt seura Jyväskylän Kiri ry. oli maksanut hänelle Suomen Pesäpalloliitto ry:n ohjeidenmukaisen palkkion sekä lisäksi korvauksen tehtävästä aiheutuneista kustannuksista. Palkkiosta oli toimitettu ennakonpidätys. A oli vahingoittunut ottelussa pesäpallon osuessa häntä kasvoihin.</p>
      <p>A oli hakenut korvausta Vakuutusosakeyhtiö Pohjolalta, jossa Jyväskylän Kiri ry. oli vakuuttanut työntekijänsä tapaturmavakuutuslain mukaisesti.</p>
      <p>Vakuutusyhtiö oli 30.11.1983 antamallaan päätöksellä evännyt A:lta tapaturmavakuutuslain 1 §:n nojalla tapaturmakorvauksen, koska A:n ja Jyväskylän Kiri ry:n välillä ei tapaturman sattuessa ollut ollut mainitun lainkohdan tarkoittamaa työsuhdetta.</p>
      <p>Tapaturmalautakunta, jonka tutkittavaksi A oli saattanut asian, oli 20.8.1984 antamallaan päätöksellä määrännyt vakuutusyhtiön suorittamaan A:lle lainmukaisen korvauksen häntä 15.6.1983 kohdanneen tapaturman johdosta. Tapaturmalautakunta oli katsonut, että A oli 15.6.1983 tapaturman sattuessa ollut työsuhteessa ottelun järjestäneeseen ja hänelle palkan maksaneeseen urheiluseuraan Jyväskylän Kiri ry:een, joten hänellä oli oikeus tapaturmakorvaukseen tapaturmavakuutuslain 1 §:n 1 momentin nojalla.</p>
      <p>Vakuutusoikeus, jonka tutkittavaksi vakuutusyhtiö oli saattanut asian, on päätöksellään 12.3.1985, koska kysymyksessä ei ole ollut tapaturmavakuutuslain 1 §:n 1 momentin tarkoittama työsuhde Jyväskylän Kiri ry:een, kumoten tapaturmalautakunnan päätöksen vapauttanut vakuutusyhtiön sille määrätyistä korvausvelvollisuudesta.</p>
    </div>
    <div>
      <h2 id="19870004mhaku0">MUUTOKSENHAKU KORKEIMMASSA OIKEUDESSA</h2>
      <p>A:lle on myönnetty valituslupa 16.9.1985. A on vaatinut vakuutusoikeuden päätöksen kumoamista ja korvausta tapaturmastaan, koska jutun käsittelyn yhteydessä oli tuotu selvästi esiin hänen työsuhteensa tunnusmerkit. Korkeimmalle oikeudelle antamassaan vastauksessa vakuutusyhtiö on katsonut, ettei A erotuomarina ollut toiminut työsuhteessa. Erotuomaritoimintaa ei ollut pidettävä työnä vaan harrastuksena, eikä työnantajalle kuuluva johto- ja valvontaoikeus voinut toteutua erotuomarin ja ottelun järjestäneen seuran välisessä tilanteessa. Tämän vuoksi yhtiö on vaatinut A:n valituksen hylkäämistä.</p>
    </div>
    <div>
      <h2 id="19870004yloa0">KORKEIMMAN OIKEUDEN RATKAISU</h2>
      <div>
        <h3>Perustelu</h3>
        <p>Jyväskylän Kiri ry. ei ole A:n kanssa sopinut erotuomarina toimimisesta, vaan Suomen Pesäpalloliitto on määrännyt A:n erotuomariksi kysymyksessä olevaan otteluun. Näin ollen ei ole ollut sopimussuhdetta Jyväskylän Kiri ry:n ja A:n välillä. Se seikka, että Jyväskylän Kiri ry. on maksanut A:lle palkkion ja korvauksen erotuomarin tehtävistä aiheutuneista kuluista sekä toimittanut ennakonpidätyksen palkkioista, on sen vuoksi vailla merkitystä.</p>
      </div>
      <div>
        <h3>Päätöslauselma</h3>
        <p>Vakuutusoikeuden päätöksen lopputulosta ei muuteta.</p>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Aro: A oli sitoutunut toimimaan erotuomarina Jyväskylän Kiri ja Vimpelin Veto -nimisten seurojen välisessä mestaruussarjan pesäpallo-ottelussa. Ottelun järjestänyt Jyväskylän Kiri ry oli maksanut hänen palkkionsa ja korvannut hänen kulunsa. Erotuomarin tehtävän luonteen mukaista oli, että A:n oli tehtävään valinnut ulkopuolinen eli Suomen Pesäpalloliitto ry. Samasta syystä myös johtui, ettei Jyväskylän Kiri ry voinut yksityiskohtaisesti johtaa A:n työtä eli puuttua hänen tekemiensä ratkaisujen sisältöön. Järjestäjäyhdistys oli kuitenkin valvonut A:n työtä muun muassa määräämällä hänen työaikansa ja -paikkansa. Näillä perusteilla katson, että A on tapaturman sattuessa ollut tapaturmavakuutuslain 1 §:n 1 momentissa tarkoitetussa työsuhteessa Jyväskylän Kiri ry:een. Sen vuoksi harkitsen oikeaksi, kumoten vakuutusoikeuden päätöksen, sanotun lain nojalla velvoittaa Vakuutusosakeyhtiö Pohjolan suorittamaan A:lle lainmukaisen korvauksen häntä 15.6.1983 kohdanneen tapaturman johdosta ja palauttaa asian vakuutusyhtiölle siitä aiheutuvia toimenpiteitä varten.</p>
        <div>
          <p>Ratkaisuun osallistuneet: oikeusneuvokset Takala, Nikkarinen, af Hällström, Lindholm ja Aro (eri mieltä)</p>
        </div>
      </div>
    </div>
  </finlex:content>
</finlex:document>
