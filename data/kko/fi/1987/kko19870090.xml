<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870090</dcterms:identifier>
  <finlex:ecliIdentifier>ECLI:FI:KKO:1987:90</finlex:ecliIdentifier>
  <dcterms:title>KKO:1987:90</dcterms:title>
  <dcterms:description>
    <p>
      <strong>Perätön lausuma</strong>
      <span>Väärä kirjallinen todistus</span>
    </p>
  </dcterms:description>
  <finlex:registerNumber>R86/623</finlex:registerNumber>
  <dcterms:date pvm="19870107">1987-01-07</dcterms:date>
  <finlex:fileCopyNumber>2813</finlex:fileCopyNumber>
  <dcterms:issued pvm="19871008">1987-10-08</dcterms:issued>
  <dcterms:abstract>
    <p>Kun syytetty ei ollut antanut sisällykseltään väärää kirjallista todistusta valtioneuvoston oikeuskanslerille tämän harhauttamiseksi, hylättiin rikoslain 17 luvun 8 §:n nojalla ajettu syyte.</p>
    <p>Ään.</p>
  </dcterms:abstract>
  <p>RL 17 luku 8 §</p>
  <dcterms:tableOfContents>
    <a href="19870090aloa0">ASIAN KÄSITTELY ALEMMISSA OIKEUKSISSA</a>
    <a href="19870090mhaku0">MUUTOKSENHAKU KORKEIMMASSA OIKEUDESSA</a>
    <a href="19870090yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870090.kko">
    <div>
      <h2 id="19870090aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Syyte Helsingin raastuvanoikeudessa</h3>
        <p>Virallinen syyttäjä on lausunut, että asianajaja Ossi Juhani Tauren oli Helsingissä lähettänyt 4.11.1983 allekirjoittamansa, valtioneuvoston oikeuskanslerille osoittamansa kirjeen liitteenä A:n 18.10.1983 allekirjoittaman kirjallisen todistuksen tietoisena siitä, että tuon todistuksen sisältö oli kokonaisuudessaan totuutta vastaamaton.</p>
        <p>Tämän vuoksi syyttäjä on vaatinut Taurenin tuomitsemista rikoslain 17 luvun 8 §:n nojalla rangaistukseen sisällykseltään vääräksi tietämänsä kirjallisen todistuksen antamisesta viranomaiselle.</p>
      </div>
      <div>
        <h3>Raastuvanoikeuden päätös 5.12.1984</h3>
        <p>Kuultuaan Taurenia syytteestä raastuvanoikeus on päätöksessään katsonut jutussa selvitetyn, että Tauren oli toiminut Haukiputaan kihlakunnanoikeudessa törkeän varkauden yrityksestä syytettynä olleen B:n oikeudenkäyntiavustajana kihlakunnanoikeuden 5.9.1983, 18.10.1983 ja 8.11.1983 pidetyissä istunnoissa. Jutun ollessa ensimmäisen kerran esillä 5.9.1983 vangittuina olleet B ja hänen kanssasyytettynsä C, jotka olivat kihlakunnanoikeudessa kiistäneet syytteet, oli päästetty välipäätöksellä vapaiksi. Jutun ollessa toisen kerran esillä syyttäjä oli antanut oikeuteen keskusrikospoliisin Oulun lääninosaston lisätutkintapöytäkirjan, joka sisälsi Savonlinnan poliisilaitoksella 13.9.1983 toimitetun A:n todistajankuulustelun. A oli ollut pidätettynä Savonlinnan poliisilaitoksella epäiltynä kuulustelupäivänä eli 13.9.1983 tapahtuneesta varkaudesta. Varkauskuulustelun yhteydessä A oli ilmoittanut olleensa elokuun alkupäivistä 3.9.1983 saakka tutkintavankina Oulun lääninvankilassa samassa sellissä C-nimisen miehen kanssa. C oli tuolloin kertonut, että hän ja B olivat yhdessä suorittaneet pankkimurron Haukiputaan Osuuspankin Kellon konttoriin ja Pelkosenniemellä joko osuuspankkiin tai säästöpankkiin. Savonlinnassa A:n kuulustelun suorittanut vanhempi konstaapeli Pekka Juho Tiilikainen oli ottanut yhteyttä Ouluun keskusrikospoliisin lääninosastoon ja tutkimuksia tehneeseen ylikonstaapeliin ja saanut ohjeet kuulustella A:ta myös tästä asiasta. Tässä poliisikuulustelukertomuksessa A oli erittäin pikkutarkasti ja yksityiskohtaisesti kuvannut Haukiputaan Osuuspankin Kellon konttoriin suoritetun murron.</p>
        <p>A oli haastettu Haukiputaan kihlakunnanoikeuden 18.10.1983 pidettyyn istuntoon todistajaksi. A oli kuitenkin jäänyt oikeuteen saapumatta. Tuossa istunnossa Tauren oli saanut lukea A:n 13.9.1983 suoritettua todistajankuulustelua koskevan poliisitutkintapöytäkirjan. Istunnon päätyttyä Tauren, B ja C sekä viimeksi mainitun oikeudenkäyntiavustajana toiminut asianajaja Lauri Aulis Kovanen olivat keskustelleet esitetystä pöytäkirjasta. Tällöin C oli muistanut A:n olleen hänen sellissään, mutta C oli kiistänyt maininneensa A:lle sellaista, mitä A:n kertomaksi oli poliisitutkintapöytäkirjaan merkitty. Kovanen oli keskustelun aikana lausunut, etteivät B ja C ottaisi yhteyttä A:han. Tauren ja Kovanen olivat tämän jälkeen matkustaneet takaisin Helsinkiin. Saman päivän iltana B oli soittanut Taurenille A:n naapurista Savonlinnasta.</p>
        <p>Tauren oli kertonut, että B oli puhelimessa kertonut A:n ilmoittaneen olleensa tosin Savonlinnan poliisilaitoksella, mutta ettei hän muistanut antaneensa silloin minkäänlaista todistajankertomusta. Tauren oli kertonut keskustelleensa samassa yhteydessä puhelimessa myös A:n kanssa, joka oli vakuuttanut Taurenille, ettei hän muistanut allekirjoittaneensa minkäänlaista todistajankertomusta. Taurenin kysyttyä sitä erikseen A oli ilmoittanut, ettei häntä ollut kysymyksessä olevassa tilanteessa mitenkään painostettu. Tauren oli selittänyt A:n puhuneen normaalisti ja niin vapautuneesti, ettei se ollut voinut hänen mielestään tapahtua uhkauksen tai painostuksen alaisena. Vielä Tauren oli kertonut B:n tiedusteltua, olisiko asiasta hyvä laittaa jotain paperille, sanoneensa, että se ehkä olisi hyvä ja että paperi pitäisi tehdä jonkun ulkopuolisen luona.</p>
        <p>Kirjallinen todistus oli laadittu asianajaja Harri Auravuon luona. Todistus kuului näin:</p>
      </div>
      <div>
        <h3>Todistus</h3>
        <p>Valaehtoisesti todistan, että ollessani kesällä 1983 Oulun lääninvankilassa sellikaverina C-nimisen miehen kanssa, ei meillä ollut missään vaiheessa puhetta mistään sellaisesta, että C olisi ollut mukana Haukiputaalla kesäkuun 8-9 päivän vastaisena yönä tapahtuneessa Osuuspankkiin suuntautuneessa murtoyrityksessä.</p>
        <p>Minua ei ole myöskään missään vaiheessa kuulusteltu tästä asiasta. En tiedä kysymyksessä olevasta asiasta mitään ja ihmettelen kovasti, miksi minut on haastettu ko. asiassa todistajaksi.</p>
        <p>Savonlinnassa lokakuun 18 päivänä 1983</p>
        <p>A, työkaluviilaaja Savonlinna</p>
        <p>Todistavat:</p>
        <div>
          <pre>Harri Auravuo, asianajaja    Ari Malaska, maan-</pre>
          <pre>Savonlinna                   siirtokoneenkuljettaja</pre>
        </div>
        <p>Tauren oli kertonut saaneensa kysymyksessä olevan valaehtoisen todistuksen B:ltä joko sen laatimista seuranneena tai sitä seuraavana päivänä. Tauren oli kertonut, että luettuaan todistuksen tekstin hän oli tullut entistä vakuuttuneemmaksi siitä, että A oli puhunut totta.</p>
        <p>B ja C olivat 19.10.1983 illalla menneet uudelleen Savonlinnaan A:n luo ja heidän mukanaan oli silloin ollut henkilö, joka oli ottanut videonauhalle B:n ja C:n suorittaman A:n haastattelun. A oli nauhalla kertonut, ettei hän ollut kertonut poliisikuulustelussa mitään sellaista, mitä hänen kertomakseen oli merkitty. Videonauhalla A oli myös kertonut saaneensa poliisilta rahaa.</p>
        <p>Tauren oli myös nähnyt kysymyksessä olevan videonauhan. Tauren oli kertonut, että katsottuaan nauhan hän oli tullut entistä vakuuttuneemmaksi siitä, että A oli puhunut siinä samoin kuin edellä mainitun puhelinkeskustelun yhteydessä ja kysymyksessä olevassa valaehtoisessa todistuksessa totta. Tauren oli selittänyt, että nauhoituksessa mikään ei ollut viitannut siihen, että A:ta olisi jollain tavalla pakotettu tai uhattu. Tauren oli kertonut ottaneensa tämän jälkeen B:n pyynnöstä yhteyttä Oy Yleisradio Ab:n ajankohtaistoimituksen toimittajaan Arvo Kalervo Tuomiseen tarkoituksin, että Tuominen tekisi asiasta jutun. Siinä tarkoituksessa Tauren ja A olivatkin olleet lokakuussa 1983 Tuomisen haastateltavina, mutta ohjelmaa ei ollut kuitenkaan televisiossa esitetty.</p>
        <p>Tauren oli 4.11.1983 päiväämässään oikeuskanslerille osoittamassaan kirjelmässä kertonut Haukiputaan kihlakunnanoikeudessa parhaillaan vireillä olleesta jutusta, jossa hänen päämiehensä B oli vastaajana. Edelleen Tauren oli kertonut oikeuteen annetusta lisätutkintapöytäkirjasta, jossa A oli yksityiskohtaisesti kertonut Oulun lääninvankilassa samassa sellissä olleelta C:ltä kuulemansa selostuksen C:n syyllistymisestä Haukiputaan kihlakunnanoikeudessa käsiteltävänä olevaan rikokseen sekä useisiin muihin selvittämättömiin "kassakaappikeikkoihin". Tauren oli kirjelmässä kertonut A:n ilmoittaneen hänelle, ettei A ollut antanut minkäänlaista todistajankertomusta. Tauren oli myös kertonut asianajajan luona laaditusta valaehtoisesta todistuksesta, jossa A ilmoitti, ettei häntä ollut asiassa edes missään vaiheessa kuulusteltu, ja A:n antamasta laajasta videonauhahaastattelusta, jossa A kertoi, että hän olisi jopa saanut poliisilta rahaa. Tauren oli pyytänyt, että oikeuskanslerin virasto tutkisi, oliko puheena olevan jutun tutkinnan puitteissa mahdollisesti menetelty laillisesti, ja ryhtymään asian vaatimiin toimenpiteisiin.</p>
        <p>Tauren oli kirjelmän yhteydessä toimittanut oikeuskanslerille siinä mainitut lisätutkintapöytäkirjan sekä A:n antaman valaehtoisen todistuksen.</p>
        <p>Tauren oli kiistäessään syytteen selittänyt, ettei hän ollut tiennyt kysymyksessä olevan kirjallisen todistuksen sisällystä vääräksi ja ettei hän ollut antanut sitä viranomaiselle harhaanjohtamisen tarkoituksessa. Tauren oli katsonut, että hänen menettelystään oli puuttunut syyttäjän mainitseman lainkohdan edellyttämä tahallisuus.</p>
        <p>A oli 8.11.1983 häntä todistajana Haukiputaan kihlakunnanoikeudessa kuultaessa toistanut 13.9.1983 antamansa poliisikuulustelukertomuksen sekä selittänyt, ettei hänen 18.10.1983 antamansa kirjallinen todistus pitänyt paikkaansa. A oli selittänyt antaneensa viimeksi mainitun todistuksen painostuksen alaisena. Tauren oli Haukiputaan kihlakunnanoikeudelle 8.11.1983 antamassaan kirjelmässä ihmetellyt sitä, että A:n 13.9.1983 antaman todistajankertomuksen teksti oli hiukan muunneltuna melkein sama kuin se, mikä ilmeni Haukiputaan kihlakunnanoikeudessa käsiteltävänä olevan jutun poliisitutkintapöytäkirjan kertoelmaosasta. Nyt kysymyksessä olevan jutun tutkinnan yhteydessä A oli myöntänytkin saaneensa C:ltä luettavakseen Haukiputaan kihlakunnanoikeudessa käsiteltyä murtoa koskevan poliisitutkintapöytäkirjan.</p>
        <p>Vasta nyt käsiteltävän jutun tutkinnan yhteydessä oli selvinnyt, että A oli tosin saanut poliisilta videohaastattelussa mainitsemansa rahat, mutta samalla oli myös selvinnyt, missä tarkoituksessa ja minkä vuoksi A oli ne saanut.</p>
        <p>Jutussa todistajana kuultu D oli kertonut olleensa lokakuun ja marraskuun vaihteessa 1983 läsnä Taurenin toimistossa, kun siellä oli nauhoitettu televisiota varten A:n haastattelu. D:n käsityksen mukaan Tauren oli pitänyt hämmästyttävänä, että poliisi menetteli näin. D oli kertonut saaneensa myös itse sellaisen käsityksen, että näin oli todella tapahtunut.</p>
        <p>Todistajana kuultu Kovanen oli kertonut keskustelleensa Taurenin kanssa kysymyksessä olevasta kirjallisesta todistuksesta. Kovanen oli sanonut nähneensä tuon todistuksen ensimmäisen kerran ennen Haukiputaan kihlakunnanoikeuden 8.11.1983 tapahtunutta oikeuden istuntoa, mutta olleensa jo aikaisemmin tietoinen sen sisällyksestä ja keskustelleensa siitä Taurenin kanssa. Kovasen käsityksen mukaan Tauren oli uskonut, että A:n videonauhalla antama kertomus oli oikea, sekä uskonut myös siihen, että kirjallinen todistus oli syntynyt asianmukaisessa järjestyksessä mitenkään painostamatta. Kovanen oli ilmoittanut toimineensa itse oikeudessa erilaisissa avustajantehtävissä noin kahdeksan vuoden ajan ja kertonut myös itse uskoneensa A:n videohaastattelun nähtyään A:n siinä esittämän, koska haastattelu oli ollut niin luonteva. Koska Kovanen oli uskonut videonauhalla esitetyn, ei hänellä ollut ollut syytä myöskään epäillä A:n antamaa kirjallista todistusta.</p>
        <p>Näillä perusteilla raastuvanoikeus on katsonut jääneen näyttämättä, että Tauren olisi antaessaan A:n 18.10.1983 allekirjoittaman kirjallisen todistuksen 4.11.1983 laatimansa kirjelmän liitteenä oikeuskanslerille tiennyt tuon kirjallisen todistuksen vääräksi tai että hänen tarkoituksenaan olisi ollut harhaanjohtaa viranomaista.</p>
        <p>Tämän vuoksi raastuvanoikeus on hylännyt syytteen.</p>
      </div>
      <div>
        <h3>Helsingin hovioikeuden päätös 7.8.1986</h3>
        <p>Virallinen syyttäjä on saattanut jutun hovioikeuden tutkittavaksi ja toistanut rangaistusvaatimuksensa. Hovioikeus on päätöksessään lausunut seuraavaa:</p>
        <p>Tauren oli saadessaan 19.10.1983 haltuunsa A:n allekirjoittaman todistuksen edellisenä päivänä nähnyt ja lukenut A:n kuulustelukertomuksen sisältävän poliisitutkintapöytäkirjan ja ollut tietoinen todistuksen saantotavasta eli siitä, että B ja C olivat noutaneet todistuksen A:lta Savonlinnasta heti sen jälkeen, kun he olivat Haukiputaan kihlakunnanoikeuden 18.10.1983 pidetyssä istunnossa saaneet tiedon A:n poliisitutkinnassa antamasta kertomuksesta. Ennen todistuksen valtioneuvoston oikeuskanslerille toimittamista Taurenilla oli ollut hallussaan edellä mainittu keskusrikospoliisin Oulun lääninosaston lisätutkintapöytäkirja. Kuulustelupöytäkirjasta ilmeni, että kuulustelun oli Savonlinnan poliisilaitoksella 13.9.1983 suorittanut Tiilikainen ja kuulustelutodistajana oli ollut komisario Viljo Aleksi Taavitsainen. Koska Tauren oli lisätutkintapöytäkirjasta havainnut kahden poliisiviranomaisen suorittaneen A:n poliisikuulustelun todistuksessa mainituista seikoista ja käsittänyt, että kuulustelun toimittaneet kaksi poliisia olivat virkamiehinä vastuussa suorittamistaan virkatoimista, Tauren oli tiennyt, ettei A:n todistuksessa antama lausuma pitänyt paikkaansa ainakaan siltä osin kuin A oli kieltänyt olleensa asian johdosta poliisikuulustelussa.</p>
        <p>Sen vuoksi hovioikeus on katsonut Taurenin 4.11.1983 liittäessään valtioneuvoston oikeuskanslerille toimittamaansa ja allekirjoittamaansa kirjeeseen A:n allekirjoittaman todistuksen syyllistyneen väärän kirjallisen todistuksen antamiseen viranomaiselle.</p>
        <p>Tämän vuoksi hovioikeus on rikoslain 17 luvun 8 §:n nojalla tuominnut Taurenin 4.11.1983 tehdystä sisällykseltään vääräksi tietämänsä kirjallisen todistuksen antamisesta viranomaiselle 50:een 270 markan suuruiseen päiväsakkoon eli maksamaan sakkoa 13.500 markkaa.</p>
      </div>
    </div>
    <div>
      <h2 id="19870090mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 23.10.1986. Virallinen syyttäjä on antanut häneltä pyydetyn vastauksen.</p>
      <p>Tauren on vaatinut syytteen hylkäämistä.</p>
    </div>
    <div>
      <h2 id="19870090yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Tauren on jättänyt valtioneuvoston oikeuskanslerille kirjallisen pyynnön B:tä ja C:tä vastaan ajetun rikosjutun esitutkinnan laillisuuden selvittämisestä ja liittänyt kirjelmäänsä sekä Savonlinnassa 13.9.1983 laaditun poliisikuulustelupöytäkirjan että A:n allekirjoittaman todistuksen ja selostanut omassa kirjelmässään A:n kertomaa. A:n Savonlinnassa poliisitutkinnassa kertoma ja se, mitä hän oli todistuksessa esittänyt, ovat poikenneet toisistaan niin paljon, että toinen näistä lausumista ilmeisesti oli perätön. Vasta kun A:ta on 8.11.1983 valan nojalla kuultu todistajana Haukiputaan kihlakunnanoikeudessa, on kuitenkin ilmennyt, että todistuksessa esitetty oli perätöntä.</p>
        <p>Tauren on esittänyt tämän perättömäksi osoittautuneen todistuksen, jotta sen todenperäisyys selvitettäisiin. Hän on menetellyt näin asianajajana päämiestään puolustaakseen. Koska hän on itse pyytänyt muun muassa A:n kertomien seikkojen tutkimista, hän ei ole näin menetellessään johtanut viranomaista harhaan. A:n kertomusten ristiriitaisuuden vuoksi hänellä oli aihe pyytää selvittämään sekin, millä tavoin ja missä yhteydessä A oli ollut Savonlinnassa syyskuussa 1983 tekemisissä poliisin kanssa. Toimittaessaan kirjallisen todistuksen valtioneuvoston oikeuskanslerille Tauren ei ole tämän vuoksi syyllistynyt sisällykseltään vääräksi tietämänsä kirjallisen todistuksen antamiseen julkiselle viranomaiselle.</p>
      </div>
      <div>
        <h3>Päätöslauselma</h3>
        <p>Hovioikeuden päätös kumotaan ja syyte hylätään.</p>
        <div>
          <p>Ratkaisuun osallistuneet: oikeusneuvokset Salervo, Ailio (eri mieltä), Ådahl, Haarmann ja Roos</p>
        </div>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Ailio: Katson, ettei ole syytä hovioikeuden päätöksen muuttamiseen.</p>
      </div>
    </div>
  </finlex:content>
</finlex:document>
