<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870035</dcterms:identifier>
  <finlex:ecliIdentifier>ECLI:FI:KKO:1987:35</finlex:ecliIdentifier>
  <dcterms:title>KKO:1987:35</dcterms:title>
  <dcterms:description>
    <p>
      <strong>Osamaksukauppa</strong>
      <span>Takaisinsaanti osamaksukauppalain</span>
      <span>13 §:n 3 momentin nojalla</span>
    </p>
    <p>
      <strong>Määräaika</strong>
    </p>
  </dcterms:description>
  <finlex:registerNumber>S86/774</finlex:registerNumber>
  <dcterms:date pvm="19861216">1986-12-16</dcterms:date>
  <finlex:fileCopyNumber>963</finlex:fileCopyNumber>
  <dcterms:issued pvm="19870324">1987-03-24</dcterms:issued>
  <dcterms:abstract>
    <p>Ulosottomies oli kirjeitse ilmoittanut ostajalle myyjän pyytäneen virka-apua osamaksulla myydyn auton takaisin ottamiseksi ja kehottanut ostajaa maksamaan velan jäännöserän ensi tilassa uhalla, että toimitus tuli muutoin tapahtumaan velallisen poissaolosta huolimatta milloin tahansa. Tilitys oli myöhemmin suoritettu ostajan poissaollessa tilityksen ajasta ja paikasta hänelle tarkemmin ilmoittamatta.</p>
    <p>Määräaika takaisinsaantikanteen nostamiseen alkoi vasta siitä, kun ostaja sittemmin sai tiedon suoritetusta tilityksestä.</p>
  </dcterms:abstract>
  <p>L osamaksukaupasta 13 § 3 mom</p>
  <dcterms:tableOfContents>
    <a href="19870035aloa0">ASIAN KÄSITTELY ALEMMISSA OIKEUKSISSA</a>
    <a href="19870035mhaku0">MUUTOKSENHAKU KORKEIMMASSA OIKEUDESSA</a>
    <a href="19870035yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870035.kko">
    <div>
      <h2 id="19870035aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Hämeenlinnan raastuvanoikeudessa</h3>
        <p>Reino Albin Ordning on Turengin Kestovoima Ky:lle 19.11.1984 tiedoksi toimituttamansa haasteen nojalla lausunut, että Hämeenlinnan kaupunginvouti oli 18.5.1984 toimittanut yhtiön hakemuksesta Ordningin ja yhtiön välillä osamaksukaupasta annetussa laissa säädetyn tilityksen, jossa hakijan hyväksi oli luettu 5.740 markkaa 75 penniä ja Ordningin hyväksi takaisinotetun Ford Cortina merkkisen henkilöauton arvona 1.000 markkaa. Ordningille ei ollut ilmoitettu ennen tilityksen toimittamista toimituksen aikaa eikä paikkaa. Tilityksen kohteena olleen auton arvo oli lisäksi tilityksessä arvioitu aivan liian alhaiseksi. Sen vuoksi ja koska auton arvoksi oli katsottava 4.000 markkaa, Ordning on vaatinut, että tilitys julistettaisiin mitättömäksi, koska hänelle ei ollut varattu tilaisuutta osallistua siihen, tai että tilitystä oikaistaisiin siten, että auton arvo korotettaisiin 4.000 markaksi.</p>
      </div>
      <div>
        <h3>Vastaus</h3>
        <p>Yhtiö on vaatinut kanteen jättämistä tutkimatta liian myöhään nostettuna tai toissijaisesti sen hylkäämistä, koska tilitysarvo 1.000 markkaa oli oikea, sekä oikeudenkäyntikulujensa korvaamista.</p>
      </div>
      <div>
        <h3>Raastuvanoikeuden päätös 16.4.1985</h3>
        <p>Raastuvanoikeus on lausunut selvitetyksi, että Hämeenlinnan kaupunginvouti oli 18.5.1984 toimittanut Ordningin ja yhtiön välillä kanteessa tarkoitetun tilityksen, joka oli koskenut Ordningin 5.12.1983 päivätyllä osamaksusopimuksella yhtiöltä ostamaa Ford Cortina merkkistä henkilöautoa.</p>
        <p>Ordning oli valittanut tilityksestä ulosotonhaltijalle Hämeenlinnan maistraatille, joka oli 17.8.1984 antamallaan päätöksellä jättänyt valituksen myöhään tehtynä tutkittavaksi ottamatta. Sen jälkeen Ordning oli tässä jutussa hakenut takaisinsaantia tilityksen johdosta. Haaste oli annettu tiedoksi yhtiölle 19.11.1984 eli myöhemmin kuin osamaksukaupasta annetun lain 13 §:n 3 momentissa säädetyn kuuden kuukauden määräajan kuluessa toimituspäivästä 18.5.1984 lukien.</p>
        <p>Sen vuoksi raastuvanoikeus on hylännyt kanteen myöhään nostettuna ja velvoittanut Ordningin korvaamaan yhtiön oikeudenkäyntikulut 3.500 markalla.</p>
      </div>
      <div>
        <h3>Turun hovioikeuden tuomio 18.4.1986</h3>
        <p>Hovioikeus, jonka tutkittavaksi Ordning oli saattanut jutun, on katsonut, että raastuvanoikeuden ei olisi tullut ottaa kannetta tutkittavakseen, minkä vuoksi hovioikeus on poistanut raastuvanoikeuden antaman lausunnon ja jättänyt kanteen myöhään nostettuna tutkimatta. Ordning on velvoitettu suorittamaan yhtiölle korvaukseksi oikeudenkäyntikuluista hovioikeudessa 700 markkaa.</p>
      </div>
    </div>
    <div>
      <h2 id="19870035mhaku0">MUUTOKSENHAKU KORKEIMMASSA OIKEUDESSA</h2>
      <p>Ordning on pyytänyt valituslupaa sekä vaatinut raastuvanoikeuden päätöksen ja hovioikeuden tuomion kumoamista ja kanteensa hyväksymistä. Valituslupa on myönnetty 28.10.1986. Yhtiö on antanut siltä pyydetyn vastauksen.</p>
    </div>
    <div>
      <h2 id="19870035yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Ennen kysymyksessä olevaa tilitystä ulosottomies on 17.4.1984 päivätyllä kirjeellään ilmoittanut Ordningille ainoastaan, että Turengin Kestovoima Ky oli pyytänyt virka-apua Ordningille 5.12.1983 myymänsä auton takaisin ottamiseksi, sekä vaatinut laskelman mukaista velan ilmoitetun jäännöksen suorittamista ensi tilassa uhalla, että toimitus tuli muutoin tapahtumaan Ordningin poissaolosta huolimatta milloin tahansa. Ulosottomies ei ole ilmoittanut etukäteen Ordningille tilityksen toimittamisen aikaa ja paikkaa. Näin ollen Ordningilla, joka ei ole ollut saapuvilla ulosottomiehen 18.5.1984 suorittamassa tilityksessä, on ollut oikeus hakea sen johdosta takaisinsaantia kuuden kuukauden kuluessa tilityksestä tiedon saatuaan. Yhtiö ei ole vastoin Ordningin kiistämistä näyttänyt, että hän olisi saanut tällaisen tiedon aikaisemmin kuin sanottuna määräaikana ennen 19.11.1984 tapahtunutta haasteen tiedoksi antamista. Takaisinsaantikanne on siten nostettu ajoissa eivätkä alemmat oikeudet olisi mainitsemillaan perusteilla saaneet jättää sitä asiallisesti ratkaisematta.</p>
      </div>
      <div>
        <h3>Päätöslauselma</h3>
        <p>Hovioikeuden tuomio ja raastuvanoikeuden päätös kumotaan ja juttu palautetaan raastuvanoikeuteen ilmoituksesta uudelleen käsiteltäväksi.</p>
        <div>
          <p>Ratkaisuun osallistuneet: oikeusneuvokset Grönqvist, Takala, Mörä, af Hällström ja Kilpeläinen</p>
        </div>
      </div>
    </div>
  </finlex:content>
</finlex:document>
