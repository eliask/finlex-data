<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870055</dcterms:identifier>
  <finlex:ecliIdentifier>ECLI:FI:KKO:1987:55</finlex:ecliIdentifier>
  <dcterms:title>KKO:1987:55</dcterms:title>
  <dcterms:description>
    <p>
      <strong>Perintökaari</strong>
      <span>Lakiosa</span>
    </p>
  </dcterms:description>
  <finlex:registerNumber>S86/1161</finlex:registerNumber>
  <dcterms:date pvm="19870212">1987-02-12</dcterms:date>
  <finlex:fileCopyNumber>1320</finlex:fileCopyNumber>
  <dcterms:issued pvm="19870512">1987-05-12</dcterms:issued>
  <dcterms:abstract>
    <p>Puolisot olivat testamentissaan määränneet, että heistä viimeksi eloonjäänyt sai jakamattomana hallita kaikkea pesän omaisuutta kuolemaansa saakka ja että hänen kuoltuaan omaisuus oli jaettava testamentissa mainitulla tavalla. Kun ensiksi kuolleen testamentintekijän rintaperillinen, joka ei ollut toisen puolison rintaperillinen, ei ollut vaatinut lakiosaa perintökaaren 7 luvun 5 §:n 1 momentissa mainitussa ajassa ensiksi kuolleen testamentintekijän jälkeen, hän oli lopullisesti menettänyt oikeutensa lakiosaan.</p>
  </dcterms:abstract>
  <p>PK 7 luku 5 § 1 mom</p>
  <dcterms:tableOfContents>
    <a href="19870055aloa0">ASIAN KÄSITTELY ALEMMISSA OIKEUKSISSA</a>
    <a href="19870055mhaku0">MUUTOKSENHAKU KORKEIMMASSA OIKEUDESSA</a>
    <a href="19870055yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870055.kko">
    <div>
      <h2 id="19870055aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Toijalan kihlakunnanoikeudessa</h3>
        <p>Elli Elisabet Rantala, Lea Annikki Kallio, Maire Margit Kivimäki ja Ulla Marjatta Nieminen ovat Martti Mikael Rantalaa vastaan ajamassaan kanteessa lausuneet, että Elli Elisabet Rantalan aviopuoliso sekä Niemisen, Martti Mikael Rantalan ja Taisto Vieno Valdemar Rantalan isä, 16.6.1979 kuollut Kalle Nikolai Rantala ja Elli Elisabet Rantala, jotka oli vihitty avioliittoon 4.5.1945, olivat tehneet 18.12.1955 allekirjoitetun testamentin. Tämän testamentin mukaan toisen heistä kuoltua eloonjäänyt sai jakamattomana hallita kaikkea pesän omaisuutta kuolemaansa saakka. Testamenttiin sisältyvän toisen määräyksen mukaan omaisuus on viimeksi eloon jääneen kuoltua jaettava siten, että Kalle Nikolai Rantalan edellisestä avioliitosta olevan poika Taisto Vieno Valdemar Rantala, puolisoiden yhteinen lapsi Nieminen sekä Elli Elisabet Rantalan edellisestä avioliitosta olevat lapset Kivimäki ja Kallio saivat kukin yhtä suuren osan jälkeenjääneestä omaisuudesta. Vielä oli testamentissa määrätty, että Kalle Nikolai Rantalan edellisestä avioliitosta oleva tytär Elsi Elina Rantala jäi perinnöttömäksi.</p>
        <p>Elli Elisabet Rantala oli valvonut testamentin 11.10.1979 ja antanut tiedoksi, paitsi kerrotun toissijaismääräyksen nojalla omaisuutta saaville, 15.11.1980 myös Martti Mikael Rantalalle. Testamenttia ei ollut moitittu säädetyssä ajassa eivätkä lakiosaan oikeutetut perilliset olleet esittäneet lakiosavaatimuksia ja kuolinpesä oli pidetty edelleen jakamatta. Elli Elisabet, Martti Mikael ja Taisto Vieno Valdemar Rantala sekä Nieminen olivat sitten 13.1.1983 vahvistetulla kauppakirjalla myyneet Kalle Nikolai Rantalan omistaman Kalliorinteen tilan RN:o 3:79, Urjalan kunnan Urjalan kylässä. Kauppahinta 30.000 markkaa oli kaupanteon yhteydessä jaettu myyjien kesken siten, että Elli Elisabet Rantala oli saanut siitä 15.000 markkaa sekä Martti Mikael ja Taisto Vieno Valdemar Rantala ja Nieminen kukin 5.000 markkaa. Kauppakirja oli 8.6.1984 allekirjoitettu ja vahvistettu uudelleen siten, että myös Kallio ja Kivimäki olivat luovuttajina allekirjoittaneet sen. Samassa yhteydessä Kallio, Kivimäki ja Martti Mikael Rantala olivat allekirjoittaneet erillisen sopimukseksi otsikoidun asiakirjan, jonka mukaan Martti Mikael Rantalan saama osa kauppahinnasta 5.000 markkaa tullaan uudelleen jakamaan voimassa olevien perintö- ja testamenttausmääräysten edellyttämin tavoin.</p>
        <p>Elli Elisabet Rantala, Kallio, Kivimäki sekä Nieminen ovat katsoneet, että he ja Taisto Vieno Valdemar Rantala olivat saaneet välittömästi testamentin nojalla, Elli Elisabet Rantala hallintaoikeuden sekä Kallio, Kivimäki, Nieminen ja Taisto Vieno Valdemar Rantala omistusoikeuden Kalle Nikolai Rantalan jälkeen jääneeseen omaisuuteen ja että Martti Nikolai Rantala oli laiminlyötyään vedota määräajassa lakiosaoikeuteen Kalle Nikolai Rantalan jälkeen menettänyt oikeuden saada osuutta pesästä, minkä vuoksi hänen saamansa 5.000 markkaa oli perusteetonta etua. Elli Elisabet Rantala, Kallio, Kivimäki ja Nieminen ovat sen vuoksi vaatineet Martti Mikael Rantalan velvoittamista palauttamaan kuolinpesälle mainitut 5.000 markkaa 16 prosentin korkoineen 13.1.1983 lukien. Lisäksi he ovat vaatineet sen seikan vahvistamista, ettei Martti Mikael Rantala ollut enää Kalle Nikolai Rantalan kuolinpesän osakas ja ettei hänellä enää ollut oikeutta saada tai vaatia varoja pesästä, sekä Martti Mikael Rantalan velvoittamista korvaamaan heidän oikeudenkäyntikulunsa.</p>
      </div>
      <div>
        <h3>Vastine</h3>
        <p>Martti Mikael Rantala on väittänyt, että puheena olevalla testamentilla oli ollut tarkoitus määrätä omistusoikeus perittävään omaisuuteen siirtyväksi vasta Elli Elisabet Rantalan kuoltua ja että Kallio, Kivimäki, Nieminen ja Taisto Vieno Valdemar Rantala eivät testamentin perusteella siten vielä omistaneet mitään, minkä vuoksi Martti Mikael Rantalan myötävaikutus pesää koskevien asioiden hoidossa tarvittiin. Jos omistusoikeus olisi ollut tarkoitus määrätä siirtyväksi heti, olisi näin testamentissa myös sanottu. Se seikka, ettei Martti Mikael Rantala ollut vielä vaatinut lakiosaa, ei merkinnyt sitä, että hän hyväksyisi testamentin ensisijaismääräyksen lisäksi myös Elli Elisabet Rantalan kuoltua toimitettavaa omaisuuden jakoa koskevan määräyksen. Hän ei ollut allekirjoittanut tällaista nimenomaista hyväksymistä testamentin tiedoksiannon yhteydessä ja lakiosaoikeuteensakin vetoamisesta hän oli luopunut vain sallien Elli Elisabet Rantalan elinikäisen hallintaoikeuden kaikkeen pesään kuuluvaan omaisuuteen. Kalle Nikolai Rantalan jälkeen pidetyssä perunkirjoituksessakaan ei Martti Mikael Rantala ollut vedonnut lakiosaoikeuteensa sen vuoksi, että hänelle oli peruskirjoituksen uskottujen miesten toimesta vakuutettu, että hän voi tehdä ilmoituksen myöhemmin. Koska testamenttiin ei myöskään ollut sisältynyt määräystä, että testamentin saajilla oli oikeus suorittaa Martti Mikael Rantalalle tämän lakiosa rahana, hänellä oli lakiosan suuruinen oikeus pesään. Tämän huomioon ottaen Elli Elisabet ja Taisto Vieno Valdemar Rantala, Kallio ja Kivimäki olivat itsekin katsoneet, että Martti Mikael Rantala tarvittiin luovuttajaksi puheena olevassa kiinteistökaupassa. Näillä perusteilla Martti Mikael Rantala on katsonut, että kanne oli ennenaikainen ja että se tulisi jättää tutkimatta.</p>
        <p>Martti Mikael Rantala, joka on syntynyt vuonna 1912, on lisäksi väittänyt, että hän oli jo varsin iäkkäänä allekirjoittanut mainitun 8.6.1984 päivätyn kauppahinnan jakoa koskevan sopimuksen painostuksen alaisena. Sopimus ei ollut muutoinkaan sitova, koska sitä eivät olleet allekirjoittaneet kaikki osakkaat eikä Martti Mikael Rantalan saamaa kauppahinnan osaa, kuten ei muidenkaan saamia osuuksia, ollut sovittu palautettavaksi kuolinpesälle. Tässä sopimuksessa Martti Mikael Rantala ei ollut myöskään sitoutunut palauttamaan omaisuutta kuolinpesälle vaan kauppahinnan uudelleen jakoa. Ositusta ja perinnönjakoa ei ollut vielä tehty eikä sitä voitu tehdä niin Martti Mikael Rantalan, Kallion ja Kivimäen kesken. Sen vuoksi Martti Mikael Rantala on vaatinut, että kanne siltä osin kuin sitä ei mahdollisesti jätetä tutkimatta tulisi hylätä ja että Elli Elisabet Rantala myötäpuolineen olisi velvoitettava korvaamaan hänen oikeudenkäyntikulunsa.</p>
      </div>
      <div>
        <h3>Kihlakunnanoikeuden päätös 16.12.1985</h3>
        <p>Kuultuaan myös Taisto Vieno Valdemar Rantalaa jutussa kihlakunnanoikeus on lausunut, etteivät Elli Elisabet Rantala, Kallio, Kivimäki ja Nieminen olleet näyttäneet Martti Mikael Rantalan, joka oli luopunut vaatimasta lakiosaa Elli Elisabet Rantalaan nähden tämän saadessa hallintaoikeuden pesään Kalle Nikolai Rantalan kuoltua, samalla luopuneen vaatimasta lakiosaa myös suhteessa toisiin testamentinsaajiin. Taisto Vieno Valdemar Rantalan lausunnon perusteella oli sitä vastoin pääteltävissä, että Martti Mikael Rantala oli halunnut välttää riitaisuuksia ja tämän vuoksi luopunut esittämästä lakiosavaatimusta jo siinä vaiheessa.</p>
        <p>Allekirjoittaessaan 8.6.1984 sopimukseksi otsikoidun asiakirjan ei Martti Mikael Rantala ollut myöskään osoittanut luopuneensa vaatimasta lakiosaansa Kalle Nikolai Rantalan jälkeen. Tämän vuoksi kihlakunnanoikeus on hylännyt kanteen sen seikan vahvistamisen osalta, ettei Martti Mikael Rantala ollut Kalle Nikolai Rantalan kuolinpesän osakas ja ettei hänellä ollut oikeutta saada pesästä omaisuutta.</p>
        <p>Oikeus määrätä omaisuudesta Kalle Nikolai Rantalan jälkeen jääneeseen omaisuuteen perustui Elli Elisabet Rantalan osalta hänen avio-oikeuteensa ja testamentin nojalla saatuun hallintaoikeuteen. Niemisen sekä Taisto Vieno Valdemar ja Martti Mikael Rantalan oikeus puolestaan perustui heidän perintöoikeuteensa ja 18.12.1955 tehtyyn testamenttiin sekä Kallion ja Kivimäen oikeus mainittuun testamenttiin. Testamentin perusteella tosin oli määrätty perinnöstä vasta Elli Elisabet Rantalankin kuoltua. Yhdessä pesän osakkailla on kuitenkin ollut oikeus päättää pesään kuuluvan kiinteistön luovutuksesta ja siitä, että Martti Mikael Rantala sai osan kauppahinnasta.</p>
        <p>Elli Elisabet Rantala ja Nieminen olivat 13.1.1983 tilan kauppahintaa jaettaessa olleet jakoperusteista yksimielisiä. He eivät olleet esittäneet selvitystä siitä, että tuota sopimusta ei olisi pidettävä sitovana heidän välillään. Kallio ja Kivimäki eivät puolestaan olleet vielä saaneet mitään osuutta testamentin tai mainitun 8.6.1984 allekirjoitetun sopimuksen perusteella. Sen vuoksi kihlakunnanoikeus on hylännyt myös vaatimuksen 5.000 markan palauttamisesta kuolinpesälle perusteettomana.</p>
        <p>Elli Elisabet Rantala, Kallio, Kivimäki ja Nieminen on velvoitettu suorittamaan yhteisvastuullisesti Martti Mikael Rantalalle oikeudenkäyntikulujen korvauksena 11.000 markkaa.</p>
      </div>
      <div>
        <h3>Turun hovioikeuden tuomio 15.8.1986</h3>
        <p>Hovioikeus, jonka tutkittavaksi Elli Elisabet Rantala, Kallio, Kivimäki ja Nieminen olivat saattaneet jutun, on lausunut, ettei Martti Mikael Rantala ollut näyttänyt tehneensä lakiosailmoitusta perintökaaren 7 luvun 5 §:n 1 momentissa mainitussa kuuden kuukauden ajassa siitä lukien, kun hän oli Kalle Nikolai Rantalan kuoleman jälkeen saanut tiedon tämän tekemästä testamentista. Sen vuoksi Martti Mikael Rantala oli menettänyt oikeutensa lakiosaan Kalle Nikolai Rantalan jälkeen eikä hän ollut Kalle Nikolai Rantalan kuolinpesän osakas. Martti Mikael Rantala ei ollut näyttänyt perustetta, jonka nojalla hänellä tästä huolimatta olisi oikeus saada osuutta Kalliorinteen tilan kauppahinnasta. Elli Elisabet Rantala ja hänen myötäpuolensa eivät olleet näyttäneet vaatineensa Martti Mikael Rantalalta tämän kauppahinnasta saamien 5.000 markan takaisin suorittamista ja ilmoittaneensa maksun laiminlyöntiin liittyvästä koronmaksuvelvollisuudesta ennen kuin vasta tähän juttuun otetulla haasteella eikä Martti Mikael Rantala siten ollut velvollinen suorittamaan sanotulle määrälle vaadittua korkoa haasteen tiedoksiantoa edeltävältä ajalta. Sen vuoksi hovioikeus on, kumoten kihlakunnanoikeuden päätöksen, velvoittanut Martti Mikael Rantalan suorittamaan Kalle Nikolai Rantalan kuolinpesälle 5.000 markkaa 16 prosentin korkoineen haastepäivästä 25.9.1985 lukien ja vahvistanut, ettei Martti Mikael Rantala ole Kalle Nikolai Rantalan kuolinpesän osakas ja ettei hänellä ole oikeutta Kalle Nikolai Rantalan perillisenä saada tai vaatia pesästä varoja, sekä vapauttanut Elli Elisabet Rantalan myötäpuolineen velvollisuudesta suorittaa Martti Mikael Rantalalle kihlakunnanoikeuden tuomitsemaa oikeudenkäyntikulujen korvausta. Jutun laatuun nähden Elli Elisabet Rantalan myötäpuolineen oli pidettävä oikeudenkäyntikulunsa vahinkonaan.</p>
      </div>
    </div>
    <div>
      <h2 id="19870055mhaku0">MUUTOKSENHAKU KORKEIMMASSA OIKEUDESSA</h2>
      <p>Martti Mikael Rantalalle on myönnetty valituslupa 13.11.1986. Valituksessaan hän on pyytänyt hovioikeuden tuomion kumoamista. Elli Elisabet Rantala, Kallio, Kivimäki ja Nieminen ovat antaneet pyydetyn vastauksen.</p>
    </div>
    <div>
      <h2 id="19870055yloa0">KORKEIMMAN OIKEUDEN RATKAISU</h2>
      <p>Hovioikeuden tuomiota ei muuteta. Asian laadun vuoksi Elli Elisabet Rantalan ja hänen myötäpuoltensa on pidettävä vastauskulut vahinkonaan.</p>
      <div>
        <p>Ratkaisuun osallistuneet: oikeusneuvokset Leivonen, Takala, Nybergh, af Hällström ja Kilpeläinen</p>
      </div>
    </div>
  </finlex:content>
</finlex:document>
