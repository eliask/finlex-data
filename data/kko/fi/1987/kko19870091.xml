<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870091</dcterms:identifier>
  <finlex:ecliIdentifier>ECLI:FI:KKO:1987:91</finlex:ecliIdentifier>
  <dcterms:title>KKO:1987:91</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen lakkaaminen</span>
    </p>
    <p>
      <strong>Laki työsopimuksen irtisanomismenettelystä</strong>
    </p>
  </dcterms:description>
  <finlex:registerNumber>S86/1096</finlex:registerNumber>
  <dcterms:date pvm="19861209">1986-12-09</dcterms:date>
  <finlex:fileCopyNumber>2825</finlex:fileCopyNumber>
  <dcterms:issued pvm="19871009">1987-10-09</dcterms:issued>
  <dcterms:abstract>
    <p>Työsopimuksen irtisanomismenettelystä annetun lain 10 §:ssä tarkoitetun ilmoituksen työnantajalle tehnyt työntekijä voi lain 16 §:n 2 momentissa säädetyn kanteen vireillepanoajan umpeenkuluttuakin työsopimuslain 51 §:n nojalla nostaa vahingonkorvauskanteen laittomaksi katsomansa irtisanomisen johdosta.</p>
    <p>Ään.</p>
  </dcterms:abstract>
  <p>L työsopimuksen irtisanomismenettelystä 10 §</p>
  <p>L työsopimuksen irtisanomismenettelystä 16 § 2 mom</p>
  <p>TSL 51 §</p>
  <dcterms:tableOfContents>
    <a href="19870091aloa0">ASIAN KÄSITTELY ALEMMISSA OIKEUKSISSA</a>
    <a href="19870091mhaku0">MUUTOKSENHAKU KORKEIMMASSA OIKEUDESSA</a>
    <a href="19870091yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870091.kko">
    <div>
      <h2 id="19870091aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Sodankylän kihlakunnanoikeudessa</h3>
        <p>Jorma Pentti Kantelinen on Pertti Talviolle 10.10.1985 tiedoksi toimituttamansa haasteen nojalla kihlakunnanoikeudessa kertonut, että hän oli 10.2.1983-6.2.1985 työskennellyt työsopimuslain 1 §:n mukaisessa työsuhteessa Talvion palveluksessa sairasautonkuljettajana. Työsuhde oli päättynyt Talvion suorittaman irtisanomisen johdosta. Työsopimusta irtisanoessaan työnantaja ei ollut noudattanut työsopimuslain 38 §:ssä säädettyä yhden kuukauden irtisanomisaikaa. Kantelinen oli saanut ilmoituksen irtisanomisesta postitse 8.2.1985. Työnantajalla ei ollut ollut laillista perustetta työsopimuksen irtisanomiseen. Sen vuoksi ja koska Kantelinen oli ollut työttömänä työnhakijana työsuhteen päättymisen jälkeisen ajan melkein kokonaan, Kantelinen on työsopimuslain 37, 38 ja 51 §:n nojalla vaatinut Talvion velvoittamista suorittamaan hänelle irtisanomisajan palkkana 4.118 markkaa ja vahingonkorvauksena työsopimuksen laittomasta irtisanomisesta enintään 50.000 markkaa, molemmat määrät 16 prosentin korkoineen haasteen tiedoksiantopäivästä lukien.</p>
      </div>
      <div>
        <h3>Oikeudenkäyntiväite</h3>
        <p>Talvio on ennen pääasiaan vastaamistaan vaatinut, että kanne jätetään tutkimatta, koska Kantelinen oli jättänyt noudattamatta työsopimuksen irtisanomismenettelystä annetun lain (jäljempänä irtisanomismenettelylaki) 16 §:n 2 momentissa kanteen vireille panemiselle säädetyn määräajan.</p>
      </div>
      <div>
        <h3>Kihlakunnanoikeuden päätös 22.11.1985</h3>
        <p>Kihlakunnanoikeus, jossa asianosaiset olivat vaatineet oikeudenkäyntikulujensa korvaamista korkoineen, on käsitellyt asian; ja koska kanteessa oli saadun selvityksen mukaan kysymys irtisanomismenettelylain tarkoittamasta riidasta eikä Kantelinen ollut pannut asiaa vireille sanotun lain 16 §:n tarkoittamassa määräajassa, kihlakunnanoikeus on jättänyt kanteen tutkimatta. Kantelinen on velvoitettu korvaamaan Talvion oikeudenkäyntikulut 2.000 markalla 16 prosentin korkoineen 22.11.1985 lukien.</p>
      </div>
      <div>
        <h3>Rovaniemen hovioikeuden päätös 9.7.1986</h3>
        <p>Hovioikeus, jossa Kantelinen oli vaatinut kihlakunnanoikeuden päätöksen kumoamista ja jutun palauttamista kihlakunnanoikeuteen, on katsonut selvitetyksi, että Talvio oli taloudellisilla ja tuotannollisilla syillä irtisanonut Kantelisen työsopimuksen päättymään 6.2.1985. Ilmoituksen irtisanomisesta Kantelinen oli saanut postitse 8.2.1985. Kantelinen oli 12.2.1985 kirjallisesti ilmoittanut Talviolle katsovansa, että Talviolla "ei ollut työsopimuslakiin perustuvaa oikeutta päättää työsopimustamme, joten irtisanominen on laiton". Kantelinen oli ilmoittanut tulevansa vaatimaan irtisanomismenettelylain mukaista korvausta. Tämän jälkeen Talvio oli 15.2.1985 lähettämällään kirjeellä, jonka Kantelinen oli vastaanottanut 20.2.1985, antanut Kanteliselle irtisanomismenettelylain 7 §:n tarkoittamat ohjeet irtisanomisen aiheuttamista toimenpiteistä. Ohjeet saatuaan Kantelinen oli 1.3.1985 irtisanomismenettelylain 10 §:n mukaisesti uudelleen ilmoittanut Talviolle, ettei hän hyväksynyt työsopimuksensa irtisanomisen perusteeksi ilmoitettua taloudellista ja tuotannollista syytä, minkä lisäksi Kantelinen oli katsonut, että irtisanominen oli johtunut muusta, työsopimuslain mukaan kielletystä syystä, koska työnantaja oli halunnut päästä työntekijästä eroon.</p>
        <p>Irtisanomismenettelylain 2 §:n 1 momentin 2 kohdan mukaan lakia on sovellettava, jos työnantaja on irtisanonut työsopimuksen vedoten taloudelliseen ja tuotannolliseen syyhyn ja työntekijä esittämiensä syiden perusteella väittää hänen irtisanomisensa johtuneen muusta, työsopimuslain mukaan kielletystä syystä. Kun Kantelinen oli edellä mainitussa irtisanomismenettelylain 10 §:n mukaisessa ilmoituksessa perusteen esittäen väittänyt irtisanomisensa johtuneen todellisuudessa muusta, työsopimuslain mukaan kielletystä syystä, hovioikeus on katsonut, että Kantelisen työsopimuksen irtisanominen kuului tuon väitteen johdosta irtisanomismenettelylain soveltamisen piiriin. Sillä seikalla, ettei Kantelinen ollut kanteessaan väittänyt irtisanomisensa johtuneen irtisanomisperusteeksi ilmoitetun taloudellisen ja tuotannollisen syyn asemesta jostakin muusta, työsopimuslain mukaan kielletystä syystä, ei ollut sitä merkitystä, ettei puheena oleva irtisanomistapaus kuuluisi irtisanomismenettelylain soveltamisalaan.</p>
        <p>Irtisanomismenettelylain säännöksiä noudattaen on ratkaistava korvaus ja muut seuraamukset lainvastaisesta irtisanomisesta lain soveltamisalueella. Tämän lisäksi lain mukaisessa menettelyssä voidaan haastehakemuksen perusteella ratkaista myös muut työsopimuksen irtisanomiseen liittyvät erimielisyydet. Irtisanomismenettelylain menettelytapojen ja määräaikojen laiminlyönnistä johtuva kanneoikeuden menetys voi kuitenkin kohdistua vain lain soveltamisalaan kuuluvien lainvastaisten irtisanomisten korvauksiin ja muihin seuraamuksiin.</p>
        <p>Kanteessaan Kantelinen oli vaatinut irtisanomisajan palkkaa ja korvausta lainvastaisen irtisanomisen aiheuttamasta vahingosta.</p>
        <p>Mitä ensin tuli kanteeseen siltä osin kuin siinä oli vaadittu korvausta lainvastaisen irtisanomisen aiheuttamasta vahingosta, kysymys oli irtisanomismenettelylain mukaan ratkaistavasta asiasta. Kun asianosaiset eivät olleet kuuluneet irtisanomismenettelylain 12 §:ssä tarkoitetun yhdistysten neuvottelumenettelyn piiriin, Kantelisen olisi tullut sanotun lain 16 §:n 2 momentin mukaan panna kanteensa korvauksen osalta vireille kuuden kuukauden kuluessa siitä, kun Talvio oli 1.3.1985 saanut hänen 10 §:n mukaisen ilmoituksensa. Kantelinen oli kuitenkin pannut kanteensa vireille vasta 10.10.1985 Talviolle tiedoksi toimitetuin haastein eli myöhään. Kantelisen oikeus saattaa korvausta koskeva vaatimus tuomioistuimen käsiteltäväksi oli siten rauennut.</p>
        <p>Kanteen irtisanomisajan palkkaa koskevalta osalta kysymyksessä oli sellainen muu työsopimuksen irtisanomiseen liittyvä erimielisyys, joka voitiin haastehakemuksen perusteella ratkaista irtisanomismenettelylain mukaisessa menettelyssä, mutta joka jäi, kuten edellä oli esitetty, sanotun lain 16 §:ssä säädetyn vireillepanomääräajan ulkopuolelle. Kihlakunnanoikeus ei siten olisi mainitsemallaan perusteella saanut jättää irtisanomisajan palkkaa koskevaa vaatimusta tutkittavakseen ottamatta.</p>
        <p>Edellä olevan perusteella hovioikeus on siten muuttanut kihlakunnanoikeuden päätöstä, että se on kumottu irtisanomisajan palkkaa ja oikeudenkäyntikuluja koskevilta osin ja juttu on palautettu sanotuilta osin kihlakunnanoikeuteen. Kantelisen on tullut viipymättä päätöksen saatua lainvoiman kihlakunnanoikeuden kansliaan ilmoittaa juttu palautetuilta osin uudelleen käsiteltäväksi. Siltä osin kuin kanne lainvastaisen irtisanomisen aiheuttaman vahingon korvaamista koskevilta osin on jätetty tutkimatta, kihlakunnanoikeuden päätös on jätetty pysyväksi.</p>
        <p>Kihlakunnanoikeuden tuli antaa lausunto jutun oikeudenkäyntikuluista jutun lopullisen ratkaisun yhteydessä.</p>
      </div>
    </div>
    <div>
      <h2 id="19870091mhaku0">MUUTOKSENHAKU KORKEIMMASSA OIKEUDESSA</h2>
      <p>Asianosaiset ovat pyytäneet valituslupaa sekä muutoksenhakemuksissaan vaatineet, Kantelinen hovioikeuden päätöksen kumoamista lainvastaisen irtisanomisen aiheuttaman vahingon korvaamista koskevalta osalta ja jutun palauttamista myös tältä osin kihlakunnanoikeuteen sekä Talvio kanteen tutkimatta jättämistä myös siltä osin kuin juttu oli palautettu kihlakunnanoikeuteen eli irtisanomisajan palkan ja oikeudenkäyntikulujen osalta ja Kantelisen velvoittamista korvaamaan hänen oikeudenkäyntikulunsa jutussa, kihlakunnanoikeuden osalta 2.000 markalla 16 prosentin korkoineen 22.11.1985 lukien. Valituslupa on myönnetty kummallekin 9.10.1986. Kantelinen ja Talvio ovat puolin ja toisin antaneet pyydetyt vastaukset toistensa hakemuksiin.</p>
    </div>
    <div>
      <h2 id="19870091yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Irtisanomismenettelylain 19 §:n 2 momentin mukaan työnantajaa ei voida tuomita sanotun lain mukaisen korvauksen lisäksi työsopimuslain 51 §:n mukaiseen vahingonkorvaukseen. Sitä vastoin ei ole säädetty, että ennen asian vireillepanoa tapahtunut irtisanomismenettelylain mukainen ilmoitusmenettely olisi esteenä työsopimuslain 51 §:n mukaisen vahingonkorvausvaatimuksen tutkimiselle, kun irtisanomismenettelylain mukaista korvausta ei ole maksettu tai määrätty maksettavaksi. Laissa ei myöskään ole säädetty, että työsopimuslakiin perustuva vahingonkorvauskanne olisi pantava vireille irtisanomismenettelylain 16 §:n 2 momentissa säädetyssä ajassa. Sen vuoksi ja kun Kantelinen ei ole jutussa vaatinutkaan irtisanomismenettelylaissa tarkoitettua korvausta, vaan hän on kanteessaan nojautunut työsopimuslain säännöksiin, kannetta ei olisi miltään osalta saanut jättää tutkittavaksi ottamatta.</p>
      </div>
      <div>
        <h3>Päätöslauselma</h3>
        <p>Hovioikeuden päätöstä muutetaan siten, että juttu palautetaan kihlakunnanoikeuteen myös työsopimuksen irtisanomisen johdosta vaadittua vahingonkorvausta koskevalta osalta. Kihlakunnanoikeuden tulee näin ollen ilmoituksesta ottaa asia uudelleen käsiteltäväkseen ja siinä laillisesti menetellä.</p>
        <div>
          <p>Ratkaisuun osallistuneet: oikeusneuvokset Leivonen, Grönqvist, Takala (eri mieltä), Mörä ja Nybergh</p>
        </div>
      </div>
      <div>
        <h3>Esittelijän mietintö ja eri mieltä olevan jäsenen lausunto</h3>
        <p>Nuorempi oikeussihteeri Jalanko: Korkein oikeus katsonee, ettei ole syytä muuttaa hovioikeuden päätöstä.</p>
        <p>Oikeusneuvos Takala: Hyväksyn mietinnön.</p>
      </div>
    </div>
  </finlex:content>
</finlex:document>
