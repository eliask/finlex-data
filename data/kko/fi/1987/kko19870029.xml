<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19870029</dcterms:identifier>
  <finlex:ecliIdentifier>ECLI:FI:KKO:1987:29</finlex:ecliIdentifier>
  <dcterms:title>KKO:1987:29</dcterms:title>
  <dcterms:description>
    <p>
      <strong>Lakiosa</strong>
    </p>
    <p>
      <strong>Oikeudenkäyntimenettely</strong>
      <span>Jutun vireilläolon vaikutus</span>
    </p>
  </dcterms:description>
  <finlex:registerNumber>S85/1255</finlex:registerNumber>
  <dcterms:date pvm="19860415">1986-04-15</dcterms:date>
  <finlex:fileCopyNumber>872</finlex:fileCopyNumber>
  <dcterms:issued pvm="19870318">1987-03-18</dcterms:issued>
  <dcterms:abstract>
    <p>A oli määräalan luovuttajan ainoana rintaperillisenä vaatinut raastuvanoikeudessa haasteen nojalla maksamatonta kauppahintaa ja, saatuaan oikeudenkäynnin kestäessä 15.9.1980 tietää, ettei kauppakirjaan merkittyä kauppahintaa ollut tarkoitettu maksettavaksi, ilman haastetta vaatinut lakiosan täydennystä. Raastuvanoikeus oli 10.11.1980 tuominnut A:lle maksettavaksi lakiosan täydennystä ja hovioikeus oli pysyttänyt raastuvanoikeuden päätöksen. Korkein oikeus oli kuitenkin 29.4.1983 jättänyt lakiosan täydennysvaatimuksen tutkimatta kiellettynä kanteenmuutoksena (KKO 1983 II 55). A:n tämän jälkeen 17.4.1984 ja siis 10 vuoden kuluessa perittävän kuolemasta ja vuoden kuluessa Korkeimman oikeuden mainitusta ratkaisusta vireillepanema lakiosan täydennyskanne katsottiin ajoissa vireille pannuksi.</p>
    <p>Ään.</p>
  </dcterms:abstract>
  <p>PK 7 luku 10 §</p>
  <dcterms:tableOfContents>
    <a href="19870029aloa0">ASIAN KÄSITTELY ALEMMISSA OIKEUKSISSA</a>
    <a href="19870029mhaku0">MUUTOKSENHAKU KORKEIMMASSA OIKEUDESSA</a>
    <a href="19870029yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19870029.kko">
    <div>
      <h2 id="19870029aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Porin raastuvanoikeudessa</h3>
        <p>Teija Ursula Nikkonen-Takala on Kari Tapio ja Maria Liisa Haavistolle 17.4.1984 toimitetun haasteen nojalla lausunut, että hänen isänsä isän, Porista olleen 20.4.1979 kuolleen ylivääpeli Eemil Nikkosen jälkeen 9.7.1979 toimitetussa perunkirjoituksessa oli käynyt ilmi, että pesään kuului ainoastaan vähäisiä rahavaroja ja asuntoirtaimisto ja että Nikkonen oli 22.9.1978 vahvistetulla kauppakirjalla myynyt Haavistoille kaupanteon yhteydessä maksetuksi kuitatusta 60.000 markan kauppahinnasta Porin kaupungin Saaren kylässä sijainneen määräalan, josta oli muodostettu Pappalan tila RN:o 4:156. Sittemmin oli käynyt ilmi, ettei kauppahintaa ollut kauppakirjaan merkityllä tavalla maksettu. Nikkonen-Takala oli Porin raastuvanoikeudessa Haavistoja vastaan ajamallaan kanteella vaatinut Haavistojen velvoittamista suorittamaan hänelle kauppahinnan. Oikeudenkäynnin aikana Nikkonen-Takala oli lausunut, että mikäli Nikkosen katsottaisiin lahjoittaneen kiinteistön Haavistoille, kysymyksessä olisi perintökaaren 7 luvun 3 §:n 3 momentissa tarkoitettu lahja, joka tarkoituksensa puolesta oli rinnastettavissa testamenttiin. Tällä perusteella hän oli toissijaisesti vaatinut lakiosan täydennystä. Raastuvanoikeuden velvoitettua 10.11.1980 julistamallaan päätöksellä Haavistot yhteisvastuullisesti sekä Turun hovioikeuden velvoitettua 12.3.1982 antamallaan tuomiolla Kari Tapio ja Maria Liisa Haaviston kummankin erikseen maksamaan Nikkonen-Takalalle lakiosan täydennystä Korkein oikeus oli 29.4.1983 antamallaan tuomiolla, koska Nikkonen-Takala oli vastoin oikeudenkäymiskaaren 14 luvun 2 §:n säännöksiä muuttanut kannettaan, poistanut alempien oikeuksien lausunnot Nikkonen-Takalan lakiosan täydennystä koskevan vaatimuksen tutkimisesta ja hylännyt velkomuskanteen.</p>
        <p>Koska Nikkonen oli luovuttanut ainakin 80.000 markan arvoisen määräalan sillä olevine rakennuksineen vastikkeetta ja tietoisena syöpäsairaudestaan sekä lisäksi pidättänyt itselleen asumisoikeuden kiinteistöllä olevaan asuinrakennukseen ja kun lahja oli tarkoituksensa puolesta rinnastettavissa testamenttiin ja tarkoitus oli ollut loukata Nikkonen-Takalan lakiosaa, jota hän ei voinut Nikkosen pesästä täytenä saada, Nikkonen-Takala on vaatinut, että Kari Tapio ja Maria Liisa Haavisto kumpikin erikseen velvoitettaisiin suorittamaan hänelle lakiosan täydennyksenä 19.222,75 markkaa korkoineen.</p>
      </div>
      <div>
        <h3>Vastaus</h3>
        <p>Haavistot ovat lausuneet, että Nikkonen-Takala oli saanut tietää lakiosansa loukkauksesta kiinteistön kauppahinnan velkomista koskevaa juttua Porin raastuvanoikeudessa käsiteltäessä vuoden 1980 aikana. Hänen olisi tällöin tullut ottaa lisähaaste, jossa hän olisi vaatinut lakiosan täydennystä. Koska Nikkonen-Takala oli tämän laiminlyönyt, hän oli menettänyt kanneoikeutensa. Tämän vuoksi Haavistot ovat vaatineet, että kanne hylätään vanhentuneena.</p>
      </div>
      <div>
        <h3>Raastuvanoikeuden päätös 21.6.1984</h3>
        <p>Raastuvanoikeus, jossa asianosaiset ovat vaatineet oikeudenkäyntikulujensa korvaamista, on lausunut, että Nikkonen, jonka ainoa lakimääräinen perillinen oli hänen pojantyttärensä Nikkonen-Takala, oli 22.9.1978 vahvistetulla kauppakirjalla myynyt omistamansa sittemmin Pappalan tilaksi muodostetun määräalan Haavistoille 60.000 markan kauppahinnasta, joka oli kuitattu maksetuksi kauppakirjan allekirjoituksin. Kauppahintaa ei ollut kauppakirjan kuittausmerkinnästä huolimatta maksettu Nikkoselle ja hänen oli tällä ja sen perusteella, mitä asiassa muutoin oli käynyt ilmi, katsottava lahjoittaneen määräalan Haavistoille sellaisissa olosuhteissa ja sellaisin ehdoin, että lahjoitus oli tarkoituksensa puolesta rinnastettavissa testamenttiin. Lahjan arvo oli ollut niin suuri, ettei Nikkonen-Takalalla ollut mahdollisuutta saada hänelle lain mukaan kuuluvaa lakiosaa Nikkosen jäämistön muista varoista.</p>
        <p>Koska kuitenkin Nikkonen-Takala oli saanut tiedon kerrotusta Nikkosen lahjoituksesta ja sen ehdoista, jotka vaikuttivat lakiosakysymyksen ratkaisuun, viimeistään kanteessa tarkoitetun velkomusta koskeneen oikeudenkäynnin yhteydessä 15.9.1980 tapahtuneessa todistajankuulustelussa, kannetta ei ollut pantu vireille perintökaaren 7 luvun 10 §:ssä säädetyssä vuoden määräajassa. Tämän vuoksi raastuvanoikeus on hylännyt kanteen myöhään nostettuna ja velvoittanut Nikkonen-Takalan suorittamaan Kari Tapio ja Maria Liisa Haavistolle yhteisesti korvaukseksi oikeudenkäyntikuluista 2.505 markkaa.</p>
      </div>
      <div>
        <h3>Turun hovioikeuden tuomio 4.10.1985</h3>
        <p>Hovioikeus, jossa Nikkonen-Takala on hakenut muutosta, ei ole muuttanut raastuvanoikeuden päätöstä. Nikkonen-Takala on velvoitettu suorittamaan Kari Tapio ja Maria Liisa Haavistolle yhteisesti korvaukseksi heillä jutun vuoksi hovioikeudessa olleista kuluista 850 markkaa.</p>
      </div>
    </div>
    <div>
      <h2 id="19870029mhaku0">MUUTOKSENHAKU KORKEIMMASSA OIKEUDESSA</h2>
      <p>Nikkonen-Takala on vaatinut kanteensa hyväksymistä sekä oikeudenkäyntikulujensa korvaamista. Valituslupa on myönnetty 4.2.1986. Haavistot ovat yhteisesti antaneet heiltä pyydetyn vastauksen.</p>
    </div>
    <div>
      <h2 id="19870029yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Nikkonen-Takala oli korkeimman oikeuden 29.4.1983 antamalla tuomiolla ratkaistussa jutussa Haavistoille toimitetun haasteen nojalla Porin raastuvanoikeudessa vaatinut, että Haavistot velvoitettaisiin suorittamaan hänelle Nikkosen ainoana rintaperillisenä Nikkosen 22.9.1978 vahvistetulla kauppakirjalla Haavistoille myymän määräalan kauppahinta. Kun raastuvanoikeudessa 15.9.1980 toimitetussa todistajainkuulustelussa oli ilmennyt, että kauppakirjaan merkittyä kauppahintaa ei ollut tarkoitettu maksettavaksi ja että määräalan luovutus saattoi olla testamenttiin rinnastettava lahja, joka loukkasi Nikkonen-Takalan oikeutta lakiosaan, Nikkonen-Takala oli vaatinut Haavistoilta kauppakirjaan merkityn kauppahinnan suuruista suoristusta myös lakiosan täydennyksenä. Raastuvanoikeus ja Turun hovioikeus, jonka tutkittavaksi asianosaiset olivat saattaneet jutun, olivat katsoneet, ettei kysymyksessä ollut kielletty kanteenmuutos, ja tutkineet Nikkonen-Takalan esittämän lakiosatäydennysvaatimuksen. Ratkaistessaan jutun olivat raastuvanoikeus 10.11.1980 julistamallaan päätöksellä ja hovioikeus 12.3.1982 antamallaan tuomiolla velvoittaneet Haavistot suorittamaan Nikkonen-Takalalle lakiosan täydennystä. Korkein oikeus, jossa Haavistot olivat hakeneet muutosta hovioikeuden tuomioon, oli 29.4.1983 antamassaan tuomiossa katsonut, että maksuvaatimuksen tueksi esitetyn uuden perusteen johdosta asia oli muuttunut toiseksi ja kannetta oli siten vastoin oikeudenkäymiskaaren 14 luvun 2 §:n säännöksiä muutettu. Kun muutettua kannetta ei olisi saanut tutkia, Korkein oikeus oli poistanut alempien oikeuksien lausunnot Nikkonen-Takalan lakiosan täydennystä tarkoittavan vaatimuksen tutkimisesta.</p>
        <p>Perintökaaren 7 luvun 10 §:n mukaan lakiosan täydennystä on vaadittava kanteella vuoden kuluessa siitä, kun perillinen on saanut tiedon perittävän kuolemasta ja siitä perittävän tekemään lahjoitukseen tai muuhun oikeustoimeen sisältyvästä määräyksestä, joka loukkaa hänen oikeuttaan lakiosaan, kuitenkin viimeistään kymmenen vuoden kuluessa perittävän kuolemasta. Nikkonen-Takala oli Korkeimman oikeuden 29.4.1983 antamalla tuomiolla ratkaistussa jutussa vaatinut lakiosan täydennystä perintökaaren 7 luvun 10 §:ssä säädetyssä ajassa, mutta hän ei ollut esittänyt vaatimustaan kanteella, vaan oli oikeudenkäynnin aikana hänen tietoonsa tullen seikan perusteella muuttanut kauppahinnanvelkomista koskeneen kanteensa koskemaan lakiosan täydentämistä. Kysymys siitä, oliko viimeksi mainitun vaatimuksen esittäminen ilman haastetta oikeudenkäymiskaaren 14 luvun 2 §:n 1 momentin 1 kohdan ja 3 momentin mukaan sallittu vai kielletty, on ollut tulkinnanvarainen, kuten eri oikeusasteiden ratkaisut osoittavat.</p>
        <p>Nyt käsiteltävänä olevan kanteensa Nikkonen-Takala on pannut vireille vuoden kuluessa Korkeimman oikeuden 29.4.1983 antamasta tuomiosta ja kanteen vireillepano on tapahtunut kymmenen vuoden kuluessa Nikkosen kuolemasta. Ratkaisevana syynä siihen, että Nikkonen-Takala ei ole pannut lakiosan täydentämistä koskevaa vaatimustaan vireille 15.9.1980 alkaneessa yhden vuoden määräajassa nostetulla kanteella, on ollut se, että kun raastuvanoikeus oli ennen sanotun määräajan päättymistä tutkinut ja hyväksynyt Nikkonen-Takalan sanotun vaatimuksen, hänellä ei tuolloin ollut aihetta eikä edellytyksiäkään panna kannetta vireille ja että Korkein oikeus on vasta sanotun määräajan kuluttua umpeen oikeudenkäyntimenettelyn osalta päätynyt toiseen lopputulokseen kuin aiemmat oikeudet.</p>
        <p>Korkein oikeus katsoo, että julkista valtaa, myös tuomiovaltaa, käytettäessä on pyrittävä siihen, että viranomaisen menettely, jonka ylempi viranomainen katsoo virheelliseksi ja kumoaa, ei koidu asianosaisen vahingoksi. Tämä soveltuu myös esillä olevaan tilanteeseen, jossa raastuvanoikeuden ratkaisu, johon Nikkonen-Takala on menettelyssään nojautunut, on Korkeimmassa oikeudessa katsottu virheelliseksi. Painavat kohtuussyyt puhuvat sen puolesta, että Nikkonen-Takala on säilyttänyt puhevaltansa.</p>
        <p>Nikkonen-Takala on kanteessaan vaatinut lakiosan täydennyksenä samat määrät, mitkä hovioikeus oli 12.3.1982 antamassaan tuomiossa velvoittanut Haavistot hänelle suorittamaan. Tämän vuoksi ja kun otetaan vielä huomioon asianosaisten lausumat alemmissa oikeuksissa, on ilmeistä, ettei ratkaisuun vaikuttava oikeudenkäyntiaineisto muuttuisi, jos juttu palautettaisiin raastuvanoikeuteen. Korkein oikeus ottaa siten viivytyksen välttämiseksi asian välittömästi tutkittavakseen.</p>
        <p>Haavistoille lahjana luovutetun määräalan arvoksi sitä vastaanotettaessa katsotaan 80.000 markkaa. Nikkonen on määräalan luovuttaessaan antanut Haavistoille sanotun määräisen lahjan sellaisissa olosuhteissa, että se on tarkoituksensa puolesta rinnastettavissa testamenttiin. Lahja on perintökaaren 7 luvun 3 §:n mukaan otettava huomioon Nikkonen-Takalan lakiosaa määrättäessä siten, että lahjan arvo lisätään Nikkosen pesän säästöön. Tämän vuoksi Kari Tapio ja Maria Liisa Haavisto ovat velvollisia suorittamaan Nikkonen-Takalalle lakiosan täydennykseksi kumpikin kanteessa vaaditut 19.222,75 markkaa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja kihlakunnanoikeuden päätös kumotaan ja Nikkonen-Takala vapautetaan velvollisuudesta suorittaa Haavistoille alempien oikeuksien hänen maksettavakseen tuomitsemia oikeudenkäyntikulujen korvauksia. Kari Tapio ja Maria Liisa Haavisto velvoitetaan suorittamaan kumpikin erikseen Nikkonen-Takalalle lakiosan täydennykseksi 19.222 markkaa 75 penniä 16 prosentin korkoineen haasteen tiedoksiannosta 17.4.1984 lukien. Oikeudenkäymiskaaren 21 luvun 4 §:n 1 momentin ensimmäisestä virkkeestä ilmenevän periaatteen mukaan Nikkonen-Takala ei saa korvausta oikeudenkäyntikuluistaan alemmissa oikeuksissa. Asian laadun vuoksi hänen on pidettävä Korkeimmassa oikeudessa olleet kulunsa vahinkonaan.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Kilpeläinen: Perintökaaren 7 luvun 10 §:n mukaan lakiosan täydennystä on vaadittava kanteella vuoden kuluessa siitä, kun perillinen on saanut tiedon perittävän kuolemasta ja siitä perittävän tekemään oikeustoimeen sisältyvästä määräyksestä, joka loukkaa hänen oikeuttaan lakiosaan. Nikkonen-Takala on, kuten alemmat oikeudet ovat todenneet, 15.9.1980 saanut tiedon niistä hänen kanteensa perusteena olevista seikoista, joiden hän on katsonut osoittavan, että Nikkosen 22.9.1978 kaupan muodossa tekemä kiinteistön luovutus on sellaisissa olosuhteissa ja sellaisin ehdoin annettu lahja, että se on tarkoituksensa puolesta rinnastettavissa testamenttiin. Kanteensa Nikkonen-Takala on pannut vireille vasta 17.4.1984 ja siis myöhään. Tämän vuoksi jätän asian hovioikeuden tuomion lopputuloksen varaan ja velvoitan Nikkonen-Takalaan suorittamaan Kari Tapio ja Maria Liisa Haavistolle yhteisesti korvaukseksi vastauksen antamisesta aiheutuneista kuluista 1.200 markkaa.</p>
        <p>Oikeusneuvos Heinonen: Olen samaa mieltä kuin oikeusneuvos Kilpeläinen.</p>
      </div>
      <div>
        <p>Ratkaisuun osallistuneet: oikeusneuvokset Leivonen, Heinonen (eri mieltä), Lindholm, Ketola ja Kilpeläinen (eri mieltä)</p>
      </div>
    </div>
  </finlex:content>
</finlex:document>
