<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20250020</dcterms:identifier>
  <finlex:ecliIdentifier>ECLI:FI:KKO:2025:20</finlex:ecliIdentifier>
  <dcterms:title>KKO:2025:20</dcterms:title>
  <dcterms:description>
    <p>
      <strong>Tapaturmakorvaus</strong>
      <span>Työhön liittyvä virkistystilaisuus</span>
    </p>
  </dcterms:description>
  <finlex:registerNumber>VA2023/17</finlex:registerNumber>
  <finlex:fileCopyNumber>173</finlex:fileCopyNumber>
  <dcterms:issued pvm="20250211">2025-02-11</dcterms:issued>
  <ecli>ECLI:FI:KKO:2025:20</ecli>
  <dcterms:abstract>
    <p>Tullitarkastajana työskentelevä A oli osallistunut Tullin henkilöstölle tarkoitettuihin, työnantajan järjestämiin talvikisoihin. Työnantaja oli antanut tilaisuuteen osallistujille matkamääräyksen ja vastannut osallistumisesta aiheutuneista kustannuksista, mutta osallistumista ei luettu työaikaan. A:lle oli sattunut tapaturma tilaisuuden ohjelmaan kuuluneessa lentopallo-ottelussa.</p>
    <p>Korkein oikeus katsoi, että tilaisuuden pääasiallisena tarkoituksena oli ollut työnantajan etujen mukainen yhteisöllisyyden edistäminen Tullin henkilöstön kesken. Tapaturman katsottiin sattuneen työtapaturma- ja ammattitautilain 24 §:n 1 momentin 2 kohdassa tarkoitetussa työhön liittyvässä virkistystilaisuudessa.</p>
    <p>Työtapaturma- ja ammattitautiL 24 § 1 mom 2 kohta</p>
  </dcterms:abstract>
  <dcterms:tableOfContents>
    <a href="OT20250020_1">Asian käsittely alemmissa oikeuksissa</a>
    <a href="OT20250020_2">Muutoksenhaku Korkeimmassa oikeudessa</a>
    <a href="OT20250020_3">Korkeimman oikeuden ratkaisu</a>
  </dcterms:tableOfContents>
  <finlex:content id="s20250020.kko">
    <div>
      <h2 id="OT20250020_1">Asian käsittely alemmissa oikeuksissa</h2>
      <div>
        <h3>Asian aikaisempi käsittely</h3>
        <p>Asian tausta, vakuutuslaitoksen päätös 29.4.2020, tapaturma-asioiden muutoksenhakulautakunnan päätös 2.6.2021 nro 1684/2020 ja vakuutusoikeuden päätös 7.2.2023 nro H389/2023 kuvataan tarpeellisilta osin Korkeimman oikeuden ratkaisussa.</p>
        <p>Asian ovat ratkaisseet tapaturma-asioiden muutoksenhakulautakunnassa Mika Mänttäri, Soile Jungewelter, Riitta Kokko-Herrala, Mikko Nyyssölä, Lotta Savinko ja Maire Lumiaho, esittelijä Taina Rantanen sekä vakuutusoikeudessa vakuutusoikeuden jäsenet Olli Olanterä, Anna Raivio, Riitta Aurelius, Juha Teerimäki ja Jyrki Ojanen, esittelijä Sanna Härmälä.</p>
      </div>
    </div>
    <div>
      <h2 id="OT20250020_2">Muutoksenhaku Korkeimmassa oikeudessa</h2>
      <p>Valtiokonttorille myönnettiin valituslupa.</p>
      <p>Valtiokonttori vaati valituksessaan, että vakuutusoikeuden päätös kumotaan siltä osin kuin vakuutusoikeus oli katsonut, että A:lle 15.2.2020 sattunut vahinkotapahtuma on sattunut työtapaturma- ja ammattitautilain 24 §:n 1 momentin 2 kohdassa tarkoitetussa virkistystilaisuudessa.</p>
      <p>A vaati vastauksessaan valituksen hylkäämistä.</p>
    </div>
    <div>
      <h2 id="OT20250020_3">Korkeimman oikeuden ratkaisu</h2>
      <div>
        <h3>Perustelut</h3>
        <p>
          <em>Asian tausta</em>
        </p>
        <p>1. Tullitarkastajana työskentelevä A on osallistunut työnantajansa Tullin henkilöstölle tarkoitettuihin talvikisoihin Kokkolassa viikonloppuna 14.-16.2.2020. Hänelle on sattunut tapaturma talvikisojen ohjelmaan 15.2.2020 kuuluneessa lentopallo-ottelussa.</p>
        <p>2. Valtiokonttori on 29.4.2020 antamallaan päätöksellä katsonut, että kyse ei ole ollut työtapaturma- ja ammattitautilain 24 §:n 1 momentin 2 kohdassa tarkoitetusta virkistystilaisuudesta, vaan tiettyjen lajien usean päivän mittaisesta kilpailutapahtumasta, johon osallistuminen pohjautuu kyseisen lajin harrastuneisuuteen ja lajin urheilukerhotoimintaan. A:lle sattunutta vahinkotapahtumaa ei näin ollen voitu pitää työtapaturmana.</p>
        <p>3. Tapaturma-asioiden muutoksenhakulautakunta on 2.6.2021 antamallaan päätöksellä hylännyt A:n valituksen. Päätöksen perustelujen mukaan viikonloppuna järjestettyjen kisojen ensisijainen tarkoitus on ollut työnantajan tukema liikuntaharrastus sekä fyysisen kunnon ylläpitäminen, eikä kysymys ole ollut työtehtävistä johtuvasta työnantajan intressissä tapahtuvasta virkistystilaisuudesta.</p>
        <p>4. Vakuutusoikeus on 7.2.2023 antamallaan päätöksellä A:n valituksesta kumonnut tapaturma-asioiden muutoksenhakulautakunnan päätöksen katsoen A:n tapaturman sattuneen työhön liittyvään virkistystilaisuuteen kuuluvassa toiminnassa, jolloin tälle sattunut tapaturma korvataan työtapaturmana.</p>
        <p>
          <em>Kysymyksenasettelu Korkeimmassa oikeudessa</em>
        </p>
        <p>5. Korkeimmassa oikeudessa on kysymys siitä, onko tapaturma sattunut työtapaturma- ja ammattitautilain 24 §:n 1 momentin 2 kohdassa tarkoitetussa työhön liittyvässä virkistystilaisuudessa ja tuleeko se siten korvata työtapaturmana.</p>
        <p>
          <em>Oikeudellisen arvioinnin lähtökohdat</em>
        </p>
        <p>6. Työtapaturma- ja ammattitautilain 20 §:n mukaan työtapaturmalla tarkoitetaan tapaturmaa, joka on sattunut työntekijälle työssä, työntekopaikan alueella tai työntekopaikan alueen ulkopuolella siten kuin lain 21-25 §:ssä säädetään.</p>
        <p>7. Työssä sattuneesta tapaturmasta säädetään lain 21 §:ssä ja tapaturmasta työntekopaikan alueella lain 22 §:ssä. Lain tapaturmaa erityisissä olosuhteissa koskevan 24 §:n 1 momentin 2 kohdan mukaan työtapaturmana pidetään myös tapaturmaa, joka ei ole korvattava 21 tai 22 §:n nojalla ja joka on sattunut työntekijälle työhön liittyvään virkistystilaisuuteen kuuluvassa toiminnassa, jos tilaisuus on työnantajan järjestämä tai työnantaja on hyväksynyt siihen osallistumisen.</p>
        <p>8. Työtapaturma- ja ammattitautilain säätämiseen johtaneen hallituksen esityksen yleisperusteluissa todetaan korvattavien vahinkotapahtumien osalta silloisesta oikeustilasta, että virkistys- ja liikuntapäivien tapaturmia on yleensä korvattu työtapaturmina. Kyseessä on työnantajan järjestämä koko henkilökunnan tai jonkin osaston tapahtuma, joka usein järjestetään tavallisen työpäivän sijaan tai muuten esimerkiksi palkallisena. Näissä tilaisuuksissa voi olla myös vapaa-aikaan verrattavia osuuksia. (HE 277/2014 vp s. 19.)</p>
        <p>9. Hallituksen esityksen työtapaturma- ja ammattitautilain 24 §:ää koskevissa yksityiskohtaisissa perusteluissa todetaan, että pykälän 1 momentin 1 kohdan työhön liittyvien koulutustilaisuuksien ja 2 kohdan virkistystilaisuuksien korvausedellytykset ovat pääsääntöisesti samat. Kummassakaan lainkohdassa ei edellytetä, että tilaisuus pidetään työntekijän tavallisena työaikana tai että tilaisuuden ajalta maksettaisiin palkkaa, vaan tällainen tilaisuus voidaan pitää myös viikonloppuna. Tällöin on kuitenkin arvioitava tilaisuuden liittyminen työhön: onko tilaisuuteen osallistumisen syynä esimerkiksi enemmän oman harrastuksen toteuttaminen tai omaehtoinen koulutus kuin työtehtävistä johtuva työnantajan intressissä tapahtuva virkistys tai kouluttautuminen. Työntekijän omiin harrastuksiin liittyvä koulutus ei ole työhön liittyvää. Tapaturmasuoja koskee vain sitä toimintaa, joka kuuluu koulutus- tai virkistystilaisuuteen. Tämä tulee arvioida ensisijaisesti tilaisuuden ohjelman ja tilaisuuden luonteen perusteella ja viime kädessä sen mukaan, minkä työpaikan tai yleisen käytännön mukaan voidaan katsoa kuuluvan tällaiseen tilaisuuteen. Turva koskisi myös erilaisten liikunnan muotojen yhteydessä sattuneita vahinkoja, jos tällainen toiminta sisältyy tilaisuuden ohjelmaan. (HE 277/2014 vp s. 80 ja 81.)</p>
        <p>10. Työtapaturma- ja ammattitautilailla kumotussa tapaturmavakuutuslaissa (608/1948) virkistystilaisuuksista ei nimenomaisesti säädetty korvattavuuden edellytyksenä olevana, työstä johtuvana olosuhteena. Korkeimman oikeuden ratkaisussa KKO 2000:92 tullilaitoksen palveluksessa ollut tullivartija oli osallistunut tullilaitoksen kesämestaruuskilpailuihin ja saanut jalkapallo-ottelussa tapaturmaisesti ruumiinvamman. Osallistuminen oli katsottu virkamatkaksi ja tullivartijalle oli maksettu päiväraha ja matkakorvaus. Kun tullivartija oli työnantajansa edustajana osallistunut kilpailuihin ja tällöin jalkapallo-otteluun osallistuessaan suorittanut työnantajansa hyväksymää tehtävää, Korkein oikeus katsoi tapaturman sattuneen tapaturmavakuutuslain 4 §:n 1 momentin 2 kohdassa tarkoitetuissa työstä johtuvissa olosuhteissa.</p>
        <p>11. Korkein oikeus toteaa, että arvioitaessa, liittyykö työtapaturma- ja ammattitautilain 24 §:n 1 momentin 2 kohdassa tarkoitettu virkistystilaisuus työhön keskeistä on, onko tilaisuuteen osallistumisessa ensisijaisesti kysymys työhön liittyvästä työnantajan etujen edistämisestä vai pikemminkin osallistumisesta työntekijän oman harrastuneisuuden perusteella.</p>
        <p>
          <em>Asiassa esitetty selvitys</em>
        </p>
        <p>12. Tullin henkilöstölle tarkoitetut talvikisat on järjestetty Kokkolassa viikonloppuna. Talvikisojen järjestäjinä ovat toimineet Kokkolan tullikamarin urheilukerho ry, Tullin Urheilukerho ry sekä työnantaja Tulli. Tullin henkilöstölle tarkoitettuja kesä- ja talvikisoja on järjestetty säännöllisesti vuodesta 1958 alkaen. Tullin Urheilukerhon tarkoituksena on kehittää ja ylläpitää Tullin henkilöstön fyysistä ja henkistä kuntoa mahdollisimman kattavasti koko henkilöstön keskuudessa ja osallistua kerhon tavoitteiden ja toiminnan kautta Tullin henkilöstön yhteisöllisyyden rakentamiseen.</p>
        <p>13. Työnantaja on rahoittanut muun muassa kyseisen lentopallo-ottelun kenttämaksut, meno-paluukuljetukset omalta toimipaikalta Kokkolaan, hotellimajoitukset ja tilaisuuden iltajuhlan. Työnantaja on antanut tapahtumaan osallistuneille matkamääräyksen, mutta tapahtumaan osallistuminen ei ole ollut työaikaa eikä osallistujille ole maksettu päivärahaa, matkapäiväkorvausta tai ateriakorvausta. Matka on rahoitettu Tullin hyvinvoinnin ja virkistyksen toimintamenoista. Talvikisojen ohjelmassa on ollut useita liikuntalajeja, kisojen palkintojenjako ja iltajuhla.</p>
        <p>14. Tullissa työskentelee noin 2 000 henkilöä. Tullin selvityksen mukaan henkilöstömäärän ja toiminnan vuoksi virkistystilaisuuden järjestäminen koko henkilökunnalle samanaikaisesti ei ole mahdollista, eikä osallistumisen rajaaminen tiettyyn yksikköön tai tiimiin olisi tarkoituksenmukaista, koska yhteisten tilaisuuksien yhtenä tarkoituksena on tuoda eri tullitoimipaikoissa työskenteleviä tutustumaan toisiinsa yhteisöllisyyden edistämiseksi. Kisoihin ilmoittautuneista suositaan kulloinkin niitä, jotka eivät ole aiemmin kisoihin osallistuneet. Tavoitteena on, että tapahtumaan osallistuu mahdollisimman suuri joukko Tullin henkilökuntaa ja että koko valtakunnan alueella toimivan Tullin henkilöstö voi säännöllisesti tavata toisiaan työtehtävistään ja asemastaan riippumatta vapaamuotoisissa tilaisuuksissa. Kisaohjelmassa olevien lajien harrastuneisuus ei ole vaatimuksena kisoihin osallistumiselle.</p>
        <p>
          <em>Korkeimman oikeuden arviointi ja johtopäätös</em>
        </p>
        <p>15. Korkein oikeus toteaa, että Tulli on valtakunnallinen työnantaja. Sen järjestämät talvikisat on tarkoitettu koko Tullin henkilöstölle, vaikka Tullin henkilöstömäärä ja toiminta ovat rajoittaneet henkilöstön vapaata osallistumista talvikisoihin. Tapahtumassa on ollut useiden kilpalajien lisäksi myös muuta ohjelmaa, kuten retkihiihtoa ja iltajuhla. Osallistuminen ei ole vaatinut kisaohjelmaan valittujen lajien harrastuneisuutta. Tarkoituksena on ollut, että mahdollisimman moni henkilöstöstä voisi osallistua talvikisoihin, ja Tulli on vastannut tapahtumaan osallistumisesta aiheutuneista kustannuksista.</p>
        <p>16. Korkein oikeus katsoo edellä esitetyn perusteella, että kysymyksessä olevien Tullin järjestäminä pidettävien talvikisojen pääasiallisena tarkoituksena on ollut saattaa valtakunnallisena toimijana olevan Tullin eri toimipaikoissa työskenteleviä yhteen tutustumaan toisiinsa osallistavan, yhteisöllisen liikunnan ja muun siihen liittyvän virkistystoiminnan parissa. Tulli on työnantajana hyväksynyt talvikisoihin osallistumisen, ja tilaisuuteen osallistumisessa on ollut kysymys pääasiassa työnantajan etujen mukaisesta, työtehtävien yhteiseen suorittamiseen myönteisesti vaikuttavasta yhteisöllisyyden edistämisestä, eikä työntekijän oman harrastuksen toteuttamisesta. Se seikka, että Tulli ei ole maksanut kisoihin osallistuneille päivärahaa tilaisuuden ajalta tai se, että tilaisuus on järjestetty viikonloppuna, ei anna aihetta arvioida asiaa toisin. Tapahtuma on siten ollut laissa tarkoitetulla tavalla siihen osallistuneiden työhön liittyvä virkistystilaisuus.</p>
        <p>17. Johtopäätöksenään Korkein oikeus katsoo, että A:n tapaturma 15.2.2020 Tullin talvikisojen lentopallo-ottelussa on sattunut työtapaturma- ja ammattitautilain 24 §:n 1 momentin 2 kohdassa tarkoitetussa työhön liittyvään virkistystilaisuuteen kuuluvassa toiminnassa.</p>
      </div>
      <div>
        <h3>Päätöslauselma</h3>
        <p>Vakuutusoikeuden päätöksen lopputulosta ei muuteta.</p>
        <p>Asian ovat ratkaisseet oikeusneuvokset Ari Kantor, Lena Engstrand, Juha Mäkelä, Alice Guimaraes-Purokoski ja Pekka Pulkkinen. Esittelijä Mirka Kallio.</p>
      </div>
    </div>
  </finlex:content>
</finlex:document>
