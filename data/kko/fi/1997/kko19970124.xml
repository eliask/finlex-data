<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19970124</dcterms:identifier>
  <finlex:ecliIdentifier>ECLI:FI:KKO:1997:124</finlex:ecliIdentifier>
  <dcterms:title>KKO:1997:124</dcterms:title>
  <dcterms:description>
    <p>
      <strong>Takaus</strong>
      <span>Omavelkainen takaus</span>
      <span>Takauksen vanhentuminen</span>
    </p>
  </dcterms:description>
  <finlex:registerNumber>S96/508</finlex:registerNumber>
  <dcterms:date pvm="19961216">1996-12-16</dcterms:date>
  <finlex:fileCopyNumber>2960</finlex:fileCopyNumber>
  <dcterms:issued pvm="19970903">1997-09-03</dcterms:issued>
  <dcterms:abstract>
    <p>Velkakirjan mukaan velka erääntyi myöhemmin tehtävän lyhennyssitoumuksen mukaisesti. Mahdollisesti sovitusta eräpäivästä ja lyhennyssitoumuksesta huolimatta velka erääntyi kuitenkin heti maksettavaksi, jos velkoja tai velallinen niin vaati. Kun omavelkaisen takaajan merkitessä velkakirjalle takauksensa lyhennyssitoumusta ei vielä ollut tehty, takaukseen ei ollut sovellettava takausasetuksen 4 §:n mukaista vanhentumisaikaa. Kysymys myös takausvastuun hajautumisesta.</p>
  </dcterms:abstract>
  <p>TakausA 4 §</p>
  <dcterms:tableOfContents>
    <a href="19970124aloa0">ASIAN KÄSITTELY ALEMMISSA OIKEUKSISSA</a>
    <a href="19970124mhaku0">MUUTOKSENHAKU KORKEIMMASSA OIKEUDESSA</a>
    <a href="19970124yloa0">KORKEIMMAN OIKEUDEN RATKAISU 3.9.1997</a>
  </dcterms:tableOfContents>
  <finlex:content id="s19970124.kko">
    <div>
      <h2 id="19970124aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Lainhaku Pohjois-Karjalan lääninhallituksessa</h3>
        <p>Pohjois-Karjalan Säästöpankki pyysi 17.2.1992 lääninhallitukselle antamassaan hakemuksessa, että Reijo Maunula Ky ja sen vastuunalainen yhtiömies sekä jäljempänä mainitut takaajat velvoitetaan yhteisvastuullisesti suorittamaan 1) kommandiittiyhtiön 25.2.1985 tunnustaman velkakirjan ja sen maksamisesta Erkki ja Sirpa Luostarin 7.3.1985, Maarit Maunulan ja Heikki Mäkelän 27.3.1985 antaman omavelkaisen takauksen sekä Maarit Maunulan ja Ari Välimaan 17.6.1987 antaman 200 000 markkaan rajoitetun omavelkaisen yleistakauksen nojalla pääomaa 180 000 markkaa, korkoa ajalta 26.4. -29.11.1991 14 712,50 markkaa ja 16 prosentin viivästyskorkoa 194 712,50 markalle 30.11.1991 lukien ja 2) kommandiittiyhtiön 20.10.1989 tunnustaman velkakirjan, sitä koskevan pankkitakauksen ja yhtiön antaman vastasitoumuksen sekä Maarit Maunulan ja Välimaan antaman edellä mainitun yleistakauksen nojalla 228 260,10 markkaa 16 prosentin viivästyskorkoineen 15.11.1991 lukien.</p>
      </div>
      <div>
        <h3>Lääninhallituksen päätös 4.12.1992</h3>
        <p>Lääninhallitus jätti tutkimatta pankin hakemuksen Maarit Maunulan 27.3.1985 antamaan takaukseen perustuvana ja velvoitti kommandiittiyhtiön ja sen vastuunalaisen yhtiömiehen, Luostarit ja Mäkelän suorittamaan kohdassa l mainitun saatavan ja korvausta lainhakukuluista korkoineen sekä kommandiittiyhtiön ja sen vastuunalaisen yhtiömiehen suorittamaan kohdassa 2 mainitun saatavan. Lääninhallitus velvoitti lisäksi Maarit Maunulan ja Välimaan suorittamaan mainituista saatavista ja lainhakukuluista kummankin enintään 200 000 markkaa.</p>
      </div>
      <div>
        <h3>Itä-Suomen hovioikeuden päätös 18.3.1993</h3>
        <p>Mäkelä lausui lääninhallituksen päätöksestä hovioikeudelle toimittamassaan valituksessa, että hänen maksettavakseen tuomittu velka oli irtisanomisen vuoksi erääntynyt 22.4.1991 ja ollut 24.8.1992 lainhakuasian välipäätöstä hänelle tiedoksi annettaessa vanhentunut. Sen vuoksi Mäkelä vaati että lääninhallituksen päätös kumotaan ja hänet vapautetaan suoritusvelvollisuudesta.</p>
        <p>Hovioikeus katsoi, että velka oli erääntynyt vasta 30.11.1991, ja hylkäsi valituksen sekä velvoitti Mäkelän korvaamaan pankilta päätöksestä perittävän leimaveron.</p>
        <p>Korkein oikeus hylkäsi Mäkelän valituslupahakemuksen 10.8.1993.</p>
      </div>
      <div>
        <h3>Takaisinsaantikanne Turun käräjäoikeudessa</h3>
        <p>Mäkelä toisti Itä-Suomen hovioikeudessa lausumansa ja kertoi lisäksi, että lainasta oli vuosina 1987 - 1991 erääntynyt maksettavaksi kunkin vuoden huhtikuun 12 päivänä 30 000 markkaa. Takauksen ehto "muutokset velan lyhennyssitoumuksessa eivät vaikuta takaajan vastuuseen" oli pätemätön ja kohtuuton. Pankki oli vapauttanut Maarit Maunulan takauksesta. Kun velkaa oli Mäkelältä laillisesti haettu vasta 24.8.1992, se oli kokonaisuudessaan tai ainakin 150.000 markan osalta vanhentunut ja Mäkelän vastuu oli Maarit Maunulan vapauttamisen vuoksi rajoittunut pääluvun mukaiseen neljäsosaan. Sen vuoksi Mäkelä vaati, että hänet vapautetaan kaikesta suoritusvelvollisuudesta tai että maksettava määrä alennetaan neljäsosaa 30 000 markasta vastaavaan 7 500 markkaan tai 180 000 markasta vastaavaan 45 000 markkaan korkoineen.</p>
      </div>
      <div>
        <h3>Vastaus</h3>
        <p>Pankki kiisti kanteen kertoen, että laina oli sovittu maksettavaksi vuosittain 30 000 markan suuruisissa erissä 12.4.1987 alkaen. Pankki ja kommandiittiyhtiö olivat kuitenkin voineet sopia eräpäivien siirrosta, eikä se ollut muuttanut takaajan vastuuta. Yhtiö ei ollut maksanut ainoatakaan lyhennystä. Velka oli erääntynyt vasta 30.11.1991, eikä se ollut osaksikaan vanhentunut. Maarit Maunula oli antanut 200 000 markan yleistakauksen. Kun aikaisempi laina oli ollut 180 000 markkaa, ei häntä ollut päästetty vapaaksi vaan hänen vastuutaan oli laajennettu. Sen vuoksi pankki vaati, että Mäkelän kanne hylätään ja hänet velvoitetaan korvaamaan pankin oikeudenkäyntikulut asiassa korkoineen.</p>
      </div>
      <div>
        <h3>Käräjäoikeuden tuomio 6.4.1994</h3>
        <p>Perustelut</p>
        <p>Pankin 5.4.1991 päivätyllä kirjeellä, joka on lähetetty tiedoksi Mäkelälle, ei ole velkakirjan eräännyttämisehdon nojalla irtisanottu velkaa erääntymään maksettavaksi 22.4.1991, vaan kirje on ollut maksukehotus tuon ajankohdan mukaisten maksamatta olevien lyhennys- ja korkoerien maksamisesta pankille. Velka on irtisanottu päävelalliselle lähetetyllä päiväämättömällä kirjeellä, joka on toimitettu tiedoksi Mäkelälle, ja erääntynyt maksettavaksi 30.11.1991. Kirjeen mukaan, ellei pankki saanut suoritusta tuohon päivään mennessä, koko luotto oli kokonaisuudessaan irtisanottu ja erääntynyt maksettavaksi edellä mainittua päivää seuraavasta päivästä lukien. Velkaa koskeva lainhaku on annettu Mäkelälle tiedoksi 24.8.1992. Mäkelän velasta antama omavelkainen takaus ei siten ole takausasetuksen 4 §:n nojalla vanhentunut. Kanne on tältä osin aiheeton.</p>
        <p>Jutussa todistajana kuultu pankinjohtaja Markku Halonen on kertonut, ettei velasta ollut laadittu kirjallista lyhennyssitoumusta. Suullisesti oli sovittu, että velkaa lyhennetään vuosittain 30 000 markkaa alkaen 12.4.1988. Aina ennen eräpäivää pankin ja päävelallisen edustajan kanssa oli sovittu siitä, että velallinen maksaa senhetkiset korot ja pankin kulut ja eräpäivää siirretään lyhennyksen osalta. Tässä yhteydessä ei välttämättä sovittu mistään tietystä uudesta eräpäivästä. Eräpäivät olivat ohjelmoituina atk:ssa, josta ne tulivat ulos aina vuosittain. Kun 5.4.1991 päivätty kirje oli lähetetty, oli kirjeessä ollut mainittuna maksuohjelman mukaiset sen hetkiset rästit. Myöhemmässä kirjeessä, jossa eräpäiväksi oli merkitty 30.11.1991 ja joka oli lähetetty tiedoksi myös takaajille, oli ollut maininta myös koko velan maksamatta olevasta pääomasta, jotta takaajatkin tietäisivät sen olevan maksamatta. Yhtään lyhennyserää päävelallinen ei ollut suorittanut.</p>
        <p>Todistajan kertomuksen perusteella on katsottava selvitetyksi, että pankki ja päävelallinen ovat suullisesti sopineet lyhennyssuunnitelmasta alkuperäisestä suunnitelmasta poikkeavasti. Tämä ei ole kuitenkaan muuttanut velkakirjan 6 kohdan mukaista eräännyttämisehtoa. Takaussitoumukseen liittyvän lausekkeen mukaan muutokset velan lyhennyssitoumuksessa eivät vaikuta takaajan vastuuseen.</p>
        <p>Takaaja vastaa velasta sellaisena kun se uuden lyhennyssitoumuksen mukaisesti on sovittu erääntymään ja myös velan vanhentuminen takaajaan nähden tapahtuu uuden lyhennyssitoumuksen mukaisesti. Yhdenkään maksuerän ei ole katsottava erääntyneen ennen pankin edellä kerrottua koko velan eräännyttämistä maksettavaksi 30.11.1991.</p>
        <p>Mäkelän antaessa takaussitoumuksensa ei ole ollut vielä laadittuna velan lyhennyssuunnitelmaa, joka on suullisesti sovittu pankin ja päävelallisen kesken myöhemmin. Tästä poikkeava velan uusi lyhennyssuunnitelma ei olennaisesti ole lisännyt Mäkelän vastuuta. Lyhennyssuunnitelman tarkoituksena ei ole ollut pidentää omavelkaisen takauksen erityistä vanhentumisaikaa. Näihin seikkoihin nähden takaussitoumuksen edellä kerrottua lauseketta ei ole pidettävä pätemättömänä ja kohtuuttomana.</p>
        <p>Puheena olevasta velasta on Mäkelän ohella omavelkaisen takauksen antanut 27.3.1985 Maarit Maunula. Hän on ollut pankkiin nähden vastuussa myös muusta päävelallisen luotosta. Pankki ja Maunula ovat erillänsä 17.6.1987 päivätyllä yleistakauksella sopineet, että Maunulan vastuu kaikista niistä sitoumuksista ja luotoista, joista Reijo Maunula Ky pankille tuolloin vastasi tai tuli vastedes vastaamaan, rajoittui 200 000 markkaan. Pankin ei ole näytetty takausasetuksen 2 §:n 1 momentin vastaisesti vapauttaneen yhtä useammista takausmiehistä, jotka ovat takaukseen menneet yksin kaikkien ja kaikki yhden puolesta. Edellä kerrotuin perustein kanne on kokonaisuudessaan aiheeton. Juttu on ratkaistu tuomiolauselmasta ilmenevällä tavalla.</p>
        <p>Tuomiolauselma</p>
        <p>Kanne hylätään.</p>
        <div>
          <p>Asian on ratkaissut käräjätuomari Tuominen.</p>
        </div>
      </div>
      <div>
        <h3>Turun hovioikeuden tuomio 12.12.1995</h3>
        <p>Perustelut</p>
        <p>Selostus asiasta</p>
        <p>Pohjois-Karjalan Säästöpankki nyttemmin Suomen Säästöpankki - SSP Oy on 25.2.1985 allekirjoitetulla velkakirjalla numero 46522-82011765 myöntänyt Reijo Maunula Ky:lle 180 000 markan määräisen lainan, jonka takaisinmaksamisen on sovittu tapahtuvan myöhemmin tehtävän lyhennyssitoumuksen mukaan. Velkakirjassa koronmaksupäiviksi on sovittu huhtikuun ja lokakuun 12 päivä. Velkakirjassa on muun muassa ehto numero 6: "Jos velasta annettua vakuutta ei enää voida katsoa riittäväksi tai jos muuten havaitaan, että velan tai sen koron sopimuksen mukainen suorittaminen vaarantuu, on velallisen pankin määräämässä ajassa ja sen hyväksymällä tavalla lisättävä vakuutta tai lyhennettävä velkaa. Muutoin voi pankki pitää velkaa tuon määräajan päättyessä erääntyneenä." Pankki ja Reijo Maunula Ky ovat suullisesti sopineet velan lyhennyssitoumuksesta siten, että velkaa lyhennetään 30 000 markkaa vuodessa ensimmäisen lyhennyserän eräpäivän ollessa 12.4.1987 ja lyhennysten eräpäivät on ohjelmoitu pankin atk-järjestelmään.</p>
        <p>Edellä sanotun velan ja sen korkojen maksamisesta ovat omavelkaiseen takaukseen sitoutuneet Erkki Luostari ja Sirpa Luostari 7.3.1985 sekä Maarit Maunula ja Heikki Mäkelä 27.3.1985. Takaussitoumukset on merkitty samalle pankin vakiolomakkeelle, jossa on myös vakiolausekkeena maininta: "Muutokset velan lyhennyssitoumuksessa eivät vaikuta takaajan vastuuseen." Pankki ja Maarit Maunula ovat 17.6.1987 allekirjoitetulla yleistakaukseksi otsikoidulla asiakirjalla rajoittaneet Maarit Maunulan takausvastuun pankille Reijo Maunula Ky:n sitoumuksista ja luotoista 200 000 markkaan. Maarit Maunulan 25.5.1993 allekirjoittaman velkajärjestelyhakemuksen mukaan Maarit Maunula on edellä kerrotun velan lisäksi ollut takaajana vastuussa pankille Reijo Maunula Ky:n shekkiluotosta, jonka jäljellä oleva pääoma on 10 832,14 markkaa ja toisesta luotosta, jonka jäljellä oleva pääoma on 228 260,10 markkaa.</p>
        <p>Pankki on 5.4.1991 päivätyllä ja "viimeinen maksukehoitus maksamattomista rästeistänne" otsikoidulla kirjeellä ilmoittanut Reijo Maunula Ky:lle: "Maksukehoituksista huolimatta luottonne/pankkitakauksenne erääntyneet korot ja lyhennykset ovat edelleen maksamatta. Luotto: 465222-82011765. Korot ja lyhennykset yht. 88 626,- mk. Eräpäivä: 22.04.1991. Kehotamme Teitä välittömästi maksamaan pankillemme kaikki edellä mainitut rästierät. Kyseisen ajankohdan jälkeen annamme luottonne kokonaisuudessaan viranomaisten perittäväksi, jolloin perintä kohdistuu velallisiin ja mahdollisiin takaajiin. Oikeudellisesta perinnästä aiheutuisi Teille huomattavia lisäkuluja sekä haitallisia merkintöjä luottotietoihinne." Pankin kirje on lähetetty myös tiedoksi kaikille takaajille. Pankin ilmoituksen mukaan tällä kirjeellä on vaadittu päävelalliselta kahta maksamatonta velan lyhennyserää ja korkoja. Pankin mukaan päävelallinen oli maksanut korot ja pankin kulut, minkä jälkeen oli sovittu uudesta eräpäivästä. Myöhemmin pankki on lähettänyt Reijo Maunula Ky:lle päiväämättömän ja "viimeinen maksukehoitus maksamattomista rästeistä" otsikoidun kirjeen, jossa on mainittu: "Maksukehoituksista huolimatta luottonne/pankkitakauksenne erääntyneet korot ja lyhennykset ovat edelleen maksamatta. Luotto nro: 465222-82011765. Korot ja lyhennykset yht. mk 75 745,- mk, pääoma 180 000,- mk. Eräpäivä 29.11.1991. Kehoitamme Teitä välittömästi maksamaan pankillemme kaikki edellä mainitut rästierät. Ellemme saa Teiltä suoritusta yllä mainittuun eräpäivään mennessä, on luottonne kokonaisuudessaan irtisanottu ja erääntynyt maksettavaksi edellä mainittua päivää seuraavasta päivästä lukien. Kyseisen ajankohdan jälkeen annamme luottonne kokonaisuudessaan viranomaisten perittäväksi, jolloin perintä kohdistuu velallisiin ja mahdollisiin takaajiin. Oikeudellisesta perinnästä aiheutuisi Teille huomattavia lisäkustannuksia sekä haitallisia merkintöjä luottotietoihinne." Pankki on lähettänyt myös tämän kirjeen tiedoksi kaikille takaajille.</p>
        <p>Pankki on 17.2.1992 Pohjois-Karjalan lääninhallitukselle toimittamassaan lainhakuhakemuksessa vaatinut muun muassa Mäkelän velvoittamista takaussitoumuksensa perusteella suorittamaan edellä kerrotun velan pääoman korkoineen. Mäkelä on 24.8.1992 saanut tiedon lääninhallituksen välipäätöksestä ja pankin vaatimuksesta. Pohjois-Karjalan lääninhallitus on 4.12.1992 antamallaan lainhakupäätöksellä numero 2692 D velvoittanut muun muassa Mäkelän muiden ohella suorittamaan pankille velan pääoman 180 000 markkaa ja 13,75 prosentin korkoa 180 000 markalle ajalta 26.4. - 29.11.1991 eli 14 712,50 markkaa sekä 16 prosenttia 194.712,50 markalle 30.11.1991 lukien. Mäkelän haettua muutosta edellä mainittuun päätökseen Itä-Suomen hovioikeus on 18.3.1993 antamallaan päätöksellä nro 545 pysyttänyt lääninhallituksen päätöksen. Korkein oikeus on 10.8.1993 antamallaan päätöksellä nro 2651 hylännyt Mäkelän Itä-Suomen hovioikeuden päätöksestä tekemän valituslupahakemuksen.</p>
        <p>Kannekohta 1</p>
        <p>Mäkelä on katsonut, että pankki on 5.4.1991 päivätyllä kirjeellään ja velkakirjan ehdon numero 6 nojalla irtisanonut velan erääntymään maksettavaksi 22.4.1991. Pankki sen sijaan on katsonut eräännyttäneensä velan maksettavaksi kokonaisuudessaan 30.11.1991 lähettämällään päiväämättömällä kirjeellään.</p>
        <p>Pankin 5.4.1991 päiväämässä kirjeessä ei ole velottu velan koko pääomaa, vaan sen maksamattomia lyhennyseriä ja korkoja. Päävelallisen jätettyä noudattamatta kirjeen maksukehotusta pankilla on velkakirjan ehdon numero 6 nojalla ollut halutessaan oikeus katsoa koko velka erääntyneeksi. Pankki ei ole kuitenkaan 5.4.1991 päivätyssä kirjeessään ilmoittanut päävelalliselle koko velan erääntymisestä maksettavaksi, vaan vain maksukehotuksensa tehosteeksi uhannut jättää luoton perimisen viranomaisten tehtäväksi. Pankki on vasta myöhemmin päävelalliselle lähettämällään päiväämättömällä kirjeellä irtisanonut velan maksettavaksi kokonaisuudessaan 30.11.1991.</p>
        <p>Kannekohdat 2 ja 3</p>
        <p>Velan erääntyminen</p>
        <p>Mäkelä on katsonut, että alkuperäisen lyhennyssuunnitelman mukaan velasta oli erääntynyt maksettavaksi 30 000 markkaa vuosina 1987 - 1991 kunkin vuoden huhtikuun 12 päivänä ja että takaussitoumuksessa oleva lauseke "muutokset velan lyhennyssuunnitelmassa eivät vaikuta takaajan vastuuseen" on pätemättömänä ja kohtuuttomana jätettävä huomioon ottamatta. Pankki on kiistänyt yhdenkään velan lyhennyserän olleen erääntynyt maksettavaksi. Pankin mukaan päävelallisen ja pankin välillä oli aina ennen lyhennyserien erääntymistä sovittu niiden eräpäivien siirtämisestä päävelallisen maksaessa vain lainan korot. Pankki on katsonut, että edellä sanottu takaussitoumuksen lauseke pitää sisällään sen, että pankin myöntäessä velalliselle alkuperäisestä lyhennyssitoumuksesta poiketen lisää maksuaikaa vastasi takaaja velasta sellaisena kuin se oli uuden lyhennyssitoumuksen mukaisesti sovittu erääntymään ja myös velan vanhentuminen takaajaan nähden tapahtui uuden lyhennyssitoumuksen mukaisesti.</p>
        <p>Käräjäoikeudessa todistajana kuultu pankinjohtaja Markku Halonen on kertonut, että aina ennen velan lyhennyserien erääntymistä pankin ja päävelallisen edustajat olivat sopineet lyhennyserän eräpäivän siirtämisestä. Todistajan mukaan tällöin ei kuitenkaan välttämättä sovittu tietystä uudesta eräpäivästä. Eräpäivät oli ohjelmoitu pankin atk-ohjelmaan, josta ne tulostuivat vuosittain.</p>
        <p>Koska pankki ei ole kiistänyt Mäkelän väitettä alkuperäisen lyhennyssuunnitelman eräpäivistä, hovioikeus katsoo, että alkuperäisen suunnitelman mukaisesti 30 000 markan lyhennyserät erääntyivät maksettaviksi vuosina 1987 - 1991 kunkin vuoden huhtikuun 12. päivä.</p>
        <p>Todistaja Halosen kertomus tukee pankin väitettä, ettei yksikään velan lyhennyserä ollut erääntynyt maksettavaksi ja että ennen alkuperäisen lyhennyssuunnitelman mukaisten lyhennyserien eräpäiviä päävelallisen kanssa oli sovittu kunkin lyhennyserän eräpäivän siirtämisestä. Kuitenkin pankin 5.4.1991 päiväämä kirje päävelalliselle osoittaa, että jo 5.4.1991 pankki on katsonut erääntyneeksi kaksi velan lyhennyserää. Huomioon ottaen todistajankertomuksen ja kirjeen sisällön ristiriitaisuuden sekä todistajan aseman pankin palveluksessa, hovioikeus katsoo, ettei pankki ole näyttänyt toteen, että se olisi päävelallisen kanssa jo ennen alkuperäisen lyhennyssuunnitelman eräpäiviä sopinut kyseisten eräpäivien siirroista.</p>
        <p>Mäkelän takaussitoumuksessa oleva vakiolauseke on merkitykseltään tulkinnanvarainen ja pankki lausekkeen laatijana ja käyttäjänä on vastuussa lausekkeen epäselvästä ilmauksesta. Lausekkeen perusteella Mäkelä ei ole suostunut siihen, että pankki ja päävelallinen voivat pidentää erääntyneen lyhennyserän maksuaikaa ilman Mäkelän erillistä suostumusta siten, että pidennys vaikuttaisi Mäkelän takausvastuun vanhentumisajan alkamiseen.</p>
        <p>Kanssatakaajan takausvastuun rajoitus</p>
        <p>Mäkelä on katsonut huomioon ottaen, että Maarit Maunula on ollut takaajana muissakin päävelallisen vastuissa pankille, että pankki on suostuessaan rajoittamaan Maarit Maunulan takausvastuun päävelallisen veloista 200 000 markkaan päästänyt sitoumuksesta vapaaksi jonkun useammista takausmiehistä, jotka ovat takaukseen menneet yksi kaikkien ja kaikki yhden puolesta. Pankki on kiistänyt, että Maarit Maunula olisi väitetyllä tavalla päästetty kysymyksessä olevan velan takaussitoumuksesta vapaaksi.</p>
        <p>Mäkelä ja Maarit Maunula ovat samana päivänä 27.3.1985 allekirjoittaneet takaussitoumuksen ja jo ennen heitä sitoumuksen olivat allekirjoittaneet Erkki ja Sirpa Luostari. Asiassa ei ole edes väitetty, etteikö Mäkelä sitoumusta allekirjoittaessaan olisi ollut tietoinen kanssatakaajista. Koska Maunula on pankille takaajana vastuussa päävelallisen muistakin kuin kanteessa kysymyksessä olevasta velasta, pankki on suostuessaan rajoittamaan Maarit Maunulan takausvastuun 200 000 markkaan, vapauttanut Maarit Maunulan ainakin osittain tämän 27.3.1985 allekirjoittamasta takaussitoumuksesta. Pankin vapauttaman Maarit Maunulan takausvastuun markkamäärä riippuu siitä, missä järjestyksessä Maarit Maunulan takausvastuut toteutuvat. Mäkelä ei kuitenkaan ole näyttänyt pankin tähän mennessä siten hakeneen Maunulalta maksua kysymyksessä olevasta tai muista pankin takaussaatavista Maunulalta, että Maunula olisi edellä kerrotun takausvastuun rajoituksen johdosta vapautunut vastaamasta joltakin osin nyt kysymyksessä olevasta saatavasta.</p>
        <p>Näin ollen pankin ei voida katsoa takausasetuksen 2 §:n 1 momentin mukaisesti vapauttaneen Maunulaa takausvastuusta siten, että Mäkelän takausvastuu rajoittuisi vain pääluvun mukaiseen määrään.</p>
        <p>Yhteenveto</p>
        <p>Mäkelä on saanut 24.8.1992 tiedon velkaa koskevasta lainhakuasiasta, joten takausasetuksen 4 §:n nojalla velasta ennen 24.8.1991 maksettavaksi erääntyneet lyhennyserät ovat Mäkelän osalta vanhentuneita. Näin ollen alkuperäisen lyhennyssuunnitelman mukaisesti erääntyneet 30 000 markan määräiset vuosilyhennyserät vuosilta 1987 - 1991 ovat vanhentuneita. Takaussitoumuksensa perusteella Mäkelä on vastuussa pankille velan pääoman osalta 30 000 markasta ja velan maksamattomien korkojen osalta 30 000 markalle ajalta 26.4. -29.11.1991 lasketusta 13,75 prosentin korosta eli 2 452,40 markasta sekä viivästyskoron osalta pääomalle ja erääntyneille koroille eli yhteensä 32 452,40 markalle 30.11.1991 lukien lasketusta 16 prosentin korosta.</p>
        <p>Tuomiolauselma</p>
        <p>Käräjäoikeuden päätös kumotaan. Mäkelä vapautetaan ItäSuomen hovioikeuden 18.3.1993 antamalla lainhakua koskevalla päätöksellä no 545 määrätystä 25.2.1985 päivättyyn velkakirjaan numero 465222-82011765 perustuvasta Reijo Maunula Ky:n, Reijo Maunulan, Erkki Luostarin, Sirpa Luostarin, Maarit Maunulan ja Ari Välimaan kanssa yhteisvastuullisesta velvollisuudesta suorittaa Suomen Säästöpankki - SSP Oy:lle velan pääomaa 150 000 markkaa, 13,75 prosentin korkoa 150 000 markalle ajalta 26.4. - 29.11.1991 ja 16 prosentin viivästyskorkoa 162 260,10 markalle 30.11.1991 lukien.</p>
        <p>Mäkelän suoritettavaksi Suomen Säästöpankki - SSP Oy:lle yhteisvastuullisesti edellä mainittujen henkilöiden kanssa jää siis velan pääomaa 30 000 markkaa ja 13,75 prosenttia korkoa 30 000 markalle ajalta 26.4. -29.11.1991 eli 2 452,40 markkaa sekä 16 prosenttia viivästyskorkoa 32 452,40 markalle 30.11.1991 lukien. Mäkelän suoritettavaksi jää Suomen Säästöpankki - SSP Oy:lle Itä-Suomen hovioikeuden määräämä korvaus leimaveron määrästä ja Pohjois-Karjalan lääninhallituksen määräämä yhteisvastuullinen korvaus lainhakukuluista korkoineen.</p>
        <div>
          <p>Asian ovat ratkaisseet hovioikeuden jäsenet Ahnger, Laapas ja Hannele Satopää, joka myös on esitellyt asian.</p>
        </div>
      </div>
    </div>
    <div>
      <h2 id="19970124mhaku0">MUUTOKSENHAKU KORKEIMMASSA OIKEUDESSA</h2>
      <p>Mäkelälle ja Omaisuudenhoitoyhtiö Arsenal - SSP Oy:lle myönnettiin valituslupa.</p>
      <p>Mäkelä on vaatinut, että hänen maksettavakseen tuomitut velan pääoma ja korko alennetaan pääluvun mukaiseen osuuteen eli 1/4 osaan ja että hänet vapautetaan korvaamasta pankille Pohjois-Karjalan lääninhallituksen määräämiä lainhakukuluja ja Itä-Suomen hovioikeuden hänen maksettavakseen määräämää korvausta leimaverosta.</p>
      <p>Omaisuudenhoitoyhtiö Arsenal - SSP Oy on vaatinut, että hovioikeuden tuomio kumotaan ja asia jätetään käräjäoikeuden tuomion varaan ja että Mäkelä velvoitetaan korvaamaan sen oikeudenkäyntikulut hovioikeudessa ja myös korkeimmassa oikeudessa korkoineen.</p>
      <p>Mäkelä ja yhtiö vastasivat toistensa valituksiin.</p>
    </div>
    <div>
      <h2 id="19970124yloa0">KORKEIMMAN OIKEUDEN RATKAISU 3.9.1997</h2>
      <div>
        <h3>Perustelu</h3>
        <p>Takauksen vanhentuminen</p>
        <p>Reijo Maunula Ky on 25.2.1985 tunnustamallaan velkakirjalla saanut Pohjois-Karjalan Säästöpankilta 180 000 markan luoton. Sen korko on velkakirjan mukaan erääntynyt maksettavaksi vuosittain huhti- ja lokakuun 12 päivänä. Velkakirjan mukaan velka erääntyi maksettavaksi myöhemmin tehtävän lyhennyssitoumuksen mukaisesti. Lisäksi velkakirjassa on ehto, jonka mukaan velka oli kuitenkin mahdollisesti sovitusta eräpäivästä ja lyhennyssitoumuksesta huolimatta erääntynyt heti maksettavaksi, jos velkoja tai velallinen niin vaati.</p>
        <p>Mäkelä ja Maarit Maunula ovat 27.3.1985 antaneet omavelkaisen takauksen mainitun luoton, sille sovitun tai myöhemmin sovittavan koron ja viivästyskoron maksamisesta sekä velkakirjassa mainittujen yleisten luottoehtojen täyttämisestä. Saman takaussitoumuksen olivat jo aikaisemmin allekirjoittaneet Erkki ja Sirpa Luostari.</p>
        <p>Mäkelän sitoutuessa mainittuun omavelkaiseen takaukseen velkakirjassa edellytettyä lyhennyssitoumusta ei ollut vielä tehty, vaan se oli jäänyt velkojan ja velallisen kesken myöhemmin sovittavaksi. Mäkelän mennessä takaukseen velka on velkakirjan ehtojen mukaan ollut vaadittaessa maksettava. Mäkelä ei siten ole antanut takausta velan maksamisesta määrättynä erääntymispäivänä taikka määrätyn ajan kuluttua. Asiaan ei vaikuta se, että pankki ja kommandiittiyhtiö ovat myöhemmin sopineet luoton lyhentämisaikataulusta. Takausasetuksen 4 §:ssä säädetty vanhentumisaika ei niin ollen sovellu Mäkelän takaukseen pääoman osalta. Mäkelältä ei ole vaadittu sellaista korkoa, joka olisi häneen nähden vanhentunut. Pankin velkomusta ei siten ole osaksikaan hylättävä mainitussa lainkohdassa säädetyn vanhentumisen vuoksi.</p>
        <p>Takausvastuun hajautuminen</p>
        <p>Edellä mainitun takaussitoumuksen antamisen jälkeen Maarit Maunula on 17.6.1987 yhdessä erään toisen henkilön kanssa vielä antanut omavelkaisen takauksen kaikista niistä sitoumuksista ja luotoista, joista Reijo Maunula Ky Pohjois-Karjalan Säästöpankille vastasi tai tuli vastaamaan samoin kuin niiden koroista, lisäkoroista ja provisioista, kuitenkin enintään 200 000 markan määrään saakka. Pohjois-Karjalan lääninhallituksen 4.12.1992 antaman tältä osin lainvoimaisen lainhakupäätöksen mukaan mainittu rajoitus koski myös Maarit Maunulan 27.3.1985 antamaan omavelkaiseen takaussitoumukseen perustuvaa vastuuta. Samalla lainhakupäätöksellä Maarit Maunula on 17.6.1987 antamansa takauksen nojalla velvoitettu suorittamaan eräitä muitakin kommandiittiyhtiön velvoitteita kuin 27.3.1985 annetussa takauksessa tarkoitettua pääomaltaan 180 000 markan luottoa.</p>
        <p>Pankki on niin ollen päästänyt Maarit Maunulan vapaaksi hänen yhdessä Mäkelän ja Luostarien kanssa 27.3.1985 antamastaan omavelkaisesta takauksesta ainakin 200 000 markan määrän ylittävältä osalta. Sen vuoksi Mäkelä on takausasetuksen 2 §:n 1 momentin säännösten mukaan takauksensa perusteella täysimääräisesti vastuussa kommandiittiyhtiön kysymyksessä olevan luoton ja erääntyneiden korkojen sekä niiden yhteismäärälle velkakirjan perusteella tulevan viivästyskoron maksamisesta vain 200 000 markkaan saakka. Sen ylittävältä osalta Mäkelä on vastuussa velkakirjaan perustuvasta viivästyskorosta vain pääluvun mukaisesti eli yhdeltä neljäsosalta. Kun Mäkelää on takauksensa johdosta laillisesti haettu 24.8.1992, hän on kuitenkin oman viivästyksensä perusteella velvollinen suorittamaan velan pääoman ja erääntyneiden korkojen yhteissummalle eli 194 712,50 markalle 16 prosentin viivästyskorkoa 24.8.1992 alkaen.</p>
        <p>Lisäksi Korkein oikeus toteaa, että Mäkelän vastuu rajoittuu neljäsosaan siltä osalta kuin pankki ehkä käyttää Maarit Maunulan rajoitettua takausta muiden kuin kysymyksessä olevan Mäkelän takaaman lainan maksamiseen. Asiassa ei kuitenkaan ole ilmennyt, että pankki olisi niin menetellyt. Mäkelän vastuu ei siten nyt ole tällä perusteella rajoittunut pääluvun mukaiseen määrään.</p>
        <p>Edellä lausutun perusteella Mäkelän maksuvelvollisuus jää takausasetuksen 2 §:n 1 momentin soveltamisesta aiheutuvia muutoksia lukuunottamatta lääninhallituksen päätöksen ja käräjäoikeuden tuomion varaan.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan.</p>
        <p>Käräjäoikeuden tuomiota ja Pohjois-Karjalan lääninhallituksen lainhakuasiassa 4.2.1992 antamaa päätöstä nro 2692 D muutetaan. Mäkelä velvoitetaan suorittamaan Omaisuudenhoitoyhtiö Arsenal - SSP Oy:lle 16 prosentin viivästyskorkoa velan pääoman ja erääntyneen koron yhteismäärälle 194 712,50 markalle 30.11.1991 lukien, kunnes lääninhallituksen päätöksessä mainitut pääoma, erääntynyt korko ja nyt mainittu viivästyskorko ovat yhteensä 200 000 markkaa. Sikäli kuin niiden yhteismäärä on 24.8.1992 mennessä noussut yli 200 000 markan, Mäkelän on maksettava tuosta ylittävästä osuudesta neljäsosa. Viimeksi mainitusta ajankohdasta eli 24.8.1992 alkaen Mäkelä velvoitetaan suorittamaan yhtiölle viivästyskorkoa 16 prosenttia 194 712,50 markalle.</p>
        <p>Näin muutettuina lääninhallituksen päätös ja käräjäoikeuden tuomio jäävät noudatettaviksi.</p>
        <div>
          <p>Asian ovat ratkaisseet oikeusneuvokset Nikkarinen, Tulenheimo-Takki, Raulos, Pellinen ja Palaja. Esittelijä Timo Riissanen.</p>
        </div>
      </div>
    </div>
  </finlex:content>
</finlex:document>
