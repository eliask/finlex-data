<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19970199</dcterms:identifier>
  <finlex:ecliIdentifier>ECLI:FI:KKO:1997:199</finlex:ecliIdentifier>
  <dcterms:title>KKO:1997:199</dcterms:title>
  <dcterms:description>
    <p>
      <strong>Vahingonkorvaus</strong>
      <span>Sopimussuhteeseen perustuva vastuu</span>
      <span>Syy-yhteys</span>
    </p>
    <p>
      <strong>Toimeksianto</strong>
    </p>
  </dcterms:description>
  <finlex:registerNumber>S96/2438</finlex:registerNumber>
  <dcterms:date pvm="19971023">1997-10-23</dcterms:date>
  <finlex:fileCopyNumber>4363</finlex:fileCopyNumber>
  <dcterms:issued pvm="19971216">1997-12-16</dcterms:issued>
  <dcterms:abstract>
    <p>A menetti kansainvälisessä keilailukilpailussa voittamansa poikkeuksellisen arvokkaat palkinnot keilapallon osoittauduttua sääntöjen vastaiseksi. Pallon oli A:n toimeksiannosta porannut B, joka oli alan ammattilainen. A:n korvauskanne hylättiin osaksi sen vuoksi, ettei vahingon suuruus ollut ennalta arvattavissa, ja osaksi A:n oman myötävaikutuksen johdosta, joka oli ilmennyt siten, ettei hän ollut tarkistuttanut pallon sääntöjen mukaisuutta.</p>
    <p>Ään.</p>
  </dcterms:abstract>
  <dcterms:tableOfContents>
    <a href="19970199aloa0">ASIAN KÄSITTELY ALEMMISSA OIKEUKSISSA</a>
    <a href="19970199mhaku0">MUUTOKSENHAKU KORKEIMMASSA OIKEUDESSA</a>
    <a href="19970199yloa0">KORKEIMMAN OIKEUDEN RATKAISU 16.12.1997</a>
  </dcterms:tableOfContents>
  <finlex:content id="s19970199.kko">
    <div>
      <h2 id="19970199aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Riihimäen käräjäoikeudessa</h3>
        <p>Tom Hahl kertoi Kimmo Tähteä vastaan ajamassaan kanteessa, että Tähti, joka oli ammatikseen keilailutarvikkeita myyvä ja palloja poraava kauppias, oli porannut Hahlin Columbia Beast -merkkisen keilapallon, ja että tästä johtuen pallo oli tullut sääntöjen vastaiseksi. Hahl oli osallistunut tällä pallolla Singaporessa 31.10.1992 pidettyyn Martell Santa Claus Open 1992 keilailukilpailuun, jossa oli ollut erikoispalkintona 346 993,95 Suomen markan arvoinen loistoauto ja 50 000 Singaporen dollarin arvoinen lahjaseteli sille, joka ensimmäisenä saavuttaisi täydellisen 300 pisteen sarjan eli 12 peräkkäistä kaatoa. Hahl oli saanut kilpailussa ensimmäisen 300 pisteen sarjan ja oli tällä sarjalla voittanut mainitut erikoispalkinnot. Tämän jälkeen hänellä oli ollut mahdollisuus kilpailujen sääntöjen mukaan voittaa vähintään toinen palkinto, joka oli ollut määrältään 7 000 Singaporen dollaria. Kun hänen pallonsa oli tarkastettu kilpailun tässä vaiheessa, Tähden poraaman pallon, jota ei ollut käytetty suorituksessa, oli todettu olleen sääntöjen vastainen. Tuolloin Hahlin koko suoritus oli hylätty ja hän oli tämän vuoksi menettänyt mainitut palkinnot. Ammattiporaajan törkeä huolimattomuus eli punnitusten suorittamatta jättäminen oli aiheuttanut Hahlille hänen vaatimansa suuruiset vahingot.</p>
        <p>Tämän vuoksi Hahl vaati, että Tähti velvoitettaisiin suorittamaan Hahlille virheellisen työsuorituksen perusteella Hahlin menettämistä palkintorahoista 169 005 markkaa ja hänen menettämänsä palkintoauton arvona 346 993,95 markkaa, molemmat määrät korkoineen.</p>
      </div>
      <div>
        <h3>Vastaus</h3>
        <p>Tähti vaati kanteen hylkäämistä. Hän oli antanut Hahlille kyseisen pallon puolivalmiina ilman, että hän oli saattanut pallon reikiä lopulliseen kuntoon ja punninnut palloa. Hahl oli ilmoittanut Tähdelle saattavansa pallon reiät lopulliseen kuntoon. Tähti oli myös huomauttanut Hahlille siitä, että palloa ei ollut punnittu. Tämän vuoksi Tähti ei ollut menettelyllään aiheuttanut Hahlille vahinkoa.</p>
        <p>Tähden toiminnalla ja Hahlille aiheutuneella vahingolla ei ollut syy-yhteyttä keskenään. Vahingot olivat olleet ennalta-arvaamattomia ja etäisiä, koska 300 pisteen sarja oli sinänsä jo äärimmäisen harvinainen, autopalkinto oli keilailukilpailussa poikkeuksellinen ja Hahlin osallistuminen ja pallon valikoituminen kilpailuun sekä se, että ensimmäisen 300 pisteen sarjan tekijä oli sattunut olemaan Hahl oli ollut sattumanvaraista. Kilpailusääntöjen mukaan pelaaja itse oli vastannut pallojen sääntöjenmukaisuudesta ja kilpailijalla oli ollut mahdollisuus kilpailun missä vaiheessa tahansa punnituttaa pallot. Tähti kiisti vaatimukset myös määriltään.</p>
      </div>
      <div>
        <h3>Käräjäoikeuden tuomio 17.2.1995</h3>
        <p>Käräjäoikeus totesi, että Hahl oli antanut asiassa toimeksiannon Tähdelle keilapallon poraamisesta. Tähti oli suorittanut porauksen, mutta jättänyt punnituksen ja pallon sääntöjenmukaisuuden tarkistamatta ennen keilapallon luovuttamista Hahlille. Keilapallo oli myöhemmin todettu kilpailun yhteydessä sääntöjen vastaiseksi. Tähti oli kertonut huomauttaneensa Hahlille pallon punnitsemattomuudesta. Hahl puolestaan oli kertonut, että hän ei ollut tätä kuullut. Ilmoittaessaan vastuullaan olevan seikan tekemättä jättämisestä Hahlille Tähden olisi tullut varmistaa, että hänen sanomansa oli ymmärretty. Kun niin ei ollut tapahtunut, käräjäoikeus katsoi, että Tähti oli menetellyt huolimattomasti. Tähti oli myös ryhtyessään poraamaan kansainvälisen tason keilaajalle keilapalloa voinut ennakolta ottaa huomioon, että Hahl voi käyttää hänen poraamaansa palloa kansainvälisissä kilpailuissa. Käräjäoikeus katsoi, että mahdollisen kilpailun palkinnon suuruus ja täydellisen 300 pisteen sarjan saavuttaminen eivät olleet niin harvinaisia, että ne eivät olisi olleet ennakoitavissa. Näillä perusteilla käräjäoikeus katsoi, että Tähti oli osaltaan työsuorituksen perusteella vastuussa virheellisen poraamistuloksen Hahlille aiheuttamasta vahingosta.</p>
        <p>Hahl puolestaan ei ollut ennen kilpailua käyttänyt hyväkseen kilpailusääntöjen mukaista mahdollisuutta tarkastaa kilpailussa käyttämänsä pallot. Hahlilla oli ollut syytä luottaa siihen, että hänen pallonsa olisivat sääntöjen mukaiset, kun hän oli saanut ne poraajalta. Kuitenkin hänen olisi ollut syytä punnituttaa ja tarkistuttaa pallot ennen kilpailua, kun hän ei ollut nyt kysymyksessä olevan pallon osalta saanut ilmoitusta pallon punnitsemisesta taikka itse ollut punnitustilanteessa mukana. Kun Hahl ei ollut näin menetellyt, hän oli omalta osaltaan myötävaikuttanut hänelle aiheutuneeseen vahinkoon.</p>
        <p>Hahlille aiheutuneen vahingon määrän osalta oli selvitetty, että palkintorahojen määrä olisi ollut 57 000 Singaporen dollaria eli kilpailuaikaan voimassa olleen 2,965 markan kurssin mukaan 169 005 markkaa. Autopalkinnon arvona käräjäoikeus piti 260 245,46 markkaa. Käräjäoikeus katsoi huomioon ottaen Hahlin oma myötävaikutus sekä Tähden suorittaman työn arvo ja laatu, että Tähden Hahlille suoritettavaa vahingonkorvausta tuli kohtuudella sovitella. Tämän sovittelun tuloksena käräjäoikeus katsoi, että kohtuullisen vahingonkorvauksen määrä oli 75 000 markkaa.</p>
        <p>Tämän vuoksi ja soveltaen vahingonkorvauslain 2 luvun 1 §:n ja 6 luvun 1 §:n säännöksiä käräjäoikeus velvoitti Tähden suorittamaan Hahlille vahingonkorvaukseksi 75 000 markkaa korkoineen.</p>
        <div>
          <p>Asian on ratkaissut laamanni Tasa.</p>
        </div>
      </div>
      <div>
        <h3>Kouvolan hovioikeuden tuomio 4.9.1996</h3>
        <p>Hahl ja Tähti valittivat hovioikeuteen. Hovioikeus totesi riidatonta olevan, että keilapallon poraustehtävään kuului myös pallon punnitseminen. Tähti ei ollut näyttänyt, että pallon punnitsematta jääminen eli virhe suorituksessa ei ollut johtunut hänestä. Tähden olisi tullut varmistaa, että Hahl oli tullut tietoiseksi pallon punnitsemattomuudesta.</p>
        <p>Sopimusvelvoitteissa pyritään ylläpitämään tasapainoa myös siten, että sopimusrikkomuksesta seuraava vahingonkorvausvastuu ei saa olla laajuudeltaan suhteeton velalliselle tulevaan vastikkeeseen nähden. Tähti oli suorittanut porauksen vastikkeetta. Tavanomainen porausmaksu oli 100 - 200 markkaa pallolta.</p>
        <p>Asiassa oli ilmeistä, etteivät asianosaiset olleet porauksesta sopiessaan ottaneet lainkaan huomioon sitä, että virheellisestä työsuorituksesta saattaisi syntyä suuri vahinko. Toisaalta pallojen porausta suorittavat henkilöt yleensä, kuten Tähtikin, olivat tietoisia siitä, että palloja käytetään kilpailuissa ja että ulkomailla pidettävissä kilpailuissa oli huomattavia rahapalkintoja.</p>
        <p>Tähti ei ollut voinut kuitenkaan tehtävää suorittaessaan ilman Hahlin ilmoitusta tietää, missä tilaisuudessa palloa tultiin käyttämään. Näin ollen myöskään vahinko ei ollut ollut Tähden ennalta arvattavissa.</p>
        <p>Hovioikeus hylkäsi kanteen ja vapautti Tähden kaikesta korvausvelvollisuudesta.</p>
        <div>
          <p>Asian ovat ratkaisseet hovioikeuden jäsenet Hoppu (eri mieltä), Ikävalko ja Peltonen. Esittelijä Antero Väyrynen.</p>
        </div>
        <p>Eri mieltä olleen jäsenen, hovioikeudenneuvos Hopun lausunto:</p>
        <p>Hoppu on ollut hovioikeuden edellä selostetun tuomion kolmesta ensimmäisestä kappaleesta ilmenevällä kannalla ja on lisäksi lausunut seuraavaa:</p>
        <p>Pallon poraaja ei voi kuitenkaan tehtävää suorittaessaan ilman tilaajan ilmoitusta tietää missä kilpailuissa palloa tullaan käyttämään. Näin ollen myöskään näin suuri vahinko ei ole ollut Tähden ennalta arvattavissa. Toisaalta Hahl ei ollut, kuten käräjäoikeuskin oli todennut, käyttänyt hyväkseen kilpailusääntöjen mukaista mahdollisuutta tarkastaa kilpailussa käyttämänsä pallot. Katson, huomioon ottaen edellä mainitut vahingon suuruuden ennalta-arvaamattomuus ja Hahlin myötävaikutus hänelle aiheutuneeseen vahinkoon, että Tähti on velvollinen korvaamaan Hahlille aiheutuneesta vahingosta 10 000 markkaa. Velvoitan Tähden suorittamaan Hahlille vahingonkorvaukseksi 10 000 markkaa korkoineen.</p>
      </div>
    </div>
    <div>
      <h2 id="19970199mhaku0">MUUTOKSENHAKU KORKEIMMASSA OIKEUDESSA</h2>
      <p>Hahlille myönnettiin valituslupa. Valituksessaan Hahl vaati, että Tähti velvoitettaisiin maksamaan vahingonkorvauksena yhteensä 515 998 markkaa korkoineen taikka siinä tapauksessa, että korvausta sovitellaan, ainakin 250 000 markkaa. Tähti vastasi valitukseen.</p>
    </div>
    <div>
      <h2 id="19970199yloa0">KORKEIMMAN OIKEUDEN RATKAISU 16.12.1997</h2>
      <div>
        <h3>Perustelut</h3>
        <p>Tähti, joka on porannut keilapalloja ammatikseen, on Hahlin toimeksiannosta porannut kanteessa tarkoitetun keilapallon. Se on kysymyksessä olevassa keilailukilpailussa Singaporessa todettu Kansainvälisen keilailuliiton FIQ:n sääntöjen vastaisesti sivupainoltaan ylipainoiseksi. Tämän seurauksena Hahlin kilpailusuoritus on hylätty ja hän on menettänyt oikeutensa saada palkinnot, joihin hänen keilaamansa tulos olisi oikeuttanut.</p>
        <p>Tähti ei ole poraustehtävän yhteydessä punninnut keilapalloa. Tähti ei ole näyttänyt, että Hahl olisi ottanut huolehtiakseen tavanmukaisesti pallon poraajan tehtäviin kuuluvasta pallon painon sääntöjenmukaisuuden tarkastamisesta. Palloa Hahlille luovuttaessaan Tähti ei myöskään ole varmistautunut siitä, että Hahl olisi tullut tietoiseksi pallon punnitsemattomuudesta. Tähti ei siten ole osoittanut, että pallon punnitsematta jättäminen ennen sen luovuttamista Hahlille olisi jäänyt Hahlin vastuulle.</p>
        <p>Tähti on tuntenut Hahlin ja ollut tietoinen siitä, että Hahlilla on ollut hyvät mahdollisuudet menestyä kovatasoisissakin keilailukilpailuissa, joissa myös oli mahdollisuus voittaa erikoispalkintoja. Tähden on tullut Hahlin palloa poratessaan ottaa huomioon, että Hahlin kilpailusuoritus saatetaan keilapallon sääntöjenvastaisuuden vuoksi hylätä, jolloin Hahlille voi aiheutua vahinkoa kilpailun palkintojen menettämisestä. Hahlin keilailukokemus ja -saavutukset huomioon ottaen ei myöskään voida pitää täysin poikkeuksellisena, että hän keilaisi kilpailussa 300 pisteen tuloksen, joka saattoi olla edellytyksenä erikoispalkinnon voittamiselle. Tällaisen keilailusuorituksen hylkäämisestä aiheutuvaa vahinkoa ei siten ole sellaisenaan pidettävä ennalta arvaamattomana. Kysymyksessä olevassa tapauksessa Hahlin voittamien erikoispalkintojen arvo on kuitenkin poikennut niin paljon tuolloin tiedossa olleista tavanomaisista palkintojen arvoista, ettei Tähti ole kohtuudella voinut ottaa ennakolta huomioon sitä, että Hahlille voisi aiheutua suorituksen hylkäämisestä sen suuruinen vahinko, mistä häneltä nyt vaaditaan korvausta.</p>
        <p>Hahl on ilmoittanut olleensa siinä käsityksessä, että Tähden antaessa keilapallon hänelle se oli ollut asianmukaisesti punnittu. Hahl ei ole ollut palloa porattaessa paikalla eikä Tähti Hahlin mukaan ollut maininnut mitään pallon punnitsemisesta. Näin ollen Hahlin käsitys pallon punnitsemisesta porauksen yhteydessä on perustunut vain hänen olettamukseensa. Hahl on myös tiennyt, ettei palloa ollut punnittu sen jälkeen, kun hän oli pallon saatuaan viimeistellyt poratut reiät ja kokeillut samalla palloa keilaradalla.</p>
        <p>Kilpailun sääntöjen mukaan kilpailija vastasi siitä, että hän oli huolehtinut kaikkien turnauksen aikana käyttämiensä pallojen painojen ja muiden ominaisuuksien olevan Kansainvälisen keilailuliiton FIQ:n sääntöjen ja määräysten mukaiset. Kysymyksen ollessa henkilökohtaisesta kilpailuvälineestä on lähtökohta se, että keilaaja vastaa itse kilpailussa käyttämiensä keilapallojen sääntöjenmukaisuudesta. Kilpailun sääntöjen mukaan Hahlilla olisi ollut mahdollisuus ennen kilpailua punnituttaa pallot kilpailun järjestäjien toimesta ja siten varmistua pallojen sääntöjenmukaisuudesta. Hahl on myös tiennyt, että osallistuminen kilpailuun sääntöjenvastaisella pallolla voi aiheuttaa kilpailusuorituksen hylkäämisen ja samalla kilpailun erikoispalkintoihinkin oikeuttavan tuloksen mitätöitymisen. Tämän riskin Hahl olisi voinut välttää tarkistuttamalla pallonsa ennen kilpailua. Koska hän ei ollut varmistautunut siitä, että sääntöjenvastaiseksi osoittautunut pallo oli aikaisemmin punnittu, on hänellä kerrotuissa olosuhteissa ollut perusteltua aihetta huolehtia pallon tarkistuttamisesta viimeistään kilpailun sääntöjen mukaisessa tarkastustilaisuudessa. Jättäessään tämän tekemättä Hahl on myötävaikuttanut vahingon aiheutumiseen.</p>
        <p>Hahl olisi voinut kokonaan välttyä kilpailusuorituksensa hylkäämiseltä ja siten hänelle aiheutuneelta vahingolta tarkistuttamalla keilapallonsa ennen kilpailua. Arvioitaessa vahinkoon johtaneena syynä keskenään Hahlin laiminlyöntiä ja Tähden menettelyä, on pääpaino vahingon aiheutumiseen liittyneet välittömät olosuhteet huomioon ottaen asetettava Hahlin laiminlyönnille, joka siten on ollut vahingon olennainen syy. Tämän vuoksi ei Tähti ole vastuussa Hahlin kilpailusuorituksen hylkäämisestä aiheutuneesta vahingosta siltäkään osalta kuin se on ollut Tähden ennalta arvattavissa.</p>
        <p>Näillä perusteilla Korkein oikeus on ratkaissut asian tuomiolauselmasta ilmenevällä tavalla.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <div>
          <p>Asian ovat ratkaisseet oikeusneuvokset Nikkarinen, Krook, Wirlander, Tulokas (eri mieltä) ja Kitunen. Esittelijä Jukka Sippo.</p>
        </div>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Tulokas: Kysymys on toimeksiantoon liittyvän vahingon korvaamisesta, johon ei sovelleta vahingonkorvauslain säännöksiä, vaan sopimusoikeudellisia periaatteita ja todistustaakkasääntöjä. Näistä lähtökohdista hyväksyn käräjäoikeuden tuomion perusteluista ilmenevät näkökohdat ja käräjäoikeuden lopputuloksen. Totean lisäksi, että Hahlin oman myötävaikutuksen merkitystä korostaa se, että hän on ollut tietoinen kilpailun palkintojen suuruudesta.</p>
      </div>
    </div>
  </finlex:content>
</finlex:document>
