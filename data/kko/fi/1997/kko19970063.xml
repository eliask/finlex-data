<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19970063</dcterms:identifier>
  <finlex:ecliIdentifier>ECLI:FI:KKO:1997:63</finlex:ecliIdentifier>
  <dcterms:title>KKO:1997:63</dcterms:title>
  <dcterms:description>
    <p>
      <strong>Syrjintä</strong>
    </p>
    <p>
      <strong>Määräaika</strong>
    </p>
  </dcterms:description>
  <finlex:registerNumber>S96/304</finlex:registerNumber>
  <dcterms:date pvm="19961002">1996-10-02</dcterms:date>
  <finlex:fileCopyNumber>1612</finlex:fileCopyNumber>
  <dcterms:issued pvm="19970515">1997-05-15</dcterms:issued>
  <dcterms:abstract>
    <p>Kodinhoitaja oli hoitanut vanhainkodin viransijaisuuksia yhteensä yli kahden vuoden ajan. Hänen ilmoitettuaan raskaudestaan seuraava määräys annettiin jatkuvasta sijaistarpeesta huolimatta vain kahdeksi kuukaudeksi. Kysymys siitä, mistä naisten ja miesten välisestä tasaarvosta annetun lain 12 §:n 2 momentin tarkoittama kanteen nostamiselle säädetty määräaika oli laskettava.</p>
  </dcterms:abstract>
  <p>Tasa-arvoL 8 § 2 mom 1 kohta (624/92)</p>
  <p>Tasa-arvoL 11 § 1 mom</p>
  <p>Tasa-arvoL 12 § 2 mom</p>
  <dcterms:tableOfContents>
    <a href="19970063aloa0">ASIAN KÄSITTELY ALEMMISSA OIKEUKSISSA</a>
    <a href="19970063mhaku0">MUUTOKSENHAKU KORKEIMMASSA OIKEUDESSA</a>
    <a href="19970063yloa0">KORKEIMMAN OIKEUDEN RATKAISU 15.5.1997</a>
  </dcterms:tableOfContents>
  <finlex:content id="s19970063.kko">
    <div>
      <h2 id="19970063aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Espoon kihlakunnanoikeudessa</h3>
        <p>Sari Inkeri Jumppanen lausui Espoon kaupungille 2.8.1993 tiedoksi toimitetun haasteen nojalla, että hän oli työskennellyt Espoon kaupungin Aurorakodissa 15.1.1990 - 29.2.1992 välisen ajan perushoitajan viransijaisena ja 1.3. - 30.8.1992 välisen ajan kodinhoitajan viransijaisena. Viransijaisuuksia koskevat määräyskirjat oli yleensä kirjoitettu kuuden kuukauden pituisiksi. Viimeinen määräyskirja oli kirjoitettu 12.6.1992 vain kahdelle kuukaudelle kattamaan 1.7. - 31.8.1992 välisen ajanjakson. Työnantaja oli menetellyt näin siitä huolimatta, että äitiyslomansijaisuus, jota hänet oli nimitetty hoitamaan, jatkui aina 28.12.1992 asti. Sen jälkeen, kun määräys kyseiseen viransijaisuuteen oli päättynyt, sijaisuutta oli 1.9.1992 lähtien hoitanut toinen henkilö.</p>
        <p>Työnantaja ei ollut halunnut antaa Jumppaselle koko viransijaisuuden kattavaa määräyskirjaa sen takia, että hän oli raskaana. Espoon kaupungin menettely, jolla hänet oli asetettu raskauden takia eriarvoiseen asemaan, oli naisten ja miesten välisestä tasa-arvosta annetun lain vastainen. Kun kaupungin menettely oli toteutunut viransijaisuussuhteen päättymisenä elokuun lopussa 1992 ja kun 1.8.1992 oli tullut voimaan tasaarvolain laajennus, jossa sukupuoleen perustuvaksi syrjinnäksi katsottiin myös työntekijän asettaminen eriarvoiseen asemaan raskauden tai synnytyksen vuoksi, tuli mainittua syrjintää laajentavaa lainkohtaa soveltaa myöskin Jumppasen virkasuhteen päättymiseen.</p>
        <p>Tämän vuoksi Jumppanen vaati, että kaupunki velvoitetaan suorittamaan hänelle naisten ja miesten välisestä tasa-arvosta annetun lain tarkoittamana hyvityksenä 35 000 markkaa korkoineen.</p>
      </div>
      <div>
        <h3>Kaupungin vastaus</h3>
        <p>Kaupunki vaati, että kanne jätetään tutkimatta. Tasaarvolain 12 §:n mukaan kanne hyvityksen suorittamisesta oli pantava vireille vuoden kuluessa syrjinnän kiellon rikkomisesta. Väitetty syrjintä oli toteutunut jo sijaisuusmääräyksen rajaamisella. Jumppasen määräyskirjasta ilmeni, että se oli tehty 12.6.1992, jolloin siis väitetty tasa-arvolain rikkominen olisi tapahtunut. Haastehakemus oli saapunut tuomiokunnan kansliaan 30.6.1993 eli yli vuoden kuluttua väitetystä tasa-arvolain rikkomisesta.</p>
        <p>Tasa-arvolain muutos, jolla sukupuoleen perustuvaksi syrjinnäksi katsotaan myös työntekijän asettaminen eriarvoiseen asemaan raskauden tai synnytyksen vuoksi, tuli voimaan 1.8.1992. Nyt esillä olevassa tapauksessa väitetty syrjintä olisi tapahtunut ennen lainmuutoksen voimaantuloa, joten Suomessa noudatettavien oikeusperiaatteiden mukaan muutettua lakia ei voitu tapaukseen soveltaa.</p>
      </div>
      <div>
        <h3>Kihlakunnanoikeuden päätös 14.10.1993</h3>
        <p>Kihlakunnanoikeus lausui asiassa olevan riidatonta, että Jumppanen oli työskennellyt kaupungin palveluksessa 15.1.1990 - 29.2.1991 perushoitajan viransijaisena ja 1.3.1991 - 31.8.1992 kodinhoitajan viransijaisena Aurorakodissa. Asiassa oli myös riidatonta se, että Jumppasen määräyskirjat viransijaisuuksiin oli annettu kuuden kuukauden pituisina viimeistä, 12.6.1992 annettua määräystä lukuunottamatta. Tämä määräys oli kirjoitettu koskemaan aikaa 1.7. - 31.8.1992, vaikka viransijaisuuden perusteena oleva äitiysloman sijaisuus oli jatkunut 28.12.1992 saakka. Jumppanen oli ilmoittanut kesäkuussa 1992 työnantajalleen olevansa raskaana ja hänen äitiyslomansa olisi alkanut 24.12.1992. Asiassa oli lisäksi riidatonta se, että Aurorakotiin oli Jumppasen jälkeen otettu samaa viransijaisuutta hoitamaan naispuolinen henkilö, jolla oli ollut kodinhoitajan koulutus ja jolle työnantaja oli ollut velvollinen tarjoamaan työtä 31.10.1992 saakka. Lisäksi Aurorakotiin oli otettu Jumppasen määräyksen päättymisen jälkeen muita sijaisia hoitamaan samanlaisia tehtäviä kuin Jumppanen oli tehnyt.</p>
        <p>Tasa-arvolain muutos, jonka mukaan sukupuolisena syrjintänä voitiin pitää muun muassa työntekijän palvelussuhteen keston rajoittamista raskauden perusteella, oli tullut voimaan 1.8.1992. Kihlakunnanoikeus katsoi, että lainsäännös oli sovellettavissa myös nyt kysymyksessä olevaan tapaukseen, koska syrjintä oli toteutunut vasta, kun palvelussuhde oli päättynyt huomioon ottaen se, että viranhoitomääräys oli ollut työnantajan jatkettavissa ja muutettavissa. Samalla perusteella kihlakunnanoikeus katsoi, että Jumppanen oli nostanut kanteen naisten ja miesten välisestä tasa-arvosta annetun lain 12 §:ssä tarkoitetussa vuoden määräajassa.</p>
        <p>Kihlakunnanoikeus katsoi, että Jumppasen määräys Espoon kaupungin palveluksessa oli rajattu päättymään sijaisuustarvetta lyhyemmäksi ajaksi ja että rajaamisen syynä oli ollut, kun muusta ei ollut esitetty selvitystä, Jumppasen raskaus. Jumppasta oli siten syrjitty naisten ja miesten tasa-arvosta annetun lain 8 §:n 2 momentin 1 kohdassa ja 9 §:ssä tarkoitetulla tavalla.</p>
        <p>Sen vuoksi Jumppasella oli oikeus mainitun lain 11 §:ssä tarkoitettuun hyvitykseen. Sen kohtuulliseksi määräksi kihlakunnanoikeus harkitsi Jumppasen vaatimat 35 000 markkaa.</p>
        <p>Tämän vuoksi kihlakunnanoikeus velvoitti kaupungin suorittamaan Jumppaselle tasa-arvolain 11 §:n mukaisena hyvityksenä 35 000 markkaa korkoineen.</p>
      </div>
      <div>
        <h3>Helsingin hovioikeuden tuomio 29.11.1995</h3>
        <p>Hovioikeus, jossa Jumppanen ja kaupunki hakivat muutosta, totesi Jumppasen hyvitystä koskevan vaatimuksen perustuvan siihen, että viransijaisuusmääräys oli rajattu päättymään sijaisuustarvetta lyhyemmäksi ajaksi Jumppasen raskauden vuoksi ja että Jumppasta oli siten syrjitty sukupuolen perusteella naisten ja miesten välisestä tasa-arvolaista annetun lain vastaisesti. Sanotun lain mukaan hyvitystä oli vaadittava kanteella, joka oli nostettava vuoden kuluessa syrjintäkiellon rikkomisesta. Hovioikeus katsoi väitetyn syrjinnän tapahtuneen silloin, kun mainittu viransijaisuus annettiin eli 12.6.1992. Tuolloin oli myös alkanut kulua kanteen nostamiselle säädetty vuoden määräaika. Koska kanne oli annettu kaupungille tiedoksi vasta 2.8.1993, kanne oli hyvitystä koskevalta osalta nostettu myöhään.</p>
        <p>Tämän vuoksi hovioikeus muuttaen kihlakunnanoikeuden päätöstä hylkäsi hyvitystä koskevan vaatimuksen vanhentuneena ja vapautti kaupungin velvollisuudesta suorittaa hyvitystä Jumppaselle.</p>
        <div>
          <p>Asian ovat ratkaisseet hovioikeuden jäsenet Haltia, Niemelä ja Karttunen. Esittelijä Elina Setälä.</p>
        </div>
      </div>
    </div>
    <div>
      <h2 id="19970063mhaku0">MUUTOKSENHAKU KORKEIMMASSA OIKEUDESSA</h2>
      <p>Jumppaselle myönnettiin valituslupa. Jumppanen vaati valituksessaan, että hovioikeuden tuomio kumotaan ja kanne hyväksytään.</p>
      <p>Espoon kaupunki antoi vastauksen.</p>
    </div>
    <div>
      <h2 id="19970063yloa0">KORKEIMMAN OIKEUDEN RATKAISU 15.5.1997</h2>
      <div>
        <h3>Perustelut</h3>
        <p>Jumppanen oli työskennellyt Espoon kaupungin Aurorakodissa 15.1.1990 - 29.2.1992 perushoitajan ja 1.3. -31.8.1992 kodinhoitajan viransijaisena. Kanteessaan Jumppanen on vaatinut Espoon kaupungilta naisten ja miesten välisestä tasa-arvosta annetun lain 11 §:n nojalla hyvitystä ja perustellut vaatimustaan lausuen muun muassa:</p>
        <p>"Viransijaisuuksia koskevat määräyskirjani kirjoitettiin yleensä 6 kuukauden pituisiksi. Viimeinen määräyskirja, joka koski kodinhoitajan viransijaisuutta, kirjoitettiin 12.6.1992 vain kahdelle kuukaudelle kattamaan 1.7. - 31.8.1992 välisen ajanjakson. Työnantajani menetteli näin siitä huolimatta, että äitiyslomasijaisuus, jota minut nimettiin hoitamaan, jatkui aina 28.12.1992 asti."</p>
        <p>"Työnantajani ei halunnut antaa minulle koko viransijaisuuden kattavaa määräyskirjaa sen takia, että olin raskaana." "Kun kaupungin menettely toteutui virkasuhteeni, oikeastaan viransijaisuuden, päättymisenä elokuun lopussa 1992 ja kun 1.8.1992 tuli voimaan tasaarvolain laajennus, jossa sukupuoleen perustuvaksi syrjinnäksi katsottiin myös työntekijän asettaminen eriarvoiseen asemaan raskauden tai synnytyksen vuoksi, tulee mainittua syrjintää laajentavaa lainkohtaa soveltaa myöskin virkasuhteen päättymiseen."</p>
        <p>Tasa-arvolain 11 §:n mukaan työnantaja, joka on rikkonut lain 8 §:ssä tarkoitettua syrjinnän kieltoa, on velvollinen maksamaan loukatulle hyvitystä. Lain 12 §:n 2 momentin mukaan kanne hyvityksen suorittamisesta on nostettava vuoden kuluessa syrjinnän kiellon rikkomisesta.</p>
        <p>Espoon kaupunki, jolle haaste on annettu tiedoksi 2.8.1993, on väittänyt, että Jumppasen oikeus vaatia hyvitystä on vanhentunut, koska syrjiväksi väitetty sijaismääräys oli annettu 12.6.1992.</p>
        <p>Asiassa on siten kysymys siitä, toteutuuko viransijaisuuden kestoa rajoittamalla tehty syrjinnän kiellon rikkominen kanneoikeuden vanhentumisajan alkamisvaikutuksin jo viransijaisuusmääräystä annettaessa vai vasta viransijaisuuden päättyessä.</p>
        <p>Tasa-arvolain esitöissä (HE 57/85 s. 24) lausutun mukaan 12 §:n 2 momentissa tarkoitettu "Määräaika laskettaisiin siitä, kun syrjinnän kieltoa on rikottu. Joskus saattaa käydä niin, että syrjinnän kohteeksi joutunut tulee tietoiseksi menettelyn lainvastaisuudesta myöhemmin ja ehkä vasta silloin, kun edellä tarkoitetuin tavoin laskettu määräaika on jo päättynyt. Koska asian pikaisen käsittelyn vaatimus on niin tärkeä, ei ole kuitenkaan katsottu aiheelliseksi antaa merkitystä sille, koska syrjinnän kohteeksi joutunut on saanut asiasta tiedon". Määräajan on tämän perusteella katsottu alkavan nimityspäätöksestä tai muusta vastaavasta työnantajan tekemästä, palvelussuhdetta koskevasta toimenpiteestä.</p>
        <p>Syrjintää työelämässä koskevan tasa-arvolain 8 §:n 2 momenttia on kuitenkin muutettu 1.8.1992 voimaan tulleella lailla (624/92) muun muassa lisäämällä siihen uusi 1) kohta, jonka mukaan työnantajan menettelyä on samoin pidettävä syrjintänä, jos työnantaja "jättää muissa kuin 1 momentissa tarkoitetuissa tilanteissa työnhakijan palvelukseen ottamatta tai rajoittaa työntekijän palvelussuhteen kestoa tai sen jatkumista tämän sukupuolen perusteella, jollei työnantaja voi osoittaa, että hänen menettelyynsä on työn tai tehtävän laadusta johtuva hyväksyttävä syy".</p>
        <p>Selostetun säännöksen sanamuodon ja esitöiden perusteella ei tosin ole epäselvyyttä siitä, etteikö jo päätöstä, jolla viransijaisen palvelussuhteen kestoa raskauden vuoksi rajataan, tulisi pitää tätä naisena syrjivänä. Toisaalta viranhoitomääräys, myös tuolla tavalla rajattu, on työnantajan jatkettavissa, muutettavissa ja uusittavissa eikä uuden määräyksen antamatta jättämistä yleensä vahvisteta päätöksellä tai muullakaan toimenpiteellä. Sijaisuuksia hoitavan työntekijän palvelussuhteen aikana ei siten ole vielä mahdollista todeta työnantajan rajoittavan myös palvelussuhteen jatkumista. Määräyksen uusimatta jättämiseen perustuvaa syrjintäolettamaakaan ei voi syntyä ennen kuin on käynyt selväksi, että uutta määräystä ei anneta. Se puolestaan on varmuudella todettavissa vasta, kun palvelussuhde tosiasiallisesti päättyy. Etenkin tällaiset näkökohdat puoltavat tulkintaa, jonka mukaan viransijaisuuden kestoa rajoittamalla tehty syrjinnän kiellon rikkominen toteutuu lopullisesti kanneoikeuden vanhentumisajan alkamisvaikutuksin vasta viransijaisuuden päättyessä eikä jo viransijaisuusmääräystä annettaessa.</p>
        <p>Tasa-arvolain 12 §:n 2 momentin kanneaikaa koskeva säännös on voimassa alkuperäisessä, vuonna 1986 säädetyssä muodossaan (609/86). Kun sukupuoleen perustuvan syyn perusteella tapahtuva palvelussuhteen keston ja jatkumisen rajaaminen on kirjattu lakiin syrjintänä vasta vuonna 1992, ei tällaista menettelyä ole voitu tuota määräaikaa säädettäessä ottaa huomioon. Sen vuoksi ei lain esitöiden, sen enempää kuin lainkohdan sanamuodonkaan perusteella voida tehdä sitä johtopäätöstä, että kanneaika olisi näissäkin syrjintätapauksissa ja palvelussuhteen vielä jatkuessa laskettava siitä, kun työnantaja on tehnyt palvelussuhdetta koskevan päätöksen tai muun nimenomaisen toimenpiteen.</p>
        <p>Näillä perusteilla Korkein oikeus katsoo kihlakunnanoikeuden tavoin, että Jumppasen kanne on nostettu tasaarvolain 12 §:n 2 momentissa säädetyssä vuoden määräajassa.</p>
      </div>
      <div>
        <h3>Päätöslauselma</h3>
        <p>Hovioikeuden tuomio kumotaan ja asia palautetaan uudelleen käsiteltäväksi hovioikeuteen.</p>
        <div>
          <p>Asian ovat ratkaisseet oikeusneuvokset Portin, Krook, Möller, Hidén ja Vuori. Esittelijä Liisa Mansikkamäki.</p>
        </div>
      </div>
    </div>
  </finlex:content>
</finlex:document>
