<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19970194</dcterms:identifier>
  <finlex:ecliIdentifier>ECLI:FI:KKO:1997:194</finlex:ecliIdentifier>
  <dcterms:title>KKO:1997:194</dcterms:title>
  <dcterms:description>
    <p>
      <strong>Tuomari</strong>
    </p>
    <p>
      <strong>Esteellisyys</strong>
    </p>
  </dcterms:description>
  <finlex:registerNumber>M96/52</finlex:registerNumber>
  <dcterms:date pvm="19970611">1997-06-11</dcterms:date>
  <finlex:fileCopyNumber>4308</finlex:fileCopyNumber>
  <dcterms:issued pvm="19971210">1997-12-10</dcterms:issued>
  <dcterms:abstract>
    <p>Kaupungin ollessa asianosaisena maaoikeuden lautamies ei ollut esteellinen yksin sen perusteella, että hän oli kaupunginvaltuuston jäsen ja sen lisäksi ollut jäsenenä ja puheenjohtajana kaupungin eri lauta- ja johtokunnissa. Huomioon ottaen noiden luottamustehtävien laatu ja sisältö ratkaistavana olevan asian kannalta maaoikeuden kokoonpanon ei kuitenkaan katsottu täyttäneen Euroopan ihmisoikeussopimuksen 6 artiklan 1 kappaleessa tuomioistuimen puolueettomuudelle asetettuja edellytyksiä.</p>
    <p>Ään.</p>
    <p>IhmisoikeusSop_6_artikla_1_kappale</p>
  </dcterms:abstract>
  <dcterms:tableOfContents>
    <a href="19970194aloa0">ASIAN KÄSITTELY ALEMMISSA OIKEUKSISSA</a>
    <a href="19970194mhaku0">MUUTOKSENHAKU KORKEIMMASSA OIKEUDESSA</a>
    <a href="19970194yloa0">KORKEIMMAN OIKEUDEN RATKAISU 10.12.1997</a>
  </dcterms:tableOfContents>
  <finlex:content id="s19970194.kko">
    <div>
      <h2 id="19970194aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Toimitus</h3>
        <p>Oulun kaupungille oli myönnetty lupa lunastaa Oulun kaupungin Oulunsuun kylässä oleva Raili Helena ja Eero Juhani Yrjänäisen omistama Vellilän tila RN:o 9:147. Lunastustoimituksessa nro 124516-5 lunastustoimikunta totesi, että tila sijaitsi alueella, jolla oli vuosina 1959 - 1980 ollut voimassa rakennuskaava. Oulun kaupunginvaltuusto oli 23.9.1985 hyväksynyt yleiskaavan ja 19.12.1988 päättänyt laadittavaksi asemakaavan alueelle. Uuden yleiskaavan kaupunginvaltuusto oli hyväksynyt 12.8.1991. Koska rakennuskaavaa ei ollut toteutettu, lunastustoimikunta katsoi, ettei sillä ollut vaikutusta kohteenkorvauksen määräämisessä. Yrjänäiset olivat vedonneet Oulun kaupungin ja Kustaa Yrjänäisen kuolinpesän väliseen esisopimukseen ja sen mukaisesti laadittuun luovutuskirjaan. Lunastustoimikunta katsoi, ettei niitä voitu pitää näyttönä raakamaan käyvästä hinnasta, koska esisopimus oli hyväksytty kaupunkia sitovaksi vasta asemakaavan tultua kaupunginvaltuustossa hyväksytyksi ja koska luovutuskirja oli tehty vasta asemakaavan tultua vahvistetuksi. Yleiskaavan vaikutuksen lunastustoimikunta otti eräiden muiden tekijöiden ohella huomioon.</p>
      </div>
      <div>
        <h3>Pohjois-Suomen maaoikeuden tuomio 25.1.1996</h3>
        <p>Yrjänäiset valittivat maaoikeuteen ja vaativat muun ohella maapohjakorvauksen korottamista.</p>
        <p>Maaoikeus lausui, ettei korvausarviointi voinut perustua rakennuskaavaan, vaan alue oli arvioitava raakamaana. Lunastettavaan alueeseen kohdistuvan asemakaavan laatiminen oli aloitettu vasta Oulun kaupunginvaltuuston 19.12.1988 tekemän päätöksen perusteella. Tuosta päätöksestä johtuva maan arvonnousu oli jätettävä huomiotta. Lunastustoimikunnan käyttämässä hintamallissa oli ollut yleiskaavatekijä mukana. Koska Kustaa Yrjänäisen kuolinpesän ja Oulun kaupungin välillä tehdyt sopimukset oli laadittu asemakaavan laatimispäätöksen jälkeen ja esisopimus oli lisäksi hyväksytty kaupunkia sitovaksi vasta asemakaavan tultua hyväksytyksi, sopimuksia ei voitu pitää näyttönä raakamaan käyvästä hinnasta. Koska muitakaan Yrjänäisten esittämiä hintatietoja ei voitu pitää vertailukelpoisina, maaoikeus hyväksyi lunastustoimikunnan käyttämät perusteet maapohjakorvauksen määräämiselle ja hylkäsi Yrjänäisten valituksen siltä osalta.</p>
        <div>
          <p>Asian ovat ratkaisseet maaoikeuden jäsenet maaoikeustuomari Leino ja maaoikeusinsinööri Markkola sekä lautamiehet Hirvonen ja Kangasniemi.</p>
        </div>
      </div>
    </div>
    <div>
      <h2 id="19970194mhaku0">MUUTOKSENHAKU KORKEIMMASSA OIKEUDESSA</h2>
      <p>Yrjänäisille myönnettiin valituslupa.</p>
      <p>Valituksessaan Yrjänäiset vaativat, että Oulun kaupungin Vellilän tilasta RN:o 9:147 Yrjänäisille suoritettavaa maapohjakorvausta korotetaan.</p>
      <p>Maanmittauslaitoksen keskushallinto antoi siltä pyydetyn lausunnon. Oulun kaupunginhallitus antoi vastauksen valituksen ja lausunnon johdosta. Yrjänäiset antoivat selityksen lausunnon johdosta.</p>
      <p>Esa Juhani Yrjänäinen toimitti 2.1.1997 Korkeimpaan oikeuteen lisäkirjoituksen, jossa hän muun ohella lausui jättävänsä Korkeimman oikeuden harkintaan, oliko maaoikeudessa lautamiehenä toiminut Markku Kangasniemi ollut esteellinen. Luottamustoimitodistuksen mukaan Kangasniemi oli ollut Oulun kiinteistölautakunnan puheenjohtaja 1.1. - 31.12.1993, Oulun kaupunginvaltuuston jäsen 1.1.1993 - 31.12.1996 ja teknisten liikelaitosten lautakunnan puheenjohtaja 1.1.1994 - 31.12.1996.</p>
      <p>Maaoikeustuomari Kirsti Leino antoi häneltä pyydetyn selvityksen. Eero Juhani Yrjänäinen ja kaupunki antoivat kumpikin selvityksen johdosta vastauksen.</p>
    </div>
    <div>
      <h2 id="19970194yloa0">KORKEIMMAN OIKEUDEN RATKAISU 10.12.1997</h2>
      <div>
        <h3>Käsittelyratkaisu</h3>
        <p>Eero Juhani Yrjänäisen määräajan jälkeen Korkeimmalle oikeudelle toimittama kirjelmä liitteineen otetaan huomioon, koska sen huomioon ottamiseen on erityistä syytä.</p>
      </div>
      <div>
        <h3>Lautamiehen esteellisyys</h3>
        <p>Oulun kaupungille oli myönnetty lupa lunastaa Raili Helena ja Eero Juhani Yrjänäisen Oulun kaupungin Oulunsuun kylässä omistama Vellilän tila RN:o 9:147, koska se oli kaupunginvaltuuston hyväksymässä ja ympäristöministeriön vahvistamassa yleiskaavassa osoitettu asuntorakentamiseen, siihen liittyvään yhdyskuntarakentamiseen ja virkistysalueeksi. Lunastusasia oli tullut vireille Eero Juhani Yrjänäisen esityksestä sen jälkeen, kun neuvottelut kiinteistönkaupasta kaupungin kanssa eivät olleet johtaneet tulokseen.</p>
        <p>Lunastustoimituksessa nro 124516-5 lunastustoimikunta on selvittänyt alueen kaavoitustilanteen ja ottanut arvioimisen perusteeksi yleiskaavan mukaisen rakentamisalueen raakamaan arvon. Kun Yrjänäisten lunastustoimikunnan päätöksestä tekemää, lunastuskorvauksen määrää koskenutta valitusta on käsitelty maaoikeuden istunnossa 25.1.1996, maaoikeuden jäsenenä maaoikeustuomarin, maaoikeusinsinöörin ja toisen lautamiehen lisäksi on toiminut maaoikeuden lautamies Markku Kangasniemi. Samaan aikaan Kangasniemi on toiminut Oulun kaupunginvaltuuston jäsenenä ja teknisten liikelaitosten lautakunnan puheenjohtajana. Kangasniemellä on vuodesta 1985 alkaen ollut lukuisia muitakin luottamustehtäviä Oulun kaupungin hallinnossa. Hän on toiminut vuoden 1996 loppuun mennessä, kaupunginvaltuuston varajäsenenä 1.1.1985 - 31.12.1992 ja jäsenenä 1.1.1993 alkaen, energialautakunnan jäsenenä 1.1.1985 - 31.12.1988, kiinteistölautakunnan puheenjohtajana 1.1. -31.12.1993, rakennuslautakunnan jäsenenä 17.8.1987 -31.12.1988, teknisten liikelaitosten lautakunnan puheenjohtajana 1.1.1994 alkaen, yleisten töiden lautakunnan liikenneasiainjaoston jäsenenä 1.1.1989 -31.12.1992 ja yleisten töiden lautakunnan varapuheenjohtajana 1.1.1989 - 31.12.1992 sekä neljä vuotta erään yläasteen koulun johtokunnan varapuheenjohtajana.</p>
        <p>Oikeudenkäymiskaaren 13 luvun 1 §:n säännösten nojalla Kangasniemi ei ole näiden kunnallisten luottamustoimiensa vuoksi ollut esteellinen toimimaan maaoikeuden lautamiehenä käsiteltäessä asiaa, jossa kaupunki on asianosaisena.</p>
        <p>Suomen liityttyä ihmisoikeuksien ja perusvapauksien suojaamiseksi tehtyyn yleissopimukseen (Euroopan ihmisoikeussopimus) on tuomarin esteellisyyttä arvioitaessa otettava huomioon myös tuon sopimuksen määräykset ja sen perusteella kehittynyt Euroopan ihmisoikeustuomioistuimen soveltamiskäytäntö. Sopimuksen 6 artiklan 1 kappaleen mukaan jokaisella on oikeus oikeudenkäyntiin riippumattomassa ja puolueettomassa tuomioistuimessa muun ohella silloin, kun päätetään hänen oikeuksistaan.</p>
        <p>Kaupunginvaltuuston tehtäviin ei ole kuulunut Vellilän tilaa koskevan lunastusasian vireillepano. Asiassa ei ole näytetty, että kaupunginvaltuusto olisi muutoinkaan käsitellyt tilan lunastamista. Vellilän tila sijaitsee kuitenkin alueella, jolle Oulun kaupunginvaltuusto on hyväksynyt yleiskaavan ja päättänyt laatia asemakaavan ja jonka se on asettanut rakennuskieltoon. Kaupunginvaltuuston asiana on myös ollut kaupungin tekemien kiinteistönkauppojen hyväksyminen. Kun Vellilän tilan kauppaa koskeneet neuvottelut eivät olleet johtaneet tulokseen, on pantu vireille hakemus sen lunastamiseksi kaupungille. Kaupunginvaltuuston harjoittaman maapolitiikan tuloksena edellytykset tilan lunastamiseksi olivat olemassa.</p>
        <p>Lunastustoimituksessa kohteen lunastuskorvauksen määrään vaikuttaa muun ohella alueen kaavoituksellinen tilanne ja saatavilla oleva vertailukauppa-aineisto. Vellilän tilan lunastusasiaa maaoikeudessa käsiteltäessä on vertailukauppa-aineistona vedottu kaupungin tekemissä kiinteistönkaupoissa käytettyihin kauppahintoihin.</p>
        <p>Maaoikeuden käsiteltävänä tässä asiassa on ollut kysymys siitä, kuinka paljon Oulun kaupunki joutuu Yrjänäisiltä lunastettavasta alueesta maksamaan lunastuskorvausta. Arvioitaessa Kangasniemen mahdollista esteellisyyttä maaoikeuden lautamiehenä joudutaan pohtimaan, onko hänellä maaoikeuden jäsenenä ollut mahdollisuus puolueettomasti ja sivuvaikutteista vapaana ottaa kantaa ratkaistavana olleeseen kysymykseen. Mikään Kangasniemen luottamustehtävistä ei ole välittömästi liittynyt esillä olevaan lunastusasiaan. Kaupunginvaltuusto on kuitenkin edellä kuvatulla tavalla vaikuttanut kaupungin maapolitiikkaan ja maanhinnan kehittymiseen kaupungin eri alueilla. Kangasniemi on kaupunginvaltuustossa toimiessaan voinut vaikuttaa, paitsi lunastuksen edellytyksiin yleensä, myös maan hintaan. Kiinteistölautakunnan puheenjohtajana toimiessaan hän on joutunut käsittelemään muun muassa Oulun kaupungin luovuttamien tonttien hinnoitteluun kuuluvia kysymyksiä. Lunastustoimituksen tullessa vireille Kangasniemi ei tosin ole enää kuulunut kiinteistölautakuntaan, mutta asiassa esitetty vertailukauppa-aineisto sisältää tietoja myös vuonna 1993 eli Kangasniemen puheenjohtajuusaikana tehdyistä kiinteistönkaupoista.</p>
        <p>Kun otetaan huomioon kaupunginvaltuuston keskeinen asema kaupungin harjoittamassa maapolitiikassa sekä Kangasniemen yli kymmenen vuoden aikana hoitamat useat tärkeät luottamustehtävät Oulun kaupungin hallinnossa, erityisesti toimiminen kaupunginvaltuustossa ja kiinteistölautakunnassa, Kangasniemen kunnalliset luottamustehtävät antavat laatunsa ja sisältönsä vuoksi aiheen perustellusti epäillä, että Kangasniemi ei maaoikeuden lautamiehenä ole voinut puolueettomasti ja sivuvaikutteista vapaana ottaa kantaa kysymykseen lunastuskorvauksesta, joka kaupungin on maksettava lunastamastaan tilasta. Tämän vuoksi Kangasniemen toimiminen maaoikeuden jäsenenä on tässä asiassa vaarantanut luottamuksen tuomioistuimen puolueettomuuteen. Kangasniemi on siten ollut maaoikeuden jäsenenä esteellinen.</p>
      </div>
      <div>
        <h3>Päätöslauselma</h3>
        <p>Maaoikeuden tuomio kumotaan maapohjakorvausta ja oikeudenkäyntikuluja koskevalta osalta ja asia palautetaan maaoikeuteen, jonka tulee ottaa asia omasta aloitteestaan uudelleen käsiteltäväksi ja, huomioon ottaen palauttamisen syy, siinä laillisesti menetellä. Maaoikeuden tulee asian ratkaistessaan antaa lausunto myös oikeudenkäyntikuluvaatimuksesta.</p>
        <div>
          <p>Asian ovat ratkaisseet oikeusneuvokset Lindholm (eri mieltä), Haarmann, Wirilander (eri mieltä), Hidén ja Krogerus. Esittelijä Marja-Leena Honkanen.</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Wirilander: Käsittelyratkaisun osalta olen Korkeimman oikeuden enemmistön kannalla.</p>
        <p>Oulun kaupungille oli myönnetty lupa lunastaa Raili Helena ja Eero Juhani Yrjänäisen Oulun kaupungin Oulunsuun kylässä omistama Vellilän tila RN:o 9:147. Käsiteltäessä Yrjänäisten lunastustoimikunnan päätöksestä 9.10.1995 tekemää valitusta maaoikeudessa on maaoikeuden lautamiehenä toiminut Markku Kangasniemi. Kangasniemi on ollut Oulun kaupungin kiinteistölautakunnan puheenjohtaja 1.1. - 31.12.1993, teknisten liikelaitosten lautakunnan puheenjohtaja 1.1.1994 - 31.12.1996 ja kaupunginvaltuuston jäsen 1.1.1993 - 31.12.1996.</p>
        <p>Oikeudenkäymiskaaren 13 luvun 1 §:n nojalla Kangasniemeä ei voida pitää esteellisenä toimimaan maaoikeuden lautamiehenä asiaa käsiteltäessä. Ratkaistaessa, onko Kangasniemeä Euroopan ihmisoikeussopimuksen määräysten valossa pidettävä esteellisenä toimimaan lautamiehenä esillä olevassa asiassa, kiinnitän huomiota seuraavaan.</p>
        <p>Näyttöä ei ole siitä, että Kangasniemi esillä olevaa valitusasiaa maaoikeudessa käsiteltäessä olisi erityisesti toiminut Oulun kaupungin edun ajamiseksi tai tällaista edes halunnut. Kysymys onkin siitä, onko Kangasniemi luottamustehtäviensä johdosta ollut sellaisessa asemassa, että luottamuksen hänen ja maaoikeuden puolueettomuuteen lunastusasiaa käsiteltäessä voidaan perustellusti pelätä horjuneen.</p>
        <p>Kangasniemi on kiinteistölautakunnan puheenjohtajana toimiessaan joutunut käsittelemään muun muassa Oulun kaupungin luovuttamien tonttien hinnoitteluun kuuluvia kysymyksiä. Kangasniemen jäsenyys kiinteistölautakunnassa on kuitenkin lakannut jo toista vuotta ennenkuin valituksenalainen lunastustoimitus tuli vireille. Kiinteistölautakunnan aikaisemman puheenjohtajuuden ei lautakunnan yllä mainituista tehtävistä huolimatta voida katsoa luoneen Oulun kaupungin ja Kangasniemen välille sellaista riippuvuutta, jonka perustellusti voitaisiin katsoa vaarantaneen Kangasniemen puolueettomuuden maaoikeuden lautamiehenä tai maaoikeuden puolueettomuuden.</p>
        <p>Teknisten liikelaitosten lautakunnan tehtävänä on sitä koskevan johtosäännön mukaan valvoa liikelaitosten toiminnan sekä niiden talouden ja organisaation kehittämistä, ohjata ja valvoa niiden suunnittelua ja toteutusta sekä seurata toiminnan tuloksia samoin kuin huolehtia tarpeellisesta yhteistyöstä. Johtosäännön tarkoittamia liikelaitoksia ovat vesihuoltolaitos, Oulun satama, konekeskus ja jätehuoltolaitos. Lunastusasiat ja siihen liittyvät kysymykset eivät kuulu lautakunnan toimivaltaan eivätkä tehtäviin. Puheenjohtajuuden tässäkään lautakunnassa ei voida katsoa vaarantaneen luottamusta Kangasniemen puolueettomuuteen lautamiehenä tai maaoikeuden puolueettomuuteen.</p>
        <p>Kaupunginvaltuusto on kaupungin ylin päättävä elin, joka sinänsä voi joutua käsittelemään muun muassa lunastusten vireillepanoa ja lunastuskorvauksia samoin kuin kaupungin maapolitiikkaa koskevia kysymyksiä. Vellilän tilan lunastusasiaa Oulun kaupunginvaltuusto ei ole käsitellyt. Kysymys onkin siitä, antaako maaoikeuden lautamiehen kuuluminen kaupunginvaltuustoon sinänsä aiheen pelätä, että asianomainen ei kykene puolueettomasti, sivuvaikutteista vapaana ratkaisemaan maaoikeudessa sellaista asiaa, jossa kaupunki on asianosainen.</p>
        <p>Kaupunginvaltuutettu ei ole kaupungin palveluksessa tai muulla sen kaltaisella tavalla kaupungista riippuvainen. Pyrkiessään kaupunginvaltuustossa vaikuttamaan kaupungin kannanottoihin hän ei toimi kaupungin nimissä tai edustajana vaan valtuuston jäsenenä, joka periaatteessa itsenäisesti muodostaa käsityksensä käsiteltävistä asioista. Tämän vuoksi ei voida ilman muuta lähteä siitä, että valtuutettu toimiessaan maaoikeuden lautamiehenä ei täällä itsenäisesti ja puolueettomasti kykenisi ratkaisemaan sellaista käsiteltävänä olevaa asiaa, jossa kaupunki on asianosainen. Sen vuoksi kaupunginvaltuuston jäsenyys sinänsä ei tee kaupunginvaltuustoon kuuluvasta lautamiehestä esteellistä toimimaan lautamiehenä jutussa, jossa kaupunki on asianosainen. Esteelliseksi tällainen lautamies tulee, jos tapaukseen liittyvät konkreettiset seikat antavat perustellun aiheen epäilyksiin lautamiehen tai maaoikeuden puolueettomuudesta. Esillä olevassa tapauksessa ei tällaisia seikkoja ole tullut ilmi.</p>
        <p>Edellä mainituilla perusteilla katson, ettei Kangasniemi ole ollut esteellinen osallistuessaan lautamiehenä esillä olevan asian ratkaisemiseen maaoikeudessa. Hylkään Yrjänäisten tästä esittämän väitteen.</p>
        <p>Oikeusneuvos Lindholm: Olen samaa mieltä kuin oikeusneuvos Wirilander.</p>
      </div>
    </div>
  </finlex:content>
</finlex:document>
