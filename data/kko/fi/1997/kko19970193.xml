<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19970193</dcterms:identifier>
  <finlex:ecliIdentifier>ECLI:FI:KKO:1997:193</finlex:ecliIdentifier>
  <dcterms:title>KKO:1997:193</dcterms:title>
  <dcterms:description>
    <p>
      <strong>Tuomion purkaminen</strong>
      <span>Perätön lausuma</span>
    </p>
  </dcterms:description>
  <finlex:registerNumber>H97/206</finlex:registerNumber>
  <dcterms:date pvm="19970918">1997-09-18</dcterms:date>
  <finlex:fileCopyNumber>4307</finlex:fileCopyNumber>
  <dcterms:issued pvm="19971210">1997-12-10</dcterms:issued>
  <dcterms:abstract>
    <p>Kun perätön lausuma oli koskenut keskeistä seikkaa riita-asian oikeudenkäyntiaineistossa, tuomio purettiin ja asia palautettiin alioikeudelle näytön uudelleen arvioimiseksi.</p>
  </dcterms:abstract>
  <dcterms:tableOfContents>
    <a href="19970193yloa0">KORKEIMMAN OIKEUDEN RATKAISU 10.12.1997</a>
  </dcterms:tableOfContents>
  <finlex:content id="s19970193.kko">
    <div>
      <h2 id=""/>
      <div>
        <h3>Hakemuksen kohteena oleva hovioikeuden tuomio</h3>
        <p>A vaati Hyvinkään käräjäoikeudessa Teletalo Oy:tä vastaan ajamassaan kanteessa muun ohessa, että yhtiö velvoitetaan suorittamaan hänelle korvausta työsuhteen laittomasta päättämisestä. Yhtiö kiisti kanteen. Käräjäoikeus katsoi jutussa kuultujen todistajien B:n ja C:n kertomusten perusteella selvitetyksi, että yhtiöllä ei ollut ollut tuotannollisia ja taloudellisia syitä A:n työsopimuksen irtisanomiseen ja että irtisanominen oli tosiasiallisesti perustunut A:n toimintaan luottamusmiehen valitsemiseksi työpaikalle. Tämän vuoksi käräjäoikeus velvoitti yhtiön suorittamaan A:lle korvausta työsuhteen lainvastaisesta päättämisestä.</p>
        <p>Helsingin hovioikeus pysytti 6.6.1996 antamallaan tuomiolla käräjäoikeuden tuomion.</p>
      </div>
      <div>
        <h3>Hakemus</h3>
        <p>Yhtiö vaati Korkeimpaan oikeuteen 3.6.1997 saapuneessa hakemuksessaan hovioikeuden tuomion poistamista sillä perusteella, että Hyvinkään käräjäoikeus oli 3.4.1997 tuominnut asiassa todistajana kuullun C:n rangaistukseen valalla vahvistetun perättömän lausuman antamisesta. Mainitun todistajan lausuma oli vaikuttanut ratkaisevasti jutun lopputulokseen.</p>
        <p>A vastasi hakemukseen.</p>
      </div>
    </div>
    <div>
      <h2 id="19970193yloa0">KORKEIMMAN OIKEUDEN RATKAISU 10.12.1997</h2>
      <div>
        <h3>Perustelut</h3>
        <p>Teletalo Oy, joka on velvoitettu maksamaan korvausta A:lle työsopimuksen lainvastaisesta päättämisestä, on vaatinut tuomion purkamista sillä perusteella, että Hyvinkään käräjäoikeus on 3.4.1997 tuominnut asiassa todistajana kuullun C:n rangaistukseen valalla vahvistetun perättömän lausuman antamisesta.</p>
        <p>Oikeudenkäymiskaaren 31 luvun 7 §:n 1 momentin 2 kohdan mukaan lainvoimainen tuomio voidaan purkaa, jos todistaja on tahallaan antanut perättömän lausuman, jonka voidaan olettaa vaikuttaneen lopputulokseen.</p>
        <p>Purettavaksi haettu tuomio on perustunut nyt kysymyksessä olevilta osin A:n työtovereiden C:n ja B:n todistajankertomuksiin. Mihin lopputulokseen asiassa olisi päädytty ilman C:n lausumaa, ei ole tämän purkuasian yhteydessä varmuudella ratkaistavissa. Kun C:n lausuma on koskenut keskeistä seikkaa riita-asian oikeudenkäyntiaineistossa, jutun uusi käsittely alioikeudessa on tarpeen näytön uudelleen arvioimiseksi. Tämän vuoksi Korkein oikeus hyväksyy purkuhakemuksen.</p>
      </div>
      <div>
        <h3>Päätöslauselma</h3>
        <p>Helsingin hovioikeuden tuomio 6.6.1996 nro 3095 puretaan siltä osin kuin on kysymys A:lle työsuhteen lainvastaisesta päättämisestä tuomitusta korvauksesta. Asia on otettava Hyvinkään käräjäoikeudessa ilmoituksesta uuteen käsittelyyn. Teletalo Oy:n tulee kolmen kuukauden kuluessa tämän päätöksen antamisesta lukien ilmoittaa juttu Hyvinkään käräjäoikeuteen uudelleen käsiteltäväksi. Mikäli ilmoitus laiminlyödään, purku raukeaa ja Helsingin hovioikeuden tuomio jää kaikilta osilta noudatettavaksi.</p>
        <div>
          <p>Asian ovat ratkaisseet presidentti Heinonen sekä oikeusneuvokset Krook, Wirilander, Tulokas ja Vuori. Esittelijä Sari Ruokojärvi.</p>
        </div>
      </div>
    </div>
  </finlex:content>
</finlex:document>
