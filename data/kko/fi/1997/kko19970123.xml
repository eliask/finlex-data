<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19970123</dcterms:identifier>
  <finlex:ecliIdentifier>ECLI:FI:KKO:1997:123</finlex:ecliIdentifier>
  <dcterms:title>KKO:1997:123</dcterms:title>
  <dcterms:description>
    <p>
      <strong>Perintö</strong>
      <span>Kuolinpesän osakkaan velkavastuu</span>
    </p>
  </dcterms:description>
  <finlex:registerNumber>S96/891</finlex:registerNumber>
  <dcterms:date pvm="19970521">1997-05-21</dcterms:date>
  <finlex:fileCopyNumber>2882</finlex:fileCopyNumber>
  <dcterms:issued pvm="19970828">1997-08-28</dcterms:issued>
  <dcterms:abstract>
    <p>Kysymys siitä, olivatko kuolinpesän osakkaat ryhtyneet sellaisiin pesää koskeviin toimiin, että he olivat tulleet henkilökohtaiseen vastuuseen vainajan ja pesän veloista.</p>
  </dcterms:abstract>
  <p>PK 21 luku 1 §</p>
  <p>PK 21 luku 18 §</p>
  <dcterms:tableOfContents>
    <a href="19970123aloa0">ASIAN KÄSITTELY ALEMMISSA OIKEUKSISSA</a>
    <a href="19970123mhaku0">MUUTOKSENHAKU KORKEIMMASSA OIKEUDESSA</a>
    <a href="19970123yloa0">KORKEIMMAN OIKEUDEN RATKAISU 28.8.1997</a>
  </dcterms:tableOfContents>
  <finlex:content id="s19970123.kko">
    <div>
      <h2 id="19970123aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Orimattilan käräjäoikeudessa</h3>
        <p>Pirjo Kanerva lausui Jorma Jaakkolan oikeudenomistajiin Sirkka Jaakkolaan, Arja Lehneriin ja Merja Mäkiseen kohdistamassaan kanteessa, että hän oli vuodesta 1976 elänyt avoliitossa 25.9.1992 kuolleen Jorma Jaakkolan kanssa. Kanerva oli maksanut Jorma Jaakkolan kuolinpesän velkaa 10 372,80 markkaa ja Jorma Jaakkolan puolesta lainan lyhennyksiä ja korkoja yhteensä 20 724,30 markkaa. Kuolinpesä oli ylivelkainen, eivätkä pesän osakkaat olleet luovuttaneet sitä pesänselvittäjän hallintoon tai konkurssiin.</p>
        <p>Sirkka Jaakkola oli pyytänyt Mäntsälän piirin nimismieheltä virka-apua vainajan auton poisottamiseksi Kanervalta. Sirkka Jaakkola, Lehner ja Mäkinen olivat antaneet Kanervalle kuolinpesään kuuluvaa kiinteistöä koskeneen myyntivaltakirjan. Vastaajat olivat lisäksi kirjallisesti ilmoittaneet luopuvansa perinnöstään Kanervan hyväksi. Mainituilla toimilla Sirkka Jaakkola, Lehner ja Mäkinen olivat ryhtyneet perintökaaren 21 luvun 18 §:ssä tarkoitettuihin pesää koskeviin toimiin ja olivat siten joutuneet henkilökohtaiseen vastuuseen vainajan ja kuolinpesän velasta.</p>
        <p>Sen vuoksi Kanerva vaati Sirkka Jaakkolan, Lehnerin ja Mäkisen velvoittamista suorittamaan hänelle edellä sanotut summat korkoineen. Toissijaisesti Kanerva vaati, että vastaajat velvoitetaan maksamaan kanteessa tarkoitetut määrät kuolinpesän varoista.</p>
      </div>
      <div>
        <h3>Käräjäoikeuden tuomio 3.6.1994</h3>
        <p>Käräjäoikeus lausui, että kuolinpesän osakkaat olivat antaneet pesään kuuluvaa kiinteistöä koskeneen myyntivaltakirjan Kanervalle. Myöhemmin he olivat peruuttaneet valtakirjat, kun heille oli selvitetty, että he voivat joutua pesän veloista velkavastuuseen. Vastaajat olivat ilmoittaneet kirjallisesti haluavansa luopua perinnöstä Kanervan hyväksi, joka ei kuitenkaan ollut hyväksynyt luovutusta. Sirkka Jaakkola oli vaatinut pesästä Jorma Jaakkolan omistuksessa olevaa autoa, jota hän ei ollut saanut. Auto oli edelleen pesässä kantajan hallussa.</p>
        <p>Jorma Jaakkolan pesän hoitajana oli perunkirjoitustilaisuuteen saakka toiminut hänen avovaimonsa Kanerva. Perunkirjoituksen jälkeen kaikki omaisuus ja pesän velat olivat edelleen olleet Kanervan hoidossa ja vastuulla. Vastaajien ei ollut näytetty osallistuneen pesän asioiden hoitoon eikä saaneen pesästä mitään etua.</p>
        <p>Käräjäoikeus katsoi, etteivät vastaajat, jotka lisäksi olivat ottaneet osaa vain perunkirjoitustilaisuuteen, olleet edellä mainituilla toimillaan ryhtyneet Jorma Jaakkolan pesään niin, että he olisivat tulleet henkilökohtaiseen vastuuseen pesän veloista.</p>
        <p>Käräjäoikeus hylkäsi kantajan ensisijaisen vaatimuksen ja velvoitti vastaajat suorittamaan kuolinpesän varoista kantajalle yllä mainitut määrät korkoineen.</p>
        <div>
          <p>Asian on ratkaissut käräjätuomari Toivola.</p>
        </div>
      </div>
      <div>
        <h3>Kouvolan hovioikeuden tuomio 7.2.1996</h3>
        <p>Kanerva valitti hovioikeuteen. Hovioikeus totesi, että kuolinpesän osakas voi perintökaaren 21 luvun 18 §:n perusteella vapautua perintökaaren 21 luvun 1 §:n mukaisesta pesän luovuttamisen laiminlyönnistä johtuvasta vastuusta, mikäli osakas ei ollut saanut mitään etua pesästä eikä myöskään ryhtynyt muihin sitä koskeviin toimenpiteisiin kuin mitkä perintökaaren 18 luvun 3 §:n nojalla olivat olleet hänen velvollisuutenaan ja osallistunut perunkirjoitukseen.</p>
        <p>Jorma Jaakkolan kuolinpesän osakkaat Sirkka Jaakkola, Lehner ja Mäkinen olivat antaneet Kanervalle valtuutuksen ryhtyä myymään kuolinpesään kuuluvaa kiinteistöä. Valtuutuksen perusteella Kanerva oli antanut myyntitoimeksiannon kiinteistöstä kiinteistönvälittäjälle. Myyntitoimeksianto oli sittemmin peruttu.</p>
        <p>Hovioikeus katsoi, ettei myyntitoimeksiannon antamista voitu pitää perintökaaren 18 luvun 3 §:ssä mainittuna toimenpiteenä, eivätkä Sirkka Jaakkola, Lehner ja Mäkinen olleet näin ollen perintökaaren 21 luvun 18 §:n perusteella vapautuneet perinnön luovuttamisen laiminlyönnistä syntyneestä vastuusta. Tällä perusteella he olivat henkilökohtaisessa vastuussa kysymyksessä olevista, perunkirjoitusta toimitettaessa tietämistään Jorma Jaakkolan ja pesän veloista.</p>
        <p>Hovioikeus velvoitti Sirkka Jaakkolan, Lehnerin ja Mäkisen suorittamaan henkilökohtaisesti tai kuolinpesän varoista Kanervalle kanteessa vaaditut määrät korkoineen.</p>
        <div>
          <p>Asian ovat ratkaisseet hovioikeuden jäsenet Heikkilä, Kartimo ja Häkämies. Esittelijä Hanna Paronen.</p>
        </div>
      </div>
    </div>
    <div>
      <h2 id="19970123mhaku0">MUUTOKSENHAKU KORKEIMMASSA OIKEUDESSA</h2>
      <p>Sirkka Jaakkolalle, Lehnerille ja Mäkiselle on myönnetty valituslupa. Valituksessaan he ovat vaatineet hovioikeuden tuomion kumoamista ja heidän vapauttamistaan kaikesta henkilökohtaisesta maksuvelvollisuudesta. Kanerva on antanut vastauksen.</p>
    </div>
    <div>
      <h2 id="19970123yloa0">KORKEIMMAN OIKEUDEN RATKAISU 28.8.1997</h2>
      <div>
        <h3>Perustelut</h3>
        <p>Pirjo Kanerva on elänyt avoliitossa 25.9.1992 kuolleen Jorma Jaakkolan kanssa noin 15 vuotta ennen Jaakkolan kuolemaa. Jorma Jaakkolan kuolinpesä on ollut yksin Kanervan hallinnassa ja hoidossa.</p>
        <p>Sirkka Jaakkola on pyytänyt Mäntsälän piirin nimismiestä ryhtymään toimenpiteisiin vainajan auton poisottamiseksi Kanervalta. Nimismies ei ole pyynnön johdosta ryhtynyt minkäänlaisiin pesän omaisuutta koskeviin toimiin.</p>
        <p>Sirkka Jaakkola, Lehner ja Mäkinen ovat ilmoittaneet antaneensa Kanervalle Jorma Jaakkolan ja Kanervan yhteisesti omistamaa kiinteistöä koskevan myyntivaltakirjan. Kiinteistöä ei ole valtuutuksen perusteella myyty ja Jaakkola, Lehner ja Mäkinen ovat peruuttaneet antamansa valtuutuksen.</p>
        <p>Sirkka Jaakkola, Lehner ja Mäkinen eivät ole hoitaneet pesän asioita. He eivät ole saaneet pesästä mitään etua.</p>
        <p>Sirkka Jaakkola, Lehner ja Mäkinen ovat ilmoittaneet Kanervalle luopuvansa perinnöstään tämän hyväksi. Kanerva ei ole osaltaan hyväksynyt toimenpidettä. Tällainen ilmoitus perinnöstä luopumisesta ei ole luonteeltaan sellainen toimenpide, että siitä syntyisi perintökaaren 21 luvun 18 §:n mukainen pesän osakkaan henkilökohtainen velkavastuu.</p>
        <p>Sanotuilla perusteilla Korkein oikeus katsoo, etteivät Sirkka Jaakkola, Lehner ja Mäkinen ole ryhtyneet Jorma Jaakkolan kuolinpesään sellaisella tavalla, että he olisivat tulleet henkilökohtaiseen vastuuseen vainajan ja pesän veloista.</p>
      </div>
      <div>
        <h3>Lainkohdat</h3>
        <p>Perintökaari 21 luku 1 § ja 18 §</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan. Asia jätetään käräjäoikeuden tuomion varaan.</p>
        <div>
          <p>Asian ovat ratkaisseet oikeusneuvokset Portin, Taipale, Tulokas, Hidén ja Palaja. Esittelijä Susanne Möller.</p>
        </div>
      </div>
    </div>
  </finlex:content>
</finlex:document>
