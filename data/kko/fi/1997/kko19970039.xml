<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19970039</dcterms:identifier>
  <finlex:ecliIdentifier>ECLI:FI:KKO:1997:39</finlex:ecliIdentifier>
  <dcterms:title>KKO:1997:39</dcterms:title>
  <dcterms:description>
    <p>
      <strong>Irtaimen kauppa</strong>
    </p>
    <p>
      <strong>Huolinta</strong>
    </p>
  </dcterms:description>
  <finlex:registerNumber>S95/2283</finlex:registerNumber>
  <dcterms:date pvm="19960924">1996-09-24</dcterms:date>
  <finlex:fileCopyNumber>1172</finlex:fileCopyNumber>
  <dcterms:issued pvm="19970324">1997-03-24</dcterms:issued>
  <dcterms:abstract>
    <p>Saksalainen yhtiö A myi suomalaiselle yhtiölle B tavaroita tilausvahvistukseen ja laskuun kirjoitetuin ehdoin "Kasse gegen Dokumente" (käteismaksu asiakirjoja vastaan) ja "Lieferung frei Deutsche Grenze" (luovutus vapaasti Saksan rajalla). Tilausvahvistukseen ja laskuun painetun ehdon mukaan tavarat olivat myyjän omaisuutta siihen saakka, kun kauppahinta oli kokonaan maksettu. Vaatimatta tavaroista maksua A luovutti ne Saksan rajalla yhtiölle C, joka B:n kanssa tekemänsä huolintasopimuksen perusteella kuljetti ne Suomeen. C ei luovuttanut tavaroita B:lle, vaan varastoi ne panttija pidätysoikeuteensa vedoten B:ltä olevien saataviensa vakuudeksi.</p>
    <p>Kun tilausvahvistukseen ja laskuun kirjoitetun maksuehdon perusteella oli kysymys käteiskaupasta, se seikka, että A oli luovuttanut tavarat käteismaksua vaatimatta, ei tehnyt tilausvahvistukseen ja laskuun painettua omistuksenpidätysehtoa tehokkaaksi. A:lla ei siten omistuksenpidätysehtoon vedoten ollut oikeutta saada tavaroita takaisin C:ltä.</p>
  </dcterms:abstract>
  <dcterms:tableOfContents>
    <a href="19970039aloa0">ASIAN KÄSITTELY ALEMMISSA OIKEUKSISSA</a>
    <a href="19970039mhaku0">MUUTOKSENHAKU KORKEIMMASSA OIKEUDESSA</a>
    <a href="19970039yloa0">KORKEIMMAN OIKEUDEN RATKAISU 24.3.1997</a>
  </dcterms:tableOfContents>
  <finlex:content id="s19970039.kko">
    <div>
      <h2 id="19970039aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Solar Fashion GmbH &amp; Co KG (jäljempänä Solar Fashion) kertoi Oy Hacklin Ltd:tä vastaan ajamassaan kanteessa, että se oli myynyt Jukka Kuusinen Oy:lle 27.2. -13.5.1992 päivättyjä laskuja vastaan neljä erillistä tekstiilituotteita sisältävää tavaraerää. Jukka Kuusinen Oy, sittemmin Lauttasaaren Asustetukku Oy, oli luovuttanut omaisuutensa konkurssiin 29.7.1992.</p>
        <p>Tilausvahvistuksiin ja laskuihin oli merkitty omistuksenpidätysehto, jonka mukaan omistusoikeus kaupan kohteeseen siirtyi ostajalle vasta kun kauppahinta oli kokonaisuudessaan maksettu myyjälle.</p>
        <p>Koska Solar Fashionille ei ollut maksettu osaakaan laskuista, tavaroiden omistusoikeus ei ollut siirtynyt ostajalle. Tavaroita ei ollut merkitty myöskään konkurssipesän pesäluetteloon.</p>
        <p>Kyseinen omaisuus ei ollut missään vaiheessa myöskään siirtynyt Jukka Kuusinen Oy:n hallintaan, vaan Jukka Kuusinen Oy:n huolitsijana toiminut Oy Hacklin Ltd oli pidättänyt omaisuuden hallinnassaan vedoten maksamatta oleviin saataviinsa Jukka Kuusinen Oy:ltä.</p>
        <p>Solar Fashionin esittämistä vaatimuksista huolimatta Oy Hacklin Ltd oli kieltäytynyt palauttamasta omistuksenpidätysehdoin myytyjä tavaroita Solar Fashionille vedoten huolitsijan panttioikeuteen ja tavaroiden hallussapito-oikeuteen.</p>
        <p>Tämän vuoksi Solar Fashion vaati, että Oy Hacklin Ltd velvoitetaan palauttamaan sille edellä mainittu irtain omaisuus.</p>
      </div>
      <div>
        <h3>Vastaus</h3>
        <p>Oy Hacklin Ltd kiisti kanteen ja vaati sen hylkäämistä.</p>
        <p>Yhtiö lausui, että se oli toiminut Jukka Kuusinen Oy:n tuontihuolitsijana. Osapuolten välillä noudatettiin sopimuksen mukaan Pohjoismaisen Speditööriliiton yleisiä määräyksiä, joiden mukaan huolitsijalla oli panttioikeus tavaroihin. Yhtiö oli huolehtinut tavaroiden kuljetuksesta Suomeen. Yhtiö oli vastaanottaessaan tavarat Saksan rajalla myyjän luovuttaessa niiden hallinnan ostajalle toiminut ostajan lukuun. Yhtiö oli myös toiminut ostajan toimitusvarastona. Kaikki tavaran edelleenmyyntiä koskevat lähetyslistat oli toimitettu yhtiölle, jonka oli tullut huolehtia tavaroiden toimittamisesta ostajan asiakkaille.</p>
        <p>Solar Fashionin laskuihin oli merkitty maksuehdoksi "Kasse gegen Dokumente" eli käteissuoritus asiakirjoja vastaan, mikä tarkoitti käytännössä käteismaksua luovutuksen yhteydessä (COD). Laskuihin ja tilausvahvistuksiin oli sisältynyt toimituslauseke "Lieferung frei Deutsche Grenze" eli toimitettuna rajalle (DAF). Myyjä oli täyttänyt velvollisuutensa, kun tavara oli toimitettu vientiselvitettynä tiettyyn paikkaan Saksan rajalla, ja vahingonvastuu oli siirtynyt ostajalle, kun tavara oli tullut ostajan käytettäväksi Saksan rajan jälkeen.</p>
        <p>Toimituslauseke ja maksuehto merkitsivät sitä, että ehtona tavaran luovuttamiselle Saksan rajalla oli ollut käteismaksun suorittaminen myyjälle. Kun tavara oli luovutettu ostajan edustajana toimineelle yhtiölle maksua vaatimatta, myyjä oli luopunut määräämisoikeudestaan tavaroihin. Omistuksenpidätysehto oli siten menettänyt merkityksensä ja myyjä oli luopunut vetoamasta siihen. Sen vuoksi yhtiö voi vedota panttioikeuteen.</p>
        <p>Huolitsijalla oli joka tapauksessa kauppakaaren 12 luvun 12 §:n mukainen pidätysoikeus hallussaan oleviin tavaroihin huolintatehtävästä johtuvien saatavien vakuudeksi sekä oikeus myydä tavarat.</p>
      </div>
      <div>
        <h3>Raastuvanoikeuden päätös 30.9.1993</h3>
        <p>Asiassa oli kysymys siitä, voiko myyjä vedota omistuksenpidätysehtoon ottaen huomioon myös laskuihin ja tilausvahvistuksiin merkityt maksu- ja toimitusehdot.</p>
        <p>Riskin eli vaaranvastuun siirtymisestä ostajalle otettiin yleensä nimenomainen määräys myös omistuksenpidätysehdoin tapahtuviin luovutussopimuksiin. Kysymys vaaranvastuun siirtymisestä oli pidettävä erillään omistusoikeuden siirtymisestä, jossa oli kyse sivullissuojasta, kun taas vaaran siirtyminen oli sopijapuolten välinen asia.</p>
        <p>Korkeimman oikeuden ratkaisun KKO 1991:99 mukaan huolitsija ei ollut ostajan edustajana vastaanottanut tavaraa, kun tavara oli myyty ostajalle omistuksenpidätysehdoin. Näin ollen myyjällä oli ollut oikeus pysäyttää riidan kohteena ollut tavaraerä ennenkuin tavara oli luovutettu ostajan edustajalle ja huolitsijalla ei ollut ostajan kanssa tehtyyn huolintasopimukseen perustuvaa oikeutta vastustaa tavaraerän pysäyttämistä eikä myydä tavaraerää ostajan kanssa tekemäänsä huolintasopimukseen sisältyvän panttausehdon perusteella.</p>
        <p>Tässä tapauksessa, kuten myös edellä mainitussa Korkeimman oikeuden ratkaisussa, ostajalla oli ollut toimeksiantosuhde huolitsijan kanssa. Korkein oikeus oli ratkaisussaan nimenomaisesti todennut, ettei huolitsija ollut tällöin vastaanottanut tavaraa ostajan edustajana eikä sillä ollut ostajan valitsemana huolitsijana oikeutta vastustaa tavaraerän pysäyttämistä tekemäänsä huolintasopimukseen sisältyvän panttausehdon perusteella.</p>
        <p>Asiassa ei ollut merkitystä sillä seikalla, vetosiko huolitsija ostajan kanssa tekemäänsä sopimukseen perustuvaan panttausehtoon vai kauppakaaren mukaiseen pidätysoikeuteen. Kun omistuksenpidätyksen pätevyys ei ollut riippuvainen vaaranvastuun siirtymisestä eikä tavaraa ollut luovutettu ostajan edustajalle, myyjä voi vedota omistuksenpidätysehtoon ostajan huolitsijana toimineeseen Oy Hacklin Ltd:hen nähden. Oy Hacklin Ltd oli näin ollen velvollinen palauttamaan Solar Fashionille vaaditut tavarat.</p>
        <p>Oy Hacklin Ltd velvoitettiin palauttamaan Solar Fashionille kysymyksessä olevat tavarat.</p>
      </div>
      <div>
        <h3>Helsingin hovioikeuden tuomio 12.9.1995</h3>
        <p>Oy Hacklin Ltd valitti hovioikeuteen. Hovioikeus ei muuttanut raastuvanoikeuden päätöstä.</p>
        <div>
          <p>Asian ovat ratkaisseet hovioikeuden jäsenet Lakovaara, Ritola ja Mikkola. Esittelijä Kimmo Oila.</p>
        </div>
      </div>
    </div>
    <div>
      <h2 id="19970039mhaku0">MUUTOKSENHAKU KORKEIMMASSA OIKEUDESSA</h2>
      <p>Oy Hacklin Ltd:lle myönnettiin valituslupa. Valituksessaan yhtiö vaati, että Korkein oikeus kumoaa hovioikeuden tuomion ja raastuvanoikeuden päätöksen sekä ensisijaisesti vahvistaa, että sillä oli panttioikeus tavaroihin Jukka Kuusinen Oy:ltä olevien saataviensa ja niille laskettavien korkojen, 31.7.1992 jälkeiseltä ajalta kertyvien varastovuokrien ja niiden korkojen sekä tullauksesta aiheutuvien tulevien maksujen ja niiden korkojen vakuudeksi. Toissijaisesti yhtiö vaati vahvistamaan, että sillä on kauppakaaren mukainen pidätysoikeus tavaroihin huolintatehtävään kuuluvien toimenpiteiden suorittamisesta aiheutuvien kulujen vakuudeksi korkoineen.</p>
      <p>Solar Fashion ei antanut siltä pyydettyä vastausta.</p>
    </div>
    <div>
      <h2 id="19970039yloa0">KORKEIMMAN OIKEUDEN RATKAISU 24.3.1997</h2>
      <div>
        <h3>Käsittelyratkaisu</h3>
        <p>Oy Hacklin Ltd ei ole Solar Fashion GmbH &amp; Co KG:lle tiedoksiannetun kirjallisen haasteen nojalla raastuvanoikeudessa vaatinut panttioikeuden tai pidätysoikeuden vahvistamista. Sen vuoksi Oy Hacklin Ltd:n vaatimukset jätetään näiltä osin tutkimatta.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Solar Fashion GmbH &amp; Co KG (jäljempänä Solar Fashion) on myynyt Jukka Kuusinen Oy:lle 27.2. - 13.5.1992 päivätyistä laskuista ilmenevät neljä erää tekstiilitavaroita. Tilausvahvistuksiin ja laskuihin on merkitty koneella kirjoitettu maksuehto "Kasse gegen Dokumente" ja toimituslauseke "Lieferung frei Deutsche Grenze". Tilausvahvistusten ja laskujen painetussa tekstissä on ollut maininta omistuksenpidätysehdosta, jonka mukaan tavarat olivat myyjän omaisuutta siihen saakka, kun kauppahinta oli kokonaan maksettu. Oy Hacklin Ltd on Jukka Kuusinen Oy:n kanssa tekemänsä huolintasopimuksen perusteella huolehtinut tavaroiden kuljetuksesta Saksan rajalta Suomeen. Jukka Kuusinen Oy on asetettu konkurssiin tavaroiden ollessa Oy Hacklin Ltd:n varastossa Suomessa. Oy Hacklin Ltd on kieltäytynyt luovuttamasta tavaroita Solar Fashionille vedoten sillä tavaroihin olevaan panttioikeuteen ja pidätysoikeuteen Jukka Kuusinen Oy:ltä olevien saataviensa vakuudeksi.</p>
        <p>Jutussa on kysymys siitä, mikä merkitys tilausvahvistuksiin painetulla omistuksenpidätysehdolla on huomioon ottaen tilausvahvistuksiin ja laskuihin koneella kirjoitetut toimitusehto ja maksuehto.</p>
        <p>Toimituslausekkeen mukaan Solar Fashionin on tullut luovuttaa tavarat Jukka Kuusinen Oy:lle Saksan rajalla. Maksuehdon mukaan ostajan on tullut suorittaa käteismaksu asiakirjoja vastaan. Tällainen maksuehto tarkoittaa kansainvälisessä kaukokaupassa yleisesti sitä, että ostajan tulee suorittaa kauppahinta käteisellä ennen kuin asiakirjat, jotka oikeuttavat määräämään tavarasta, luovutetaan hänelle. Kun ostajan ja myyjän väliseen irtaimen kauppaa koskevaan sopimukseen sisältyy tällainen ehto, kysymyksessä on käteiskauppa. Omistuksenpidätysehto voi tulla kysymykseen vain luottokaupassa. Tilausvahvistusten ja laskujen painetussa tekstissä oleva omistuksenpidätysehto on näin ollen ristiriidassa tilausvahvistuksiin ja laskuihin koneella kirjoitetun maksuehdon kanssa. Sen vuoksi ja kun kysymyksessä ovat Solar Fashionin laatimat ja toimittamat tilausvahvistukset, ei niihin painetun omistuksenpidätysehdon voida katsoa koskevan kanteessa tarkoitettuja toimituseriä.</p>
        <p>Se, että Solar Fashion on Saksan rajalla käteismaksua vaatimatta luovuttanut tavarat ja määräämisvallan niihin Jukka Kuusinen Oy:lle, ei voi tehdä tilausvahvistuksiin ja laskuihin painettua omistuksenpidätysehtoa tehokkaaksi. Jutussa ei ole edes väitetty, että Solar Fashion ja Jukka Kuusinen Oy olisivat sen jälkeen, kun tilausvahvistukset ovat saapuneet Jukka Kuusinen Oy:lle nimenomaisesti sopineet omistuksenpidätysehdosta. Näin ollen tavaroiden kauppaa on pidettävä luottokauppana, johon ei sisälly omistuksenpidätysehtoa. Solar Fashion ei siten voi myöskään Oy Hacklin Ltd:hen nähden vedota omistuksenpidätysehtoon ja siihen perustuvaan oikeuteen ottaa tavarat takaisin.</p>
        <p>Tuomiolauselma</p>
        <p>Hovioikeuden tuomio ja raastuvanoikeuden päätös kumotaan ja kanne hylätään.</p>
        <div>
          <p>Asian ovat ratkaisseet oikeusneuvokset Nikkarinen, Tulenheimo-Takki, Möller, Pellinen ja Kitunen. Esittelijä Anna-Liisa Hyvärinen.</p>
        </div>
      </div>
    </div>
  </finlex:content>
</finlex:document>
