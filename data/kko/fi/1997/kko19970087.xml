<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19970087</dcterms:identifier>
  <finlex:ecliIdentifier>ECLI:FI:KKO:1997:87</finlex:ecliIdentifier>
  <dcterms:title>KKO:1997:87</dcterms:title>
  <dcterms:description>
    <p>
      <strong>Perintö</strong>
      <span>Perinnönjaon moite</span>
    </p>
  </dcterms:description>
  <finlex:registerNumber>S95/2346</finlex:registerNumber>
  <dcterms:date pvm="19961126">1996-11-26</dcterms:date>
  <finlex:fileCopyNumber>2019</finlex:fileCopyNumber>
  <dcterms:issued pvm="19970616">1997-06-16</dcterms:issued>
  <dcterms:abstract>
    <p>Perinnönjaossa oli jaettavana 10 perheyhtiön 25 osakkeesta ja omakotitalokiinteistö. Pesänjakaja oli määräämättä omaisuudelle jakohetken arvoa jakanut sen perillisille A:lle ja B:lle siten, että kumpikin sai 5 osaketta ja puolet kiinteistöstä. Kun ennen jakoa A omisti osakkeista kahdeksan ja B seitsemän, sai A jaon seurauksena yhtiössä enemmistöosakkaan aseman.</p>
    <p>Katsottiin, että A:n jaossa saamilla osakkeilla oli enemmän arvoa kuin B:n saamilla osakkeilla. Kun myös kiinteistö oli jaettu puoliksi kummallekin, oli A jaossa saanut arvoltaan enemmän omaisuutta kuin B. B:n kanteesta perinnönjako kumottiin ja palautettiin pesänjakajalle.</p>
    <p>Ään.</p>
  </dcterms:abstract>
  <p>PK 23 luku 8 §</p>
  <dcterms:tableOfContents>
    <a href="19970087aloa0">ASIAN KÄSITTELY ALEMMISSA OIKEUKSISSA</a>
    <a href="19970087mhaku0">MUUTOKSENHAKU KORKEIMMASSA OIKEUDESSA</a>
    <a href="19970087yloa0">KORKEIMMAN OIKEUDEN RATKAISU 16.6.1997</a>
  </dcterms:tableOfContents>
  <finlex:content id="s19970087.kko">
    <div>
      <h2 id="19970087aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Per-Birger Antero Malmström (Antero Malmström) lausui veljelleen Risto Kari Uolevi Malmströmille (Risto Malmström) tiedoksi annetun haasteen nojalla, että asianajaja Jukka Suvanto oli 17.2.1992 pesänjakajana toimittanut perinnönjaon heidän vanhempiensa, 14.10.1987 kuolleen Per Birger Fredrik Malmströmin ja 28.6.1988 kuolleen Elsa Maria Malmströmin jälkeen.</p>
        <p>Perinnönjaossa oli jaettavana omaisuutena ollut 10 SeuLa Oy -nimisen perheyrityksen osaketta ja tontti nro 4 rakennuksineen Helsingin kaupungin 32. kaupunginosan korttelissa nro 32017.</p>
        <p>Pesänjakaja oli jakanut mainitun omaisuuden puoliksi siten, että kumpikin veljeksistä sai viisi osaketta ja puolet kiinteistöstä. Risto Malmström oli ennen perinnönjakoa omistanut kahdeksan ja Antero Malmström seitsemän osaketta. Risto Malmström oli siten saanut perinnönjaon perusteella enemmistöaseman ja määräämisvallan yhtiössä.</p>
        <p>Antero Malmström oli vuonna 1978 vanhempiensa pyynnöstä tullut perheyrityksen palvelukseen. Tuolloin oli vanhempien ja veljesten välillä sovittu, että hän saa yhtiössä tasavertaisen aseman ja samat edut kuin Risto Malmström. Lisäksi Elsa Maria Malmström oli ilmoittanut Per Birger Fredrik Malmströmin jälkeen pidetyssä perunkirjoitustilaisuudessa suullisena tahtonaan, että hänen kuolemansa jälkeen Antero ja Risto Malmström saavat kumpikin yhtä suuren määräämisvallan yhtiössä.</p>
        <p>Pesänjakaja ei ollut ennen esinekohtaista jakoa selvittänyt jaettavan omaisuuden arvoja eikä kummankaan perillisen saaman perintöosan arvoa. Jaossa ei ollut otettu huomioon sitä, että esinekohtainen tasajako synnytti Risto Malmströmille enemmistöaseman yhtiössä ja että Antero Malmströmin saamat ja entuudestaan omistamat osakkeet menettivät täysin arvonsa. Perinnönjaon jälkeen heidän vanhempiensa jättämä huomattava perintö oli jäänyt yksin Risto Malmströmille. Jaon lopputulos oli siten ristiriidassa perintökaaren 23 luvun 8 §:n yhdenvertaisuus- ja oikeudenmukaisuusperiaatteen kanssa.</p>
        <p>Tämän vuoksi Antero Malmström vaati, että perinnönjako kumotaan ja palautetaan pesänjakajalle, jonka tulee toimittaa se siten, että kumpikin veljeksistä saa arvomääräisesti yhtä suuren perintöosan. Tämä oli mahdollista toteuttaa niin, että Antero Malmström saa viisi osaketta ja Risto Malmström neljä osaketta ja että he saavat yhteisesti yhden osakkeen yhtä suurin murtoosin. Lisäksi pesänjakaja tulee velvoittaa myymään pesään kuuluva kiinteistö ja jakamaan sen kauppahinta siten, että Risto Malmström saa siitä yhtä osaketta vastaavan määrän enemmän kuin Antero Malmström.</p>
      </div>
      <div>
        <h3>Vastaus</h3>
        <p>Risto Malmström vaati kanteen hylkäämistä. Perinnönjako oli suoritettu perintökaaren 23 luvun 8 §:ssä edellytetyllä tavalla. Omaisuuden arvoja ei ollut tarvinnut määritellä, koska ne eivät olisi voineet vaikuttaa jaon lopputulokseen. Jaossa ei voitu ottaa huomioon sitä, mitä pesän osakkaat ennen jakoa omistivat.</p>
      </div>
      <div>
        <h3>Raastuvanoikeuden päätös 5.11.1993</h3>
        <p>Pesänjakaja oli suorittanut jaon perintökaaren 23 luvun 8 §:n mukaisesti siten, että kummallekin osakkaalle oli annettu osa kaikenlaisesta omaisuudesta. Antero ja Risto Malmströmin vanhemmat eivät olleet tehneet testamenttia, josta olisi ilmennyt heidän tahtonaan, että kumpikin poika sai samat edut perheyhtiöstä. Perintökaari ei sisältänyt säännöksiä, joiden mukaan perinnönjaossa voisi suorittaa kohtuullisuusharkintaa. Tällaiselle harkinnalle ei saanut tukea myöskään oikeuskirjallisuudesta tai -käytännöstä.</p>
        <p>Näillä perusteilla raastuvanoikeus hylkäsi kanteen.</p>
      </div>
      <div>
        <h3>Helsingin hovioikeuden tuomio 21.9.1995</h3>
        <p>Antero Malmström valitti hovioikeuteen. Hovioikeus ei muuttanut raastuvanoikeuden päätöstä.</p>
        <div>
          <p>Asian ovat ratkaisseet hovioikeuden jäsenet Christer Kuhlefelt, Varpu Lahti ja Kemppinen. Esittelijä Thea Lång.</p>
        </div>
      </div>
    </div>
    <div>
      <h2 id="19970087mhaku0">MUUTOKSENHAKU KORKEIMMASSA OIKEUDESSA</h2>
      <p>Antero Malmströmille myönnettiin valituslupa. Valituksessaan hän vaati hovioikeuden tuomion ja raastuvanoikeuden päätöksen kumoamista ja perinnönjaon palauttamista pesänjakajalle uudelleen toimitettavaksi. Seu-La Oy -nimisen perheyrityksen osakkeet tuli jakaa siten, että Antero Malmström saa viisi osaketta ja Risto Malmström neljä osaketta ja että he saavat yhteisesti yhden osakkeen yhtä suurin murto-osin. Kiinteistöstä tuli jakaa Risto Malmströmille Seu-La Oy:n yhden osakkeen arvoa vastaava määrä enemmän kuin Antero Malmströmille. Muutoin kiinteistö tuli jakaa heille yhtä suurin murtoosin.</p>
      <p>Risto Malmström vastasi valitukseen ja vaati sen hylkäämistä.</p>
    </div>
    <div>
      <h2 id="19970087yloa0">KORKEIMMAN OIKEUDEN RATKAISU 16.6.1997</h2>
      <div>
        <h3>Perustelut</h3>
        <p>Perinnönjaossa on jaettavana ollut 10 Seu-La Oy -nimisen perheyrityksen osaketta ja omakotitalokiinteistö. Pesänjakaja on määräämättä ensin jaettaville omaisuuserille jakohetken käypiä arvoja jakanut omaisuuden esinekohtaisesti siten, että Antero ja Risto Malmström ovat kumpikin saaneet viisi osaketta ja puolet kiinteistöstä. Koska ennen perinnönjakoa Antero Malmström on omistanut yhtiön osakkeista seitsemän ja Risto Malmström kahdeksan, on jako merkinnyt sitä, että Risto Malmström on saanut yhtiössä enemmistöosakkaan aseman. Pesänjakajakin on todennut tämän, koska jakokirjaan on merkitty muun muassa, ettei sillä seikalla, miten osakkeiden yhteinen lukumäärä jaon jälkeen vaikuttaa Risto ja Antero Malmströmin valtasuhteisiin yhtiössä, voinut olla jakoon vaikuttavaa merkitystä. Pesänjakajan mukaan normaalin perinnönjaon periaatteisiin kuului, että kukin osakkaista sai yhtä paljon kunkin laatuista omaisuutta, mikäli perustetta muunlaiselle jaolle ei ollut osoitettavissa.</p>
        <p>Perintökaaren 23 luvun 8 §:ssä on jaon toimittamista koskeva ohje. Pykälän 1 momentin mukaan, jollei perinnönjakoa ole toimitettava osakasten sopimuksen mukaisesti, on pesänjakajan suoritettava jako siten, että kullekin osakkaalle annetaan osa kaikenlaatuisesta omaisuudesta. Kuitenkin on omaisuus, jota ei sopivasti voida jakaa osiin tai erotella, mikäli mahdollista, pantava samaan osaan. Pykälän 2 momentin mukaan, jollei jakoa muutoin saada toimitetuksi, voi oikeus pesänjakajan esityksestä määrätä, että tietty omaisuus tai tarvittaessa koko omaisuus on pesänjakajan toimesta myytävä.</p>
        <p>Perinnönjaon toimittaminen perintökaaren säännösten mukaisesti tapahtuu yleensä kahdessa vaiheessa. Ensimmäisessä vaiheessa määritellään jakolaskelmassa perillisten suhteelliset jako-osuudet ja sen jälkeen niiden sekä jäämistön pääoman arvon perusteella arvomääräiset perintöosat. Toisessa vaiheessa toteutetaan arvomääräiset perintöosat reaalisella jaolla. Perillisten oikeudenmukainen ja tasapuolinen asema on turvattava jaon kaikissa vaiheissa. Tämän tavoitteen toteuttaa parhaiten jaettavana olevan omaisuuden täydellinen arvomääräinen ja esinekohtainen tasajako, mutta jos siihen ei esimerkiksi omaisuuden laadusta johtuen päästä, on pyrittävä mahdollisimman täydelliseen tasajakoon.</p>
        <p>Perintökaaren 23 luvun 8 §:n säännöstä on yleensä pidetty esineelliseen tasajakoon velvoittavana säännöksenä. Myös tässä tapauksessa pesänjakaja on toimittanut jaon esineellisenä tasajakona. Säännös ei kuitenkaan edellytä jaon toimittamista tällä tavoin kaikissa tapauksissa. Esineellinen tasajako voi johtaa joissakin tapauksissa omaisuuden hyödyntämisen kannalta mahdottomaan tilanteeseen. Mahdottomuus voi ilmetä myös taloudellisena. Jos esimerkiksi elinkeino-omaisuuden jakaminen tasan perillisten kesken johtaa elinkeinon jatkamisen kannalta epätaloudelliseen tilanteeseen, on tällaista jakoa parempi vaihto-ehto panna elinkeinoomaisuus samaan osaan. Tulkittaessa perintökaaren 23 luvun 8 §:n säännöstä tarkoituksensa mukaisesti on siten esineellisen tasajaon lisäksi otettava huomioon myös se, millaisiin seurauksiin jako johtaa. Jako ei saa johtaa siihen, että perillisten jaossa saamien omaisuuksien arvot ovat epäsuhteessa heidän arvomääräisiin perintöosiinsa. Oikeudenmukainen tasajako ei tällöin toteudu.</p>
        <p>Risto Malmström on jaon seurauksena saanut enemmistöosakkuuteen perustuvan määräysvallan perheyhtiössä. Osakeyhtiölaissa on säännöksiä vähemmistönsuojasta, kuten 12 luvun 4 §:n 2 momentin säännös oikeudesta vaatia voitonjakoa ja 9 luvun 16 §:n yleislauseke osakkaiden yhdenvertaisuudesta. Käytännössä näiden säännösten merkitys kysymyksessä olevan perheyhtiön kaltaisessa pienyhtiössä osakkaiden ollessa erimielisiä jää kuitenkin niin vähäiseksi, että voidaan perustellusti katsoa vähemmistöosakkaan aseman enemmistöosakkaaseen nähden muodostuvan epäedullisemmaksi kuin pelkästä osakkeiden omistuksen suhteesta johtuisi. Näin ollen ei myöskään enemmistö- ja vähemmistöosakkeita voi pitää yhtä arvokkaina. Tästä puolestaan seuraa, että Risto Malmströmin jaossa saamilla osakkeilla on ollut enemmän arvoa kuin Antero Malmströmin saamilla osakkeilla, vaikka kumpikin on saanut yhtä monta osaketta. Koska myös kiinteistö on jaettu puoliksi kummallekin, on Risto Malmström saanut arvoltaan enemmän omaisuutta kuin Antero Malmström. Esineellisen tasajaon johtaminen tällaiseen lopputulokseen ei ole oikeudenmukaista. Toimittaessaan jaon edellä selostetulla tavalla pesänjakaja on näin ollen menetellyt virheellisesti.</p>
        <p>Pesänjakaja ei ole määrännyt jaettavan omaisuuden arvoa, joten Korkeimmalla oikeudella ei ole mahdollisuutta oikaista jakoa välittömästi. Jako on siten palautettava pesänjakajalle.</p>
        <p>Antero Malmström on vaatinut jaon oikaisemista siten, että hänelle jaetaan jaettavina olevista osakkeista yksi enemmän kuin Risto Malmströmille, jolloin he saisivat yhtiössä samanlaisen aseman ja määräysvallan, ja että Antero Malmströmin näin saaman osakkeen arvo otetaan huomioon Risto Malmströmin hyväksi kiinteistöä jaettaessa. Tämän jakotavan johdosta Korkein oikeus toteaa, että Risto Malmström on ennen jakoa omistanut perheyhtiöstä yhden osakkeen enemmän kuin Antero Malmström. Jaon toteuttaminen Antero Malmströmin vaatimalla tavalla olisi omiaan johtamaan yhtiön käytännön toimintaa ajatellen epätarkoituksenmukaiseen ja ilmeisen epätaloudelliseen lopputulokseen. Antero Malmström ei ole osoittanut sellaista perustetta, joka oikeuttaisi antamaan jaossa hänelle enemmän osakkeita kuin Risto Malmströmille. Jakoa ei siten ole toimitettava Antero Malmströmin vaatimalla tavalla.</p>
        <p>Pesänjakajan tulee toimittaessaan jaon uudelleen määrätä jaettavana olevien osakkeiden ja kiinteistön arvot. Osakkeiden arvoa määrätessään pesänjakajan on otettava huomioon, että osakkeet, niin kuin edellä on todettu, voivat jaon seurauksena jakautua enemmistö- ja vähemmistöosakkuuden tuottaviin osakkeisiin ja olla siten eriarvoisia. Mikäli Antero ja Risto Malmström eivät pääse sopimukseen osakkeiden arvoista, on pesänjakajan viime kädessä arvioitava ne.</p>
        <p>Omaisuuden arvon määräämisen jälkeen pesänjakajan on perintökaaren 23 luvun 8 §:n 1 momentista ilmenevän periaatteen mukaisesti jaettava omaisuus. Mikäli Antero ja Risto Malmström eivät muuta sovi, on lähtökohtana osakkeiden jakaminen tasan kummallekin. Tällöin heidän saamiensa osakkeiden erilainen arvo tulee ottaa huomioon kiinteistöä tai, ellei jakoa voida toimittaa kiinteistöä myymättä, sen kauppahintaa jaettaessa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja raastuvanoikeuden päätös sekä pesänjakajan 17.2.1992 toimittama perinnönjako kumotaan. Perinnönjako palautetaan pesänjakajalle, jonka tulee toimittaessaan jaon uudelleen menetellä laillisesti ja ottaa huomioon Korkeimman oikeuden tuomiosta ilmenevät palautusperusteet.</p>
        <div>
          <p>Asian ovat ratkaisseet oikeusneuvokset Lindholm (eri mieltä), Suhonen, Möller, Pellinen ja Kitunen. Esittelijä Mirja-Leena Nurmi.</p>
        </div>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Lindholm: Katson, ettei Antero Malmström ole esittänyt syytä hovioikeuden tuomion muuttamiseen.</p>
      </div>
    </div>
  </finlex:content>
</finlex:document>
