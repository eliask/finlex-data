<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19970054</dcterms:identifier>
  <finlex:ecliIdentifier>ECLI:FI:KKO:1997:54</finlex:ecliIdentifier>
  <dcterms:title>KKO:1997:54</dcterms:title>
  <dcterms:description>
    <p>
      <strong>Yrityssaneeraus</strong>
    </p>
    <p>
      <strong>Huoneenvuokra</strong>
    </p>
  </dcterms:description>
  <finlex:registerNumber>S95/2617</finlex:registerNumber>
  <dcterms:date pvm="19970213">1997-02-13</dcterms:date>
  <finlex:fileCopyNumber>1401</finlex:fileCopyNumber>
  <dcterms:issued pvm="19970421">1997-04-21</dcterms:issued>
  <dcterms:abstract>
    <p>Yrityksen saneerauksesta annetun lain 27 §:n 1 momentin tarkoittamalta irtisanomisajalta maksettava vuokra katsottiin velallisen saneerausvelaksi.</p>
  </dcterms:abstract>
  <p>YSL 27 § 1 mom</p>
  <p>YSL 27 § 4 mom</p>
  <p>YSL 32 § 1 mom</p>
  <dcterms:tableOfContents>
    <a href="19970054aloa0">ASIAN AIKAISEMPI KÄSITTELY</a>
    <a href="19970054mhaku0">MUUTOKSENHAKU KORKEIMMASSA OIKEUDESSA</a>
    <a href="19970054yloa0">KORKEIMMAN OIKEUDEN RATKAISU 21.4.1997</a>
  </dcterms:tableOfContents>
  <finlex:content id="s19970054.kko">
    <div>
      <h2 id="19970054aloa0">ASIAN AIKAISEMPI KÄSITTELY</h2>
      <div>
        <h3>Merimieseläkekassan väite saneerausmenettelyssä</h3>
        <p>Osuuskunta Eka-yhtymän, nykyisin Osuuskunta Tradekayhtymä, tultua 22.10.1993 asetetuksi yrityssaneeraukseen oli osuuskunnan puolelta 27.10.1993 yrityksen saneerauksesta annetun lain (jäljempänä yrityssaneerauslaki) 27 §:n 1 momentin nojalla irtisanottu Helsingissä olevaa myymälähuoneistoa koskeva vuokrasopimus, jossa osuuskunta oli vuokralaisena ja Merimieseläkekassa vuokranantajana. Merimieseläkekassa vaati, että irtisanomisajan vuokra 263 329,80 markkaa poistetaan saneerausohjelmaehdotuksesta, koska se oli syntynyt saneerausmenettelyn alkamisen jälkeen ja oli siten yrityssaneerauslain 32 §:n tarkoittama saneerausmenettelyn estämättä suoritettava saatava.</p>
      </div>
      <div>
        <h3>Selvittäjien vastaus</h3>
        <p>Selvittäjät katsoivat yrityssaneerauslain 27 §:n 1 ja 4 momentin sanamuodon ja lain esitöiden perusteella, että irtisanomisajan vuokra on saneerausvelkaa.</p>
      </div>
      <div>
        <h3>Helsingin käräjäoikeuden päätös 30.6.1994</h3>
        <p>Jos vuokrasopimus irtisanottiin saneerausmenettelyn kestäessä yrityssaneerauslain 27 §:n nojalla ennenaikaisesti, on irtisanomisajalta suoritettavan vuokran peruste jonkin aikaa jatkuva hallinta. Maksuvelvollisuus kohdistui selvästi menettelyn alkamisen jälkeiseen aikaan sillä tavoin kuin mainitun lain 32 §:n 1 momentin jälkimmäisessä virkkeessä säädetään. Saneerausmenettelyn kestäessä kuluvan irtisanomisajan vuokra oli siten lainkohdassa tarkoitettuna hallintasuhteeseen perustuvana juoksevana vastikemaksuna saneerausmenettelyn estämättä maksettava sitä mukaa kuin se erääntyi. Irtisanomisajan vuokra ei ollut saneerausvelkaa ja se oli poistettava saneerausohjelmasta.</p>
        <p>Näin ollen käräjäoikeus määräsi Merimieseläkekassan mainitun 263 329,80 markan vuokrasaatavan poistettavaksi saneerausohjelmaehdotuksesta.</p>
        <div>
          <p>Asian ovat ratkaisseet käräjäoikeuden jäsenet Nousiainen, Liukkonen ja Rinnemaa.</p>
        </div>
      </div>
      <div>
        <h3>Helsingin hovioikeuden päätös 27.10.1995</h3>
        <p>Osuuskunta Eka-yhtymä valitti hovioikeuteen. Hovioikeus totesi osuuskunnan pitäneen hallinnassaan Merimieseläkekassalta vuokrattua, Helsingissä osoitteessa Lyypekinkatu 2 sijaitsevaa myymälähuoneistoa ja käyttäneen huoneistoa liiketoiminnassaan 27.12.1993 saakka eli yli kahden kuukauden ajan yrityssaneerausmenettelyn alkamisen jälkeen.</p>
        <p>Yrityssaneerauslain 27 §:n säännöksellä oli tarkoitettu turvata saneerausvelallisen sopimuskumppanille muun ohella korvaus sopimuksen ennenaikaisen irtisanomisen vuoksi menetetyistä vuokrista tai muista vastikkeista säännöksen nojalla lyhennetyltä irtisanomisajalta. Kun osuuskunta oli hallinnut koko irtisanomisajan huoneistoa, se ei ole voinut irtisanomisilmoituksella 27.10.1993 muuttaa 27.12.1993 päättyneen vuokrasopimuksen irtisanomisajalta maksettavien vuokrien oikeudellista luonnetta vuokrasopimuksen ennenaikaisesta päättymisestä tulevaksi korvaukseksi.</p>
        <p>Hallinta-ajaltaan osuuskunnan oli saneerausmenettelystä riippumatta massavelkaisena maksettava yrityssaneerauslain 32 §:n nojalla vuokrat saneerausmenettelyn alkamisen jälkeiseltä ajalta. Tämän vuoksi osuuskunnan valitus ei antanut aihetta käräjäoikeuden päätöksen muuttamiseen.</p>
        <div>
          <p>Asian ovat ratkaisseet hovioikeuden jäsenet Korhonen, Matti Lahti ja Tuukkanen. Esittelijä Ari Wirén.</p>
        </div>
      </div>
    </div>
    <div>
      <h2 id="19970054mhaku0">MUUTOKSENHAKU KORKEIMMASSA OIKEUDESSA</h2>
      <p>Osuuskunta Tradeka-yhtymälle myönnettiin valituslupa siltä osin kuin kysymys oli Merimieseläkekassan osuuskunnalta olevan vuokrasaatavan saneerausvelkaluonteisuudesta. Osuuskunta vaati valituksessaan, että alempien oikeuksien päätökset kumotaan ja Merimieseläkekassan vuokrasaatavan 263 329,80 markan vahvistetaan olevan yrityssaneerauslain 27 §:n tarkoittamaa saneerausvelkaa ja että se määrätään sisällytettäväksi saneerausohjelmaan.</p>
      <p>Merimieseläkekassa vastasi valitukseen.</p>
    </div>
    <div>
      <h2 id="19970054yloa0">KORKEIMMAN OIKEUDEN RATKAISU 21.4.1997</h2>
      <div>
        <h3>Perustelut</h3>
        <p>Hovioikeuden toteamin tavoin Osuuskunta Eka-yhtymä on 27.10.1993 yrityssaneerauslain 27 §:n nojalla irtisanonut kysymyksessä olevan vuokrasopimuksen päättymään säännöksessä tarkoitetun kahden kuukauden kuluttua irtisanomisesta eli 27.12.1993. Asiassa on kysymys siitä, onko huoneistosta irtisanomisajalta vuokranantajalle Merimieseläkekassalle maksettava vuokra osuuskunnan saneerausvelkaa vai saneerausmenettelystä riippumatta suoritettavaa velkaa.</p>
        <p>Vuokrasopimuksen irtisanomista koskevan säännöksen jälkeen yrityssaneerauslain 27 §:n 1 momentin toisessa virkkeessä lausutaan seuraavasti: "Korvaus sopimuksen ennenaikaisen päättymisen vuoksi käsittää irtisanomisaikaan kohdistuvan vuokran tai muun vastikkeen lisäksi omaisuuden hallinnan palauttamisesta aiheutuneet välttämättömät kustannukset sekä kohtuullisen korvauksen muusta vahingosta, jonka vuokralleantaja osoittaa hänelle aiheutuvan".</p>
        <p>Saman pykälän 4 momentissa säädetään: "Korvaus, joka 1 tai 3 momentissa tarkoitetuissa tapauksissa on suoritettava sopimuksen irtisanomisen tai purkamisen vuoksi, on velallisen saneerausvelkaa ja otettava huomioon sen estämättä, mitä jäljempänä säädetään saatavien ilmoittamisesta".</p>
        <p>Yrityssaneerauslain 27 §:n 1 ja 4 momenttia koskevan hallituksen esityksen (HE 182/92 s. 80) perusteluissa todetaan 1 momentissa tarkoitetun korvauksen olevan velallisen saneerausvelkaa.</p>
        <p>Eduskunnan lakivaliokunnassa yrityssaneerauslain 27 §:n 1 momentin toiseen virkkeeseen lisättiin sanojen "vastikkeen" ja "omaisuuden" väliin pilkun asemesta sana "lisäksi". Lakivaliokunnan perustelujen mukaan valiokunta ehdotti tältä osin "vähäistä lakiteknistä korjausta" (LaVM 15/92 s. 5 ja 10). Muita muutoksia lakivaliokunta ei säännöstekstiin tältä osin tehnyt eikä sen mietinnöstä ole pääteltävissä, että säännökseen olisi tarkoitettu tehdä mitään hallituksen esityksestä poikkeavaa asiallista muutosta.</p>
        <p>Jos vuokrasopimusta ei yrityssaneerauslain 27 §:n nojalla irtisanota, saneerausmenettelyn alettua syntyvien vuokravelkojen asema määräytyy lain jatkuvia sopimussuhteita koskevan 32 §:n 1 momentissa olevan yleissäännöksen mukaisesti. Sen mukaan jatkuvaan sopimussuhteeseen perustuvat vastikemaksut on maksettava sitä mukaa kuin ne erääntyvät. Nämä velat eivät ole saneerausvelkoja.</p>
        <p>Saneerausmenettelyn alkamisen jälkeiseen aikaan kohdistuvien vuokrasaatavien katsominen edellä käsitellyssä irtisanomistilanteessa velallisen saneerausvelaksi voi käytännössä johtaa epäkohtiin. Velallinen voi pelkällä irtisanomisilmoituksella vuokrasopimuksesta vapautumisen lisäksi muuttaa irtisanomisajalta maksettavan vuokran saneerausvelaksi.</p>
        <p>On tosin olemassa varteenotettavia asia- ja johdonmukaisuussyitä päätyä siihen lopputulokseen, johon alemmat oikeudet ovat päätyneet. Vuokrasopimuksen päättymistä koskevien yrityssaneerauslain 27 §:n 1 ja 4 momentin erityissäännösten sanamuoto ja lain esityöt puhuvat kuitenkin selkeästi ja yhdensuuntaisesti sen puolesta, että irtisanomisajan vuokra on velallisen saneerausvelkaa. Tähän nähden lain sanamuodosta poikkeava tulkinta ei ole mahdollinen.</p>
        <p>Merimieseläkekassan 263 329,80 markan vuokrasaatavan on näin ollen vahvistettava kuuluvan osuuskunnan saneerausvelkana osuuskunnan saneerausohjelmaan.</p>
      </div>
      <div>
        <h3>Päätöslauselma</h3>
        <p>Hovioikeuden ja käräjäoikeuden päätökset kumotaan. Korkein oikeus vahvistaa, että Merimieseläkekassan vuokrasaatava 263 329 markkaa 80 penniä Osuuskunta Tradekayhtymältä kuuluu osuuskunnan saneerausohjelmaan. Asia palautetaan tämän muutoksen tekemistä varten käräjäoikeuteen, jonne selvittäjien tulee käräjäoikeuden määräämässä ajassa toimittaa täydennetty saneerausohjelma.</p>
        <p>Selvittäjien toimivalta palautuu tämän päätöksen antopäivänä kello 8.00.</p>
        <div>
          <p>Asian ovat ratkaisseet oikeusneuvokset Portin, Haarmann, Krook, Wirilander ja Hidén. Esittelijä Jukka Kontio.</p>
        </div>
      </div>
    </div>
  </finlex:content>
</finlex:document>
