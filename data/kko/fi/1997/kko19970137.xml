<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19970137</dcterms:identifier>
  <finlex:ecliIdentifier>ECLI:FI:KKO:1997:137</finlex:ecliIdentifier>
  <dcterms:title>KKO:1997:137</dcterms:title>
  <dcterms:description>
    <p>
      <strong>Todistelu</strong>
    </p>
  </dcterms:description>
  <finlex:registerNumber>S96/1280</finlex:registerNumber>
  <dcterms:date pvm="19970310">1997-03-10</dcterms:date>
  <finlex:fileCopyNumber>3239</finlex:fileCopyNumber>
  <dcterms:issued pvm="19970922">1997-09-22</dcterms:issued>
  <dcterms:abstract>
    <p>Kysymys näytön riittävyydestä ja arvioimisesta riitaasiassa, jossa päävelallinen vastusti takaajan kuolinpesän konkurssipesän häneen kohdistamaa takautumiskannetta sillä perusteella, että takaaja ja päävelallinen olivat todistajan läsnä ollessa suullisesti sopineet, että takaaja luopuu takautumisoikeudestaan.</p>
    <p>Ään.</p>
  </dcterms:abstract>
  <dcterms:tableOfContents>
    <a href="19970137aloa0">ASIAN KÄSITTELY ALEMMISSA OIKEUKSISSA</a>
    <a href="19970137mhaku0">MUUTOKSENHAKU KORKEIMMASSA OIKEUDESSA</a>
    <a href="19970137yloa0">KORKEIMMAN OIKEUDEN RATKAISU 22.9.1997</a>
  </dcterms:tableOfContents>
  <finlex:content id="s19970137.kko">
    <div>
      <h2 id="19970137aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Turun käräjäoikeudessa</h3>
        <p>Dennis Seligsonin kuolinpesän konkurssipesä vaati Isac Seligsonia vastaan ajamassaan kanteessa tämän velvoittamista suorittamaan konkurssipesälle 1 236 840,60 markkaa 16 prosentin korkoineen haasteen tiedoksiantopäivästä 2.8.1994 lukien. Kanne perustui siihen, että Dennis Seligson oli Turun hovioikeuden tuomiolla 27.7.1990 velvoitettu takaajana suorittamaan Banque Generale de Luxembourgille Isac Seligsonin velka enintään 13 000 000 Luxemburgin frangia korkoineen ja että Dennis Seligson oli pankin perittyä häneltä ulosottoteitse hänen maksettavakseen määrättyä takausvelkaa maksanut sitä eri erissä yhteensä vaaditut 1 236 840,60 markkaa.</p>
      </div>
      <div>
        <h3>Vastaus</h3>
        <p>Isac Seligson vastusti kannetta sillä perusteella, että Dennis Seligson oli luopunut kanteessa sanottuun takaukseen perustuvasta regressioikeudesta.</p>
      </div>
      <div>
        <h3>Käräjäoikeuden tuomio 11.9.1995</h3>
        <p>Käräjäoikeus katsoi todistaja Erkki Vinbergin oikeudessa kertomalla selvitetyksi Dennis ja Isac Seligsonin sopineen, että Dennis Seligson luopuu vaatimasta Isac Seligsonilta suoritusta takauksen perusteella velkojalle maksamastaan. Sen vuoksi käräjäoikeus hylkäsi kanteen perusteettomana.</p>
        <div>
          <p>Asian on ratkaissut käräjätuomari Vuorenpää.</p>
        </div>
      </div>
      <div>
        <h3>Turun hovioikeuden tuomio 21.3.1996</h3>
        <p>Dennis Seligsonin kuolinpesän konkurssipesä valitti hovioikeuteen. Hovioikeus totesi todistaja Vinbergin kertoneen, että Isac ja Dennis Seligson olivat yhdessä keskustelleet siitä, ettei Dennis Seligson tulisi perimään saatavaansa Isac Seligsonilta. Todistajan käsityksen mukaan Seligsonit olivat kertoneet asian hänelle, jotta joku kolmaskin olisi tiennyt sopimuksesta. Asiassa ei ollut ilmennyt seikkoja, joiden perusteella todistajankertomusta olisi pidettävä epäuskottavana.</p>
        <p>Hovioikeus ei muuttanut käräjäoikeuden tuomiota.</p>
        <div>
          <p>Asian ovat ratkaisseet hovioikeuden jäsenet Särkilä, Jousi ja Kyllästinen. Esittelijä Mika Herhi.</p>
        </div>
      </div>
    </div>
    <div>
      <h2 id="19970137mhaku0">MUUTOKSENHAKU KORKEIMMASSA OIKEUDESSA</h2>
      <p>Dennis Seligsonin kuolinpesän konkurssipesälle myönnettiin valituslupa. Valituksessaan konkurssipesä vaati kanteensa hyväksymistä.</p>
      <p>Isac Seligson vastasi valitukseen.</p>
    </div>
    <div>
      <h2 id="19970137yloa0">KORKEIMMAN OIKEUDEN RATKAISU 22.9.1997</h2>
      <div>
        <h3>Välitoimi ja käsittelyratkaisu</h3>
        <p>Korkein oikeus on 10.3.1997 toimittanut suullisen käsittelyn. Dennis Seligsonin kuolinpesän konkurssipesän pyyntö kuulla todistajina suullisessa käsittelyssä sen jo hovioikeudessa nimeämiä Carita Seligsonia ja Tuula Häyryä ja Korkeimmassa oikeudessa nimeämää Risto Sipilää on hylätty oikeudenkäymiskaaren 30 luvun 7 §:n 1 momentin nojalla. Sipilän osalta pyynnön yhteydessä ei ole esitetty mitään syytä, miksi tätä todistajaa olisi kuultava vasta Korkeimmassa oikeudessa. Muiden todistajien osalta ei ole saatettu todennäköiseksi, etteikö heitä olisi voitu kuulla jo käräjäoikeudessa tai että muuten olisi ollut pätevä aihe olla tekemättä niin.</p>
      </div>
      <div>
        <h3>Perustelut</h3>
        <p>Ennen käsiteltävänä olevan riita-asian vireilletuloa Dennis Seligsonin kuolinpesän konkurssipesä on ensin 21.9.1993 päivätyllä kirjeellä vaatinut Isac Seligsonilta suoritusta regressioikeutensa perusteella viitaten Turun hovioikeuden 27.7.1990 antamaan lainvoimaiseen tuomioon ja Dennis Seligsonin sen nojalla tekemiin suorituksiin. Isac Seligson on vastauskirjeessään pitänyt vaatimusta aiheettomana sillä perusteella, että takaus ei ollut yhteisvastuullinen. Konkurssipesä on tämän jälkeen 27.10.1993 päivätyssä Isac Seligsonille osoitetussa kirjeessään edelleen viitannut kyseiseen Turun hovioikeuden tuomioon todeten, että takausvastuu on tuomiossa nimenomaisesti määritelty yhteisvastuulliseksi. Konkurssipesä on kirjeessään pyytänyt tämän johdosta Isac Seligsonilta mahdollisimman pian selvitystä, joka riidattomasti osoittaisi, ettei takaus vastoin oikeuden päätöstä olisikaan yhteisvastuullinen. Tähän kirjeeseen Isac Seligson ei ole vastannut.</p>
        <p>Isac Seligson on vastustanut konkurssipesän tämän jälkeen vireille panemaa nyt kyseessä olevaa velkomuskannetta paitsi päävelan riitaisuuden perusteella myös sillä perusteella, että Dennis Seligson oli sitovasti luopunut regressisaatavastaan. Isac Seligsonin sittemmin luovuttua päävelan riitaisuutta koskevasta väitteestään käräjäoikeus ja hovioikeus ovat hylänneet kanteen käräjäoikeudessa kuullun todistaja Vinbergin kertomuksen perusteella.</p>
        <p>Vinberg on todistajana Korkeimmassa oikeudessa kertonut Seligsonien tapana olleen, että kun he olivat jotakin sopineet, he kertoivat siitä jollekin kolmannelle, yleensä Vinbergille. Dennis ja Isac Seligson olivat jossakin yhteydessä ja ajankohtana, jota todistaja ei ole muistanut, neuvotelleet todistajan läsnäollessa takausasiasta. Takautumisoikeuden käyttämisestä ei kuitenkaan tuolloin ollut puhuttu. Tämän jälkeen eräässä toisessa yhteydessä Dennis ja Isac Seligson olivat tulleet todistajan työhuoneeseen ja kertoneet sopineensa, ettei Dennis Seligson peri takauksen perusteella maksamiaan suorituksia takaisin isältään. Todistajan käsityksen mukaan sopimus oli lopullinen, mutta tämä kysymys ei kuitenkaan ollut ollut keskustelussa nimenomaisesti esillä. Todistajan muistaman mukaan Dennis Seligson olisi tuossa vaiheessa maksanut velasta pankille noin 800 000 markkaa, mutta summa saattoi olla mikä tahansa muukin 800 000 ja 1 000 000 markan välillä. Mistään summista ei kuitenkaan keskusteltu, eikä keskustelussa ollut esillä sekään, koskiko perimättä jättäminen vain Dennis Seligsonin jo maksamaa osaa velasta vai tämän myöhemminkin tekemiä suorituksia. Tämänkään keskustelun ajankohtaa todistaja ei ole muistanut, mutta on arvellut, että se oli saatettu käydä syksyllä 1992.</p>
        <p>Korkein oikeus toteaa, että Isac Seligsonin asiana on näyttää toteen, että Dennis Seligson on luopunut takautumisoikeudestaan. Väitetty luopuminen on koskenut melko suurta saatavaa ja merkitsisi näin ollen huomattavaa lahjoitusta Isac Seligsonille konkurssipesän velkojien vahingoksi. Näin ollen Isac Seligsonin on esitettävä vakuuttavaa näyttöä väittämästään luopumistarkoituksesta, jotta tuo seikka voitaisiin katsoa selvitetyksi.</p>
        <p>Luopumisesta ei ole laadittu mitään kirjallista sopimusta tai muutakaan asiakirjaa. Dennis Seligson on kuollut 15.2.1993, joten häneltäkään selvitystä ei ole saatavissa. Siten ainoaksi selvitykseksi väitetystä luopumisesta jää todistaja Vinbergin kertomus. Ratkaisevaksi niin ollen muodostuu se, voidaanko Vinbergin kertomuksella katsoa näytetyksi, että Dennis Seligson on tarkoittanut lopullisesti luopua kanteen perusteena olevasta takautumisoikeudestaan.</p>
        <p>Todistaja Vinbergin kuvaama keskustelu on tapahtunut Dennis Seligsoniin kohdistettujen perimistoimien ollessa kesken. Tuohon aikaan on lisäksi ollut vireillä Isac Seligsonin velkojapankkiinsa kohdistama vahingonkorvauskanne. Vinberg ei ole muistanut käydyn keskustelun tarkempaa ajankohtaa, mutta sen sisältö on Vinbergin mukaan ollut se, että Dennis Seligson ei "peri takaisin" takautumissaatavaansa Isac Seligsonilta. Myös keskustelun kohteena ollut saatavan määrä on jäänyt epäselväksi. Vinbergin kuvaaman keskustelun perusteella ei voida luotettavasti päätellä, onko Dennis Seligsonin tarkoituksena ollut lopullisesti luopua takautumisoikeudestaan vai ainoastaan toistaiseksi pidättyä perimistoimista Isac Seligsoniin nähden. Kun tämä keskeinen kysymys ei ole ollut keskustelussa lainkaan esillä, pelkästään todistaja Vinbergin käsitykselle Dennis Seligsonin tarkoituksesta ei voida antaa ratkaisevaa merkitystä. Se, ettei väitetystä takautumisoikeudesta luopumisesta ole saatavan suuresta määrästä huolimatta laadittu mitään asiakirjaa, viittaa siihen, ettei Dennis Seligsonin tarkoituksena ole ollut lopullisesti luopua takautumisoikeudestaan. Tähän viittaa myös se, että väite takautumisoikeudesta luopumisesta on esitetty vasta sen jälkeen, kun Isac Seligson on pyrkinyt vastuusta vapautuakseen ensin vetoamaan muihin, oikeudellisesti merkityksettömiin seikkoihin. Näissä oloissa pelkästään Vinbergin kertomuksella esitettyä selvitystä ei voida pitää riittävänä näyttönä siitä, että Dennis Seligsonin tarkoituksena olisi ollut lopullisesti luopua takautumisoikeudestaan.</p>
      </div>
      <div>
        <h3>Tuomiolauselma</h3>
        <p>Käräjäoikeuden ja hovioikeuden tuomiot kumotaan. Isac Seligson velvoitetaan suorittamaan Dennis Seligsonin kuolinpesän konkurssipesälle 1 236 840 markkaa 60 penniä 16 prosentin korkoineen haasteen tiedoksiantopäivästä 2.8.1994 lukien.</p>
        <div>
          <p>Asian ovat ratkaisseet oikeusneuvokset Nikkarinen, Krook, Wirlander, Möller ja Tulokas (eri mieltä). Esittelijä Jukka Sippo.</p>
        </div>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Tulokas: Hakija on nimennyt Korkeimman oikeuden suullisessa käsittelyssä todistajiksi Carita Seligsonin, Risto Sipilän ja Tuula Häyryn. Carita Seligson ja Häyry oli nimetty todistajiksi jo hovioikeudessa, mutta hovioikeus on oikeudenkäymiskaaren 25 luvun 14 §:n 2 momentin nojalla hylännyt pyynnön. Hakija on valituksessaan pitänyt hovioikeuden menettelyä virheellisenä.</p>
        <p>Kanne, joka koskee takaajan takautumisoikeutta, perustuu kirjallisiin todisteisiin. Alemmat oikeudet ovat hylänneet kanteen katsoen todistaja Erkki Vinbergin kertomuksella selvitetyksi, että Dennis Seligson oli luopunut takautumissaatavastaan.</p>
        <p>Selvästä saatavasta luopuminen ei ole yleistä sukulaistenkaan välisessä suhteessa. Tavallista ei ole myöskään se, että luopuminen perustuu vain suulliseen välipuheeseen. Luopumisväitteeseen on aihetta suhtautua kriittisesti erityisesti tilanteessa, jossa velkojataho on konkurssissa. Hakijan ilmoituksen mukaan todistaja Vinberg oli ennen käräjäoikeuden istuntoa ilmoittanut, ettei hän tiennyt mitään asiaan vaikuttavaa. Näissä olosuhteissa kantajan ei ole tarvinnut käräjäoikeudessa varautua vastanäytön esittämiseen sen epätodennäköisen vaihtoehdon varalta, että todistaja poikkeaisi aikaisemmasta lausunnostaan. Hovioikeuden ei siten olisi pitänyt torjua hakijan tarjoamaa näyttöä.</p>
        <p>Asiaa Korkeimmassa oikeudessa käsiteltäessä on ensiksi tullut ratkaistavaksi valitus siltä osin kuin siinä on käsitelty hovioikeuden menettelyä todistajien kuulematta jättämisen osalta, koska tällä on ollut ratkaiseva merkitys jatkon kannalta. Kun hovioikeuden ratkaisua on esitetystä syystä pidettävä virheellisenä, asia olisi tullut palauttaa hovioikeuden uudelleen käsiteltäväksi hakijan nimeämien todistajien kuulemiseksi.</p>
        <p>Korkeimman oikeuden enemmistö on päättänyt, ettei hakijan nimeämiä todistajia kuulla ja että asia ratkaistaan välittömästi. Velvollisena äänestyksen tuloksena lausumaan pääasiasta näin muodostuneen prosessiaineiston pohjalta ilmoitan päätyväni samaan lopputulokseen kuin enemmistö.</p>
      </div>
    </div>
  </finlex:content>
</finlex:document>
