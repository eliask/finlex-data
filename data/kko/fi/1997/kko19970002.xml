<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19970002</dcterms:identifier>
  <finlex:ecliIdentifier>ECLI:FI:KKO:1997:2</finlex:ecliIdentifier>
  <dcterms:title>KKO:1997:2</dcterms:title>
  <dcterms:description>
    <p>
      <strong>Avioliitto</strong>
      <span>Omaisuuden ositus</span>
    </p>
    <p>
      <strong>Oikeudenkäyntimenettely</strong>
    </p>
  </dcterms:description>
  <finlex:registerNumber>S95/1230</finlex:registerNumber>
  <dcterms:date pvm="19961113">1996-11-13</dcterms:date>
  <finlex:fileCopyNumber>37</finlex:fileCopyNumber>
  <dcterms:issued pvm="19970109">1997-01-09</dcterms:issued>
  <dcterms:abstract>
    <p>A:n ensimmäinen puoliso oli kuollut. Ositus tämän avioliiton jälkeen oli toimittamatta. Lapset tästä avioliitosta olivat A:n eläessä nostaneet kanteen, jossa moitittiin hänen toisen aviomiehensä kuoleman jälkeen toimitettua ositusta. Kanne jätettiin kanneoikeuden puuttumisen vuoksi tutkimatta.</p>
    <p>Vrt. <a href="http://www.finlex.fi/fi/oikeus/kko/kko/1993/19930115">KKO:1993:115</a></p>
  </dcterms:abstract>
  <dcterms:tableOfContents>
    <a href="19970002aloa0">ASIAN KÄSITTELY ALEMMISSA OIKEUKSISSA</a>
    <a href="19970002mhaku0">MUUTOKSENHAKU KORKEIMMASSA OIKEUDESSA</a>
    <a href="19970002yloa0">KORKEIMMAN OIKEUDEN RATKAISU 9.1.1997</a>
  </dcterms:tableOfContents>
  <finlex:content id="s19970002.kko">
    <div>
      <h2 id="19970002aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Ylitornion kihlakunnanoikeudessa</h3>
        <p>Sulo Antero Tuokkuri, Aili Maria Väisänen, Tarja Tuulikki Savolainen, Irja Aulikki Tuokkuri ja Senja Marjaana Tuokkuri kertoivat Anni Kyllikki Kivimäkeä, Eeva Annikki Martikaista ja Emmi Sofia Toivasta vastaan ajamassaan kanteessa, että 20.1.1970 kuolleen Johannes Toivasen oikeudenomistajien Kivimäen ja Martikaisen sekä Johannes Toivasen aviopuolison Emmi Sofia Toivasen välillä oli 2. ja 15.1.1992 tehty ositus ja perinnönjako Johannes Toivasen jälkeen. Aarne Matti Jaako oli edustanut toimituksessa Emmi Sofia Toivasta kihlakunnanoikeuden 24.10.1990 antaman uskotun miehen määräyksen nojalla.</p>
        <p>Uskotun miehen määräämisessä oli tapahtunut tuomiovirheeseen verrattava virhe, koska kihlakunnanoikeus oli määrännyt Jaakon Emmi Sofia Toivasen uskotuksi mieheksi varaamatta tämän ensimmäisestä avioliitosta oleville lapsille Sulo Antero Tuokkurille ja Väisäselle sekä tuosta avioliitosta olleen lapsen, sittemmin kuolleen Toivo Johannes Tuokkurin lapsille Savolaiselle, Irja Tuokkurille ja Senja Tuokkurille tilaisuutta tulla asiassa kuulluksi. Osituksessa ja perinnönjaossa oli myös oleellisia virheellisyyksiä ja puutteita.</p>
        <p>Tämän vuoksi Sulo Antero Tuokkuri ja hänen myötäpuolensa vaativat, että 2. ja 15.1.1992 tehty ositus- ja perinnönjakokirja julistetaan pätemättömäksi ja että ositus- ja perinnönjakokirjan perusteella Hosion tilaan RN:o 52:0 mahdollisesti annettu lainhuuto julistetaan mitättömäksi.</p>
      </div>
      <div>
        <h3>Vastaus</h3>
        <p>Kivimäki ja hänen myötäpuolensa vaativat kanteen jättämistä tutkimatta, koska kantajat eivät olleet Johannes Toivasen kuolinpesän osakkaita. Kantajilla ei näin ollen ollut puhevaltaa asiassa, koska heidän äitinsä Emmi Sofia Toivanen eli.</p>
      </div>
      <div>
        <h3>Kihlakunnanoikeuden päätös 10.6.1992</h3>
        <p>Kihlakunnanoikeus katsoi, etteivät Sulo Antero Tuokkuri ja hänen myötäpuolensa olleet Johannes Toivasen kuolinpesän osakkaita. Tässä jutussa oli kysymys Johannes Toivasen jälkeen pidetyn osituksen ja perinnönjaon kumoamisesta. Kantajilla ei ollut kanneoikeutta eikä niin ollen oikeussuojan tarvetta asiassa.</p>
        <p>Kihlakunnanoikeus jätti kanteen kokonaisuudessaan tutkimatta.</p>
      </div>
      <div>
        <h3>Rovaniemen hovioikeuden tuomio 7.4.1995</h3>
        <p>Sulo Antero Tuokkuri ja hänen myötäpuolensa valittivat hovioikeuteen ja toistivat kanteensa.</p>
        <p>Hovioikeus otti erityisestä syystä huomioon määräaikojen jälkeen hovioikeuteen toimitetut asiakirjat, joista ilmeni, että Emmi Sofia Toivanen oli kuollut 24.2.1993 ja että Korkein oikeus oli 27.9.1993 antamallaan päätöksellä poistanut Ylitornion kihlakunnanoikeuden 24.10.1990 tekemän päätöksen Jaakon määräämisestä Emmi Sofia Toivasen uskotuksi mieheksi.</p>
        <p>Hovioikeus ei muuttanut kihlakunnanoikeuden päätöstä.</p>
        <div>
          <p>Asian ovat ratkaisseet hovioikeuden jäsenet Raimo Repo, Peltoniemi ja Haataja. Esittelijä Tapio Alkula.</p>
        </div>
      </div>
    </div>
    <div>
      <h2 id="19970002mhaku0">MUUTOKSENHAKU KORKEIMMASSA OIKEUDESSA</h2>
      <p>Sulo Antero Tuokkurille ja hänen myötäpuolilleen myönnettiin valituslupa. Valituksessaan Sulo Antero Tuokkuri ja hänen myötäpuolensa toistivat aikaisemmin tekemänsä vaatimukset.</p>
      <p>Kivimäki ja Martikainen vastasivat valitukseen ja vaativat sen hylkäämistä.</p>
    </div>
    <div>
      <h2 id="19970002yloa0">KORKEIMMAN OIKEUDEN RATKAISU 9.1.1997</h2>
      <p>Hovioikeuden käsittelyratkaisun muuttamiseen ei ole syytä.</p>
      <div>
        <h3>Puhevaltaa koskevan ratkaisun perustelut</h3>
        <p>Sulo Antero, Irja Aulikki ja Senja Marjaana Tuokkuri sekä Väisänen ja Savolainen ovat kanteessaan vaatineet Emmi Sofia Toivasen ja tämän 20.1.1970 kuolleen aviopuolison Johannes Toivasen oikeudenomistajien Kivimäen ja Martikaisen välillä 2.1. ja 15.1.1992 tehdyn ositus- ja perinnönjakokirjan julistamista pätemättömäksi. Kun kantajat eivät ole olleet jako-osakkaita ja kun kannetta on ajettu Emmi Sofia Toivasen eläessä, on ilmeistä, ettei kantajilla voi olla kanneoikeutta, elleivät he voi esittää puhevaltansa tueksi erityisiä syitä.</p>
        <p>Korkein oikeus toteaa, että kantajat ovat perustaneet puhevaltansa kahteen seikkaan. Ensinnäkin heidän puhevaltansa perustui siihen, että he olivat Emmi Sofia Toivasen aikaisemmasta avioliitosta Juho Aapo Tuokkurin kanssa syntyneitä lapsia. Juho Aapo Tuokkuri oli kuollut 21.2.1940 ja omaisuuden ositus hänen perillistensä ja Emmi Sofia Toivasen välillä oli edelleen suorittamatta. Toiseksi heidän kanneoikeutensa perustui siihen, että Emmi Sofia Toivasen ja Johannes Toivasen perillisten välillä suoritetussa ositus- ja perinnönjakotoimituksessa oli tehty erinäisiä Emmi Sofia Toivasen varallisuusasemaa vahingoittaneita virheitä.</p>
        <p>Ensiksi mainitun perusteen osalta Korkein oikeus katsoo, ettei pelkästään se seikka, että kantajien mainitsema ositus on toimittamatta, voi perustaa kantajille oikeutta moittia Emmi Sofia Toivasen ja Johannes Toivasen perillisten välillä 2.1. ja 15.1.1992 tehtyä ositusta ja perinnönjakoa. Kantajilla on edelleen oikeus vaatia mainitsemansa osituksen toimittamista eivätkä he ole saattaneet todennäköiseksi, että sanotun osituksen toimittamiseksi olisi tarpeellista moittia Emmi Sofia Toivasen ja Johannes Toivasen perillisten kesken tehtyä ositusta ja perinnönjakoa.</p>
        <p>Mitä tulee toiseen kanneoikeuden perusteeksi ilmoitettuun seikkaan, Korkein oikeus toteaa aluksi, että kanne on pantu vireille ja sitä on ajettu alioikeudessa Emmi Sofia Toivasen eläessä. Vaatimukset eivät siten ole perustuneet kantajien asemaan Emmi Sofia Toivasen oikeudenomistajina. Kanteen ajaminen merkitsee siten, että kantajat tahtovat Emmi Sofia Toivasen sijasta käydä oikeutta tälle kuuluvista varallisuuseduista. Kun kantajat ovat olleet Emmi Sofia Toivasen vastaisia perillisiä, heidän oikeudellinen etunsa jaossa tapahtuneiksi väitettyjen Emmi Sofia Toivasen varallisuusasemaa vahingoittaneiden virheiden osalta on ollut vain välillinen. Korkein oikeus katsoo, ettei sanottu etu ole niin merkittävä, että kantajilla senkään perusteella olisi oikeus Emmi Sofia Toivasen sijasta ajaa kysymyksessä olevaa moitekannetta.</p>
        <p>Korkeimman oikeuden ratkaisussa ei ole otettu kantaa Sulo Antero, Irja Aulikki ja Senja Marjaana Tuokkurin sekä Väisäsen ja Savolaisen oikeuteen moittia ositusta ja perinnönjakoa tai vaatia niiden julistamista mitättömiksi Emmi Sofia Toivasen kuoleman jälkeen tämän oikeudenomistajina.</p>
      </div>
      <div>
        <h3>Päätöslauselma</h3>
        <p>Hovioikeuden tuomion lopputulosta ei muuteta.</p>
        <div>
          <p>Asian ovat ratkaisseet oikeusneuvokset Nikkarinen, Lindholm, Tulenheimo-Takki, Raulos ja Möller. Esittelijä Kimmo Mikkola.</p>
        </div>
      </div>
    </div>
  </finlex:content>
</finlex:document>
