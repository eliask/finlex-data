<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19970026</dcterms:identifier>
  <finlex:ecliIdentifier>ECLI:FI:KKO:1997:26</finlex:ecliIdentifier>
  <dcterms:title>KKO:1997:26</dcterms:title>
  <dcterms:description>
    <p>
      <strong>Oikeudenkäyntikulut</strong>
    </p>
  </dcterms:description>
  <finlex:registerNumber>S95/2142</finlex:registerNumber>
  <dcterms:date pvm="19960924">1996-09-24</dcterms:date>
  <finlex:fileCopyNumber>914</finlex:fileCopyNumber>
  <dcterms:issued pvm="19970310">1997-03-10</dcterms:issued>
  <dcterms:abstract>
    <p>Riitajutussa pelkkää vaikenemista vastapuolen korvattavaksi vaatimien oikeudenkäyntikulujen määrästä ei voitu pitää vaatimuksen myöntämisenä. Tuomioistuimen tuli näin ollen viran puolesta harkita, olivatko asiassa suoritetut toimenpiteet olleet aiheellisia ja oliko niistä vaadittu palkkio kohtuullinen.</p>
  </dcterms:abstract>
  <p>OK 21 luku 8 § 1</p>
  <p>OK 21 luku 14 § 1</p>
  <p>OK 21 luku 15 §</p>
  <dcterms:tableOfContents>
    <a href="19970026aloa0">ASIAN KÄSITTELY ALEMMISSA OIKEUKSISSA</a>
    <a href="19970026mhaku0">MUUTOKSENHAKU KORKEIMMASSA OIKEUDESSA</a>
    <a href="19970026yloa0">KORKEIMMAN OIKEUDEN RATKAISU 10.3.1997</a>
  </dcterms:tableOfContents>
  <finlex:content id="s19970026.kko">
    <div>
      <h2 id="19970026aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin käräjäoikeudessa</h3>
        <p>Pirkko Helena Porkka (Helena Porkka) lausui Pentti Juhani Hautalaa (Pentti Hautala) vastaan 7.6.1994 vireille panemassaan lapsen elatusavun vahvistamista koskevassa jutussa, että heidät tuomittiin asumuseroon 11.2.1985 ja avioeroon 10.6.1986. Asumuseron yhteydessä annettiin päätös siitä, että puolisoiden yhteisistä lapsista Samuli Mikael Hautala (Samuli Hautala) jäi isänsä huoltoon ja Panu Henrik Hautala, nyttemmin Porkka (Panu Porkka), äitinsä huoltoon. Puolisot olivat tehneet avioeron varalta sopimuksen, jonka lasten huoltoa koskevaan kohtaan sisältyvän ehdon mukaan "elatusapua lapsille ei suoriteta puolin eikä toisin". Samuli Hautala oli 5.3.1992 täyttänyt 18 vuotta ja hänestä aiheutunut taloudellinen rasite oli vähentynyt. Sen sijaan 18 vuotta 5.7.1995 täyttävän Panu Porkan koulunkäynti oli viivästynyt, koska hän oli asunut perheensä kanssa Saksassa kolme ja puoli vuotta. Hän aloittaa syksyllä 1994 opinnot Helsingin Saksalaisen koulun lukiossa. Lukio-opiskelu päättyy 31.5.1997 eikä Panu Porkalla tätä ennen ole mahdollisuuksia vastata elatuksestaan ja koulutuksestaan aiheutuvista kustannuksista. Helena Porkan taloudellinen asema oli huonontunut avioeron jälkeen. Hänen kuukausiansionsa olivat alentuneet ja hän oli ollut välillä työttömänä. Nyttemmin hän oli perustanut oman yrityksen niin sanotun starttirahan avulla. Yritys ei kuitenkaan vielä tuota mitään ja asiakaskontaktit olivat vielä neuvotteluvaiheessa.</p>
        <p>Tämän vuoksi Helena Porkka vaati, että Pentti Hautala, jonka ansiotaso oli nouseva ja taloudellinen asema vakaa, velvoitetaan suorittamaan Panu Porkalle paitsi elatusapua 1.3.1994 lukien siihen saakka, kun Panu Porkka täytti 18 vuotta, myös koulutusavustusta 2 250 markkaa kuukaudessa kuukausittain etukäteen 1.8.1995 lukien 31.5.1997 saakka. Lisäksi Helena Porkka vaati, että Pentti Hautala velvoitetaan korvaamaan hänen oikeudenkäyntikulunsa käräjäoikeudessa 15 161,80 markalla 16 prosentin korkoineen.</p>
      </div>
      <div>
        <h3>Vastaus</h3>
        <p>Pentti Hautala kiisti kanteen. Hän ja Helena Porkka olivat sopineet, että kumpikaan heistä ei suorita elatusapua toisen huoltoon jäävälle lapselle. Hän oli vastannut yksin Samuli Hautalan elatuksesta ja vastasi vieläkin osittain tämän koulutuksesta aiheutuneista kustannuksista. Panu Porkan koulunkäynnin pitkittyminen johtui Helena Porkan halusta asua Saksassa. Pentti Hautalan taloudellinen tilanne ei ollut muuttunut olennaisesti paremmaksi sitten sopimuksen tekoajan. Helena Porkka oli itse suunnitellut Panun koulutuksen ja sen kalliin laadun. Vaikka Helena Porkan taloudellinen asema on tilapäisesti heikentynyt, ei ollut hyväksyttävää, että Pentti Hautala joutuisi osaltaan kustantamaan Panu Porkan tarpeettoman kallista koulunkäyntiä Saksalaisessa koulussa. Porkkien perheen taloudellinen tilanne oli parempi kuin Hautalan perheen. Lisäksi Panu Porkka oli loma-aikoina ja viikonloppuisin ollut itsekin töissä.</p>
      </div>
      <div>
        <h3>Käräjäoikeuden tuomio 12.12.1994</h3>
        <p>Helena Porkka ja Pentti Hautala olivat avioeron varalta tehdyssä sopimuksessa sopineet, että elatusapua lapsille ei suoriteta puolin eikä toisin. Sopimus, jossa lapsen puolesta on luovuttu oikeudesta saada elatusapua vastaisuudessa, on mitätön. Näin ollen mainittu sopimus oli mitätön siltä osin, kun siinä oli ollut tarkoitus luopua Panu Porkan oikeudesta saada vastaisuudessa elatusapua itselleen.</p>
        <p>Helena Porkalla oli oma 50 000 markan arvoinen yritys ja hänen aviopuolisonsa kuukausitulot olivat 31 057 markkaa sekä autoetu. Porkan puolisoilla oli lisäksi kaksi yhteistä asuntoa eli varallisuutta yhteensä 1 300 000 markkaa ja yhteistä velkaa 673 000 markkaa. Pentti Hautalan kuukausiansiot olivat 18 264 markkaa ja hänen puolisonsa 14 000 markkaa. Hautalan puolisot omistivat yhteisen asunnon, kesämökin ja auton, joiden yhteinen arvo oli 695 000 markkaa. Puolisoilla oli yhteistä velkaa 311 600 markkaa. Panu Porkan opiskelusta lukiossa aiheutui kustannuksia lukuvuosina 1995 - 1996 ja 1996 - 1997 lukukausimaksujen osalta 2 950 markkaa lukukaudessa ja oppikirjojen osalta noin 1 000 markkaa vuodessa. Käräjäoikeus katsoi, että Panu Porkalla oli oikeus saada elatusapua isältään ja harkitsi elatusavun määräksi esitetyn selvityksen perusteella 1 500 markkaa kuukaudessa. Sen sijaan käräjäoikeus hylkäsi koulutusavustuksesta esitetyn vaatimuksen, koska asiassa esitetyn selvityksen perusteella ei ollut kohtuullista velvoittaa Pentti Hautalaa suorittamaan koulutusavustusta Panu Porkalle. Kun Helena Porkka oli voittanut jutun elatusapua koskevalta osalta ja kun oikeudenkäyntikulut olivat syntyneet olennaiselta osalta elatusapukysymyksen selvittämisestä ja ne olivat enentyneet vain vähäisessä määrin koulutusavustusvaatimuksen johdosta, käräjäoikeus velvoitti Pentti Hautalan korvaamaan Helena Porkan oikeudenkäyntikulut jutussa kokonaisuudessaan eli 15 161,80 markalla 16 prosentin korkoineen alkaen kuukauden kuluttua tuomion antamispäivästä.</p>
        <div>
          <p>Asian on ratkaissut käräjätuomari Pankakoski.</p>
        </div>
      </div>
      <div>
        <h3>Helsingin hovioikeuden tuomio 30.8.1995</h3>
        <p>Helena Porkka ja Pentti Hautala valittivat hovioikeuteen. Hovioikeus ei muuttanut elatusavusta ja koulutusavustuksesta annettua ratkaisua.</p>
        <p>Oikeudenkäyntikulujen osalta hovioikeus lausui, että Pentti Hautala ei ollut käräjäoikeudessa lausunut Helena Porkan esittämästä oikeudenkäyntikuluvaatimuksesta. Asiakirjoista ei ilmennyt, oliko Hautalalta tiedusteltu, vastustiko hän vaatimusta. Valituksessaan hovioikeudelle Hautala oli kuitenkin vaatinut oikeudenkäyntikuluvaatimuksen hylkäämistä tai ainakin niiden alentamista sillä perusteella, että Helena Porkka oli käräjäoikeudessa voittanut elatusapua koskevan vaatimuksen, mutta hävinnyt koulutusavustusta koskevan vaatimuksen. Sitäpaitsi elatusapukysymyksen selvittäminen ei Hautalan mukaan ollut edellyttänyt Helena Porkalta enempää toimenpiteitä kuin Hautalalta.</p>
        <p>Helena Porkka oli käräjäoikeudessa vaatinut Panu Porkalle elatusapua 1.3.1994 ja 5.7.1995 väliseltä ajalta yhteensä noin 36 000 markkaa ja koulutusavustusta 1.8.1995 ja 31.5.1997 väliseltä ajalta yhteensä noin 45 000 markkaa. Käräjäoikeus oli hylännyt elatusapuvaatimuksen osaksi ja koulutusavustusta koskevan, määrältään suuremman vaatimuksen kokonaan. Helena Porkka oli esittänyt kanteensa tueksi asiakirjanäyttöä. Todistajia asiassa ei ollut kuultu. Asiassa oli ollut yksi suullinen valmisteluistunto ja välittömästi sen jälkeen pidetty pääkäsittely. Helena Porkka ei ollut esittänyt laskua toimenpiteistään käräjäoikeudessa, mutta oli pääteltävissä, että kanteen ajaminen ei ollut vaatinut merkittäviä kustannuksia eikä tavanomaista enempää ajanhukkaa. Helena Porkan käräjäoikeudessa esittämää oikeudenkäyntikuluvaatimusta ei voitu pitää kohtuullisena. Edellä mainittu asian lopputulos ja asian laatukin huomioon ottaen Helena Porkka sai pitää osan hänellä käräjäoikeudessa olleista kuluista vahinkonaan. Tämän vuoksi hovioikeus alensi Pentti Hautalan Helena Porkalle käräjäoikeuden osalta maksettavan oikeudenkäyntikulujen korvauksen 5 000 markaksi käräjäoikeuden määräämine korkoineen ja velvoitti Helena Porkan korvaamaan Hautalan oikeudenkäyntikulut hovioikeudessa korkoineen.</p>
        <div>
          <p>Asian ovat ratkaisseet hovioikeuden jäsenet Tornivuori, Kartano (eri mieltä) ja Viitanen. Esittelijä Matti Matikka.</p>
        </div>
        <p>Eri mieltä ollut hovioikeudenneuvos Kartano lausui:</p>
        <p>Pääasia</p>
        <p>Käräjäoikeuden mainitsemien Hautalan elatuskykyä koskevien seikkojen perusteella alennan Hautalan Panu Porkalle maksettavaksi tuomitun elatusavun 1 200 markaksi kuukaudessa.</p>
        <p>Panu Porkka oli syksystä 1994 lukien opiskellut Helsingin Saksalaisen koulun lukiossa tarkoituksenaan suorittaa ylioppilastutkinto keväällä 1997. Koulunkäynnistä johtuen hän ei lukukausien aikana kykene itse vastaamaan elatuksestaan ja koulutuksestaan aiheutuneista kustannuksista. Hän ei lukion käytyäänkään kykene lukiokoulutuksen avulla maksamaan siitä aiheutuneita kustannuksia. Sen vuoksi oli kohtuullista, että Hautala osallistui Panu Porkan lukio-opiskelusta aiheutuviin kustannuksiin. Hautalan elatuskykyyn nähden ja toisaalta Panu Porkan ansiomahdollisuudet lukukausien ulkopuolella huomioon ottaen koulutusavustuksen kohtuullisena määränä oli pidettävä 800 markkaa kuukaudessa. Velvoitan Hautalan suorittamaan Panu Porkalle elatusavun lisäksi koulutusavustusta 800 markkaa kuukaudessa 6.7.1995 alkaen 31.5.1997 saakka, kuitenkin vain niin kauan kuin Panu Porkka kävi lukiota. Koulutusavustus oli suoritettava hovioikeuden tuomiota edeltävältä ajalta heti ja sen jälkeiseltä ajalta kuukausittain etukäteen.</p>
        <p>Oikeudenkäyntikulujen korvausvelvollisuus</p>
        <p>Käräjäoikeuden pöytäkirjan mukaan pääkäsittelyssä on Helena Porkan puolesta ilmoitettu hänen oikeudenkäyntikulujensa määräksi arvonlisäveroineen 15 161,80 markkaa niitä muutoin erittelemättä. Pöytäkirjassa ei ole Hautalan lausumaa vaaditun oikeudenkäyntikulukorvauksen määrästä eikä pöytäkirjasta ilmene, onko häntä kehotettu siitä lausumaan. Hänen ei näin ollen voi katsoa määrältään hyväksyneen vaatimusta. Kun vaatimusta ei ole eritelty, katson Helena Porkan asianajajan tarpeellisiksi toimenpiteiksi haastehakemuksen valmisteluun liittyvät neuvottelut, haastehakemuksen laatimisen ja siinä mainittujen asiakirjojen hankkimisen sekä asianajon yhteydessä suullisen valmistelun istunnossa ja välittömässä pääkäsittelyssä. Arvioin Helena Porkan käräjäoikeuskulujen kohtuulliseksi määräksi 5 000 markkaa. Kun kanteesta hyväksymättä jäänyt osa koskee sellaista seikkaa, jolla ei ole ollut sanottavaa vaikutusta kulujen määrään, korvauksen määrää ei ole syytä alentaa. Tämän vuoksi alennan Hautalan Helena Porkalle käräjäoikeuden osalta maksettavan oikeudenkäyntikulujen korvauksen 5 000 markaksi.</p>
        <p>Asian lopputulokseen nähden Hautala ja Porkka saivat pitää vahinkonaan oikeudenkäyntikulunsa hovioikeudessa.</p>
      </div>
    </div>
    <div>
      <h2 id="19970026mhaku0">MUUTOKSENHAKU KORKEIMMASSA OIKEUDESSA</h2>
      <p>Helena ja Panu Porkalle myönnettiin valituslupa. Yhteisessä valituksessaan he vaativat, 18 vuotta 5.7.1995 täyttänyt Panu Porkka hovioikeuden ja käräjäoikeuden tuomion kumoamista koulutusavustuksen osalta ja kanteen hyväksymistä siten, että Pentti Hautala velvoitetaan suorittamaan hänelle koulutuksesta aiheutuvina kustannuksina 2 250 markkaa kuukaudessa kuukausittain etukäteen 1.8.1995 lukien 31.5.1997 saakka, ja Helena Porkka, että hänelle tuomittu oikeudenkäyntikulujen korvaus korotetaan käräjäoikeuden osalta 15 161,80 markaksi korkoineen 12.1.1995 lukien ja hovioikeuden osalta 14 836 markaksi korkoineen 30.9.1995 lukien. Lisäksi Helena ja Panu Porkka vaativat yhteisten oikeudenkäyntikulujensa korvaamista Korkeimmassa oikeudessa 7 100 markalla korkoineen ja Panu Porkka vastineen osalta lisäksi 8 479 markalla.</p>
      <p>Pentti Hautala antoi häneltä pyydetyn vastauksen. Panu Porkka antoi pyydetyn vastineen Hautalan vastaukseen ja Hautala siihen vastaselityksen.</p>
    </div>
    <div>
      <h2 id="19970026yloa0">KORKEIMMAN OIKEUDEN RATKAISU 10.3.1997</h2>
      <div>
        <h3>Perustelut</h3>
        <p>Koulutuskustannukset</p>
        <p>Pentti Juhani Hautala ja Pirkko Helena Hautala, myöhemmin Porkka, ovat 30.1.1985 allekirjoittaneet avioeron varalta sopimuksen. Sen lasten huoltoa koskevassa ehdossa on sovittu siitä, että puolisoiden tuolloin alaikäisistä lapsista Samuli Mikael jää isän Pentti Hautalan ja Panu Henrik äidin Helena Hautalan huoltoon ja kasvatettavaksi. Samassa yhteydessä on sovittu, että elatusapua lapsille ei suoriteta puolin eikä toisin. Elatusapua koskevan lausuman sijoittaminen sopimuksessa alaikäisten lasten huoltoa koskevaan sopimuskohtaan viittaa siihen, että silmällä on pidetty lapsille näiden alaikäisinä ollessa suoritettavaa elatusapua. Sopimukseen ei sisälly ehtoa lasten koulutuskustannuksista heidän tultuaan täysi-ikäisiksi. Näiden seikkojen perusteella Korkein oikeus katsoo, ettei mainittu sopimus koske näitä kustannuksia.</p>
        <p>Lapsen elatuksesta annetun lain 3 §:n 2 momentin mukaan vanhemmat vastaavat lapsen koulutuksesta aiheutuvista kustannuksista myös sen jälkeen, kun lapsi on täyttänyt 18 vuotta, mikäli se harkitaan kohtuulliseksi. Tällöin otetaan lainkohdan mukaan erityisesti huomioon lapsen taipumukset, koulutuksen kestoaika, siitä aiheutuvien kustannusten määrä sekä lapsen mahdollisuudet koulutuksen päätyttyä itse vastata koulutuksesta aiheutuneista kustannuksista. Lainkohdan säätämiseen johtaneessa hallituksen esityksessä (HE 90/1974 vp, s. 49) on todettu, että viimeksi mainittu peruste on otettu säännösehdotukseen sen vuoksi, että nuoren henkilön mahdollisuudet rahoittaa koulutuksensa ja opintonsa turvautumatta vanhempien taloudelliseen tukeen ovat viime vuosina olennaisesti lisääntyneet. Esityksessä on lausuttu, että useimmissa tapauksissa on pidettävä kohtuullisena, että nuori henkilö pyrkii mahdollisuuksiensa mukaan rahoittamaan opintonsa itse, esimerkiksi yhteiskunnan varoista tuetun luottorahoituksen avulla.</p>
        <p>Koulutuskustannukset, joihin Panu Porkka on vaatinut Pentti Hautalaa osallistumaan, ovat lukion kahden viimeisen luokan oppimäärän suorittamisesta lukuvuosina 1995 - 1996 ja 1996 - 1997 aiheutuvia kustannuksia. Koulutuskustannuksiin on varsinaisten opintomenojen lisäksi luettava myös koulutuksen aikaiset elinkustannukset, sikäli kun koulutuksesta johtuu, ettei niitä voida esimerkiksi työnteolla rahoittaa.</p>
        <p>Panu Hautalalle on myönnetty opintorahaa lukuvuonna 1995 -1996 380 markkaa kuukaudessa ja lukuvuonna 1996 - 1997 280 markkaa kuukaudessa. Tämä määrä voi kuitenkin vain pieneltä osalta kattaa puheena olevalta opiskeluajalta koituvat kustannukset. Lukion oppimäärä ei valmista mihinkään ammattiin, mutta se on edellytyksenä yliopistotasoisten ammattiin valmistavien opintojen harjoittamiselle. Lukio-opintojen luonne vaikuttaa olennaisesti lukiolaisten mahdollisuuksiin ottaa opintolainaa ja vastata siitä. Mahdollisuudet työansioiden saantiin ovat suuresti vähentyneet maassamme 1990-luvulla vallinneen talouslaman vuoksi. Vaikka Panu Porkka pystyy loma- ja viikonlopputöistä saamillaan ansioilla itsekin vastaamaan osasta koulutuskustannuksia ja vaikka Helena Porkka osallistuu niihin vapaaehtoisesti, Panu Porkka on silti koulutusavustuksen tarpeessa. Pentti Hautalan varallisuusasemasta esitetty selvitys osoittaa, että hän kykenee osallistumaan sanottuihin kustannuksiin. Sen vuoksi ja kun lukion käyntiä Helsingin Saksalaisen koulun lukiossa ei voida pitää Panu Porkan kannalta tarpeettoman kalliina koulutuksena, Korkein oikeus katsoo, että Pentti Hautalan velvoittaminen osaltaan vastaamaan Panu Porkan lukiokoulutuksesta on kohtuullista sillä tavoin kuin lapsen elatuksesta annetun lain 3 §:n 2 momentissa tarkoitetaan.</p>
        <p>Koulutusavustuksen määrään ei voida suoraan soveltaa mainitun lain elatusapua koskevia säännöksiä, vaan vanhempien vastuu koulutuskustannuksista on toissijainen ja täydentävä. Pentti Hautalan ja Helena Porkan elatuskyvystä ja Panu Porkan saamasta opintorahasta ja ansiomahdollisuuksista esitetty selvitys huomioon ottaen koulutusavustuksen kohtuullisena määränä on pidettävä 800 markkaa kuukaudessa.</p>
        <p>Oikeudenkäyntikulut</p>
        <p>Oikeudenkäymiskaaren 21 luvun 8 §:n 1 momentin mukaan oikeudenkäyntikulujen korvauksen tulee täysimääräisesti vastata oikeudenkäynnin valmistelusta ja asian tuomioistuimessa ajamisesta sekä asiamiehen ja avustajan palkkiosta aiheutuneita kustannuksia, mikäli ne kohtuuden mukaan ovat olleet aiheellisia asianosaisen oikeuden valvomiseksi. Saman luvun 14 §:n 1 momentin mukaan oikeudenkäyntikuluja vaativan on ilmoitettava, mistä kustannukset koostuvat. Mainitun luvun 15 §:n mukaan jos oikeudenkäyntikulujen korvaamista on vaadittu, tuomioistuimen on korvausvelvollisuutta ratkaistessaan otettava viran puolesta huomioon 1 - 10, 12 ja 13 §:n säännökset, jollei asianosaisen vaatimuksesta tai myöntämisestä muuta johdu. Lainkohtien säätämiseen johtaneessa hallituksen esityksessä (HE 191/1993 vp, s. 16) on todettu, että täysimääräisten oikeudenkäyntikulujen korvaamisen edellytyksenä on, että nämä kustannukset kohtuuden mukaan ovat olleet aiheellisia asianosaisen oikeuden valvomiseksi. Avustajan ja asiamiehen palkkio on määrättävä huomioon ottaen asian vaikeus ja laajuus sekä suoritetun työn määrä ja laatu.</p>
        <p>Oikeudenkäyntikuluja koskeva vaatimus on sellainen, josta asianosaiset voivat sopia. Jos jutun hävinnyt osapuoli myöntää voittopuolen oikeudenkäyntikuluvaatimuksen, kulut on oikeudenkäymiskaaren 21 luvun 15 §:n mukaan tuomittava vaaditun suuruisina. Pelkkää vaikenemista oikeudenkäyntikulujen määrästä ei voida pitää niiden myöntämisenä.</p>
        <p>Tuomioistuimen on asiaa istunnossa käsiteltäessä huolehdittava myös oikeudenkäyntikuluja koskevien vaatimusten osalta siitä, että asianosaiset esittävät vaatimustensa perusteet ja lausuvat siitä, mitä vastapuoli on esittänyt. Tuomioistuimen tulee tarvittaessa selventää vaatimuksia ja vastauksia kysymyksin. Jos vaatimusta ei ole myönnetty, tuomioistuimen on viran puolesta otettava kantaa vaatimuksen lainmukaisuuteen ja harkittava, onko vaatimuksen perusteena ollut toimenpide ollut aiheellinen ja onko siitä vaadittu palkkio kohtuullinen. Tarvittaessa avustajalta tai asiamieheltä on vaadittava erittely oikeudenkäyntikulujen määrästä.</p>
        <p>Pentti Hautala on kiistänyt Helena Porkan kanteen kokonaan. Helena Porkka on voittanut jutun. Hänen vaatimustensa hyväksymättä jäänyt osuus koskee vain sellaista seikkaa, jolla ei ole ollut sanottavaa vaikutusta asianosaisten oikeudenkäyntikulujen määrään. Helena Porkka on käräjäoikeudessa vaatinut oikeudenkäyntikulujensa korvaamista 15 161,80 markalla korkoineen. Pentti Hautala ei ole käräjäoikeudessa erikseen lausunut kuluvaatimuksesta eikä käräjäoikeus ole selvittänyt, myöntääkö vai kiistääkö Pentti Hautala oikeudenkäyntikuluvaatimuksen. Kun vaatimusta ei ole käräjäoikeudessa myönnetty, hovioikeus on voinut kohtuullistaa tuomittua määrää. Helena Porkka on toimittanut valituksensa mukana Korkeimmalle oikeudelle oikeudenkäyntikululaskut käräjäoikeuden, hovioikeuden ja Korkeimman oikeuden osalta. Pentti Hautalalla on ollut tilaisuus vastauksessaan lausua niistä.</p>
        <p>Laskun mukaan oikeudenkäyntikulut käräjäoikeudessa 15 161,80 markkaa koostuvat neuvotteluista, tarpeellisten asiakirjojen hankkimisesta, oikeudenkäynnin valmistelusta ja asianajosta käräjäoikeudessa aiheutuneista kuluista ja palkkiosta. Kaikkia näitä toimenpiteitä on pidettävä aiheellisina Helena Porkan oikeuksien valvomiseksi. Niistä aiheutuneiden kulujen määrä on ollut 402,80 markkaa ja palkkiovaatimus kaikista mainituista toimenpiteistä arvonlisäveroineen 14 759 markkaa. Kysymyksessä on juttu, jossa on ollut vain kirjallista todistelua ja joka on ratkaistu yhden suullisen valmisteluistunnon jälkeen samana päivänä seuranneessa välittömässä pääkäsittelyssä. Huomioon ottaen asian vaikeusaste ja laajuus sekä Helena Porkan asiamiehen suorittaman työn määrä, kohtuullinen korvaus oikeudenkäyntikuluista käräjäoikeuden osalta on 8 500 markkaa. Hovioikeuden osalta kohtuullisena oikeudenkäyntikulujen määränä on pidettävä, ottaen huomioon että laskun mukaiset hyväksyttävät kulut ovat olleet 1 660 markkaa, 4 600 markkaa ja Korkeimman oikeuden osalta kohtuullisena Helena ja Panu Porkan yhteisten oikeudenkäyntikulujen määränä 5 000 markkaa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan. Pentti Juhani Hautala velvoitetaan suorittamaan Panu Henrik Porkalle koulutusavustusta 800 markkaa kuukaudessa 1.8.1995 lukien 31.5.1997 saakka, kuitenkin vain niin kauan kun Panu Henrik Porkka käy lukiota. Koulutusavustus on suoritettava Korkeimman oikeuden tuomiota edeltäneeltä ajalta heti ja sen jälkeiseltä ajalta kuukausittain etukäteen. Pirkko Helena Porkka vapautetaan korvaamasta Pentti Juhani Hautalan oikeudenkäyntikuluja hovioikeudessa.</p>
        <p>Pentti Juhani Hautala velvoitetaan suorittamaan Pirkko Helena Porkalle oikeudenkäyntikulujen korvaukseksi käräjäoikeuden ja hovioikeuden osalta yhteensä 13 100 markkaa, mistä määrästä 5 000 markalle on maksettava käräjäoikeuden tuomitsemaa viivästyskorkoa ja muulle osalle eli 8 100 markalle korkolain 4 §:n 3 momentissa tarkoitetun korkokannan mukaista viivästyskorkoa siitä lukien, kun kuukausi on kulunut Korkeimman oikeuden tuomion antopäivästä.</p>
        <p>Pentti Juhani Hautala velvoitetaan korvaamaan Helena ja Panu Porkan yhteiset oikeudenkäyntikulut Korkeimmassa oikeudessa 5 000 markalla, mille määrälle on maksettava viivästyskorkoa korkolain 4 §:n 3 momentissa tarkoitetun korkokannan mukaan siitä lukien, kun kuukausi on kulunut Korkeimman oikeuden tuomion antopäivästä.</p>
        <div>
          <p>Asian ovat ratkaisseet oikeusneuvokset Taipale (eri mieltä), Krook, Wirilander, Tulokas (eri mieltä) ja Vuori. Esittelijä Mirja-Leena Nurmi.</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Tulokas: Koulutuskustannusten osalta esitän eriävänä mielipiteenä seuraavaa. Helena Porkka ja Pentti Hautala ovat 30.1.1985 allekirjoittaneet sopimuksen avioeron varalta. Sopimuksen mukaan Samuli Hautala jäi Pentti Hautalan huoltoon ja Panu Porkka Helena Porkan huoltoon eikä kumpikaan vanhempi suorittanut elatusapua toisen huoltoon uskotulle lapselle. Sopimus, jonka piiriin myös koulutuskustannusten on tulkittava kuuluvan, on koskenut vanhempien keskinäistä elatusvastuun jakoa. Se ei estä Panu Porkkaa vaatimasta isäänsä osallistumaan tarpeellisiin koulutuskustannuksiin.</p>
        <p>Näillä ja muutoin Korkeimman oikeuden enemmistön mainitsemilla perusteilla päädyn samaan lopputulokseen kuin enemmistö.</p>
        <p>Oikeusneuvos Taipale: Olen samaa mieltä kuin oikeusneuvos Tulokas.</p>
      </div>
    </div>
  </finlex:content>
</finlex:document>
