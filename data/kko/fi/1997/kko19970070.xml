<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19970070</dcterms:identifier>
  <finlex:ecliIdentifier>ECLI:FI:KKO:1997:70</finlex:ecliIdentifier>
  <dcterms:title>KKO:1997:70</dcterms:title>
  <dcterms:description>
    <p>
      <strong>Perintö</strong>
      <span>Lakiosa</span>
      <span>Perinnönjaon moite</span>
    </p>
  </dcterms:description>
  <finlex:registerNumber>S96/1595</finlex:registerNumber>
  <dcterms:date pvm="19970128">1997-01-28</dcterms:date>
  <finlex:fileCopyNumber>1800</finlex:fileCopyNumber>
  <dcterms:issued pvm="19970529">1997-05-29</dcterms:issued>
  <dcterms:abstract>
    <p>Suosiolahjan huomioon ottaminen perillisen lakiosaa perinnönjaossa laskettaessa ei edellyttänyt perintökaaren 7 luvun 10 §:n mukaisen lakiosan täydennyskanteen nostamista.</p>
    <p>Ks. <a href="http://www.finlex.fi/fi/oikeus/kko/kko/1988/19880112">KKO:1988:112</a></p>
    <p>Perillisen lakiosa oli toteutettava pesän varoista ennen toisten perillisten perintöosia. Muiden rintaperillisten saamat suosiolahjat luettiin heidän omien lakiosiensa vähennykseksi.</p>
  </dcterms:abstract>
  <p>PK 7 luku 3 § 3 mom</p>
  <p>PK 7 luku 7 §</p>
  <p>PK 7 luku 10 §</p>
  <dcterms:tableOfContents>
    <a href="19970070aloa0">ASIAN AIKAISEMPI KÄSITTELY</a>
    <a href="19970070mhaku0">MUUTOKSENHAKU KORKEIMMASSA OIKEUDESSA</a>
    <a href="19970070yloa0">KORKEIMMAN OIKEUDEN RATKAISU 29.5.1997</a>
  </dcterms:tableOfContents>
  <finlex:content id="s19970070.kko">
    <div>
      <h2 id="19970070aloa0">ASIAN AIKAISEMPI KÄSITTELY</h2>
      <div>
        <h3>Pesänjakajan toimittama perinnönjako</h3>
        <p>Asianajaja Harri Korhonen toimitti oikeuden määräämänä pesänjakajana 31.8.1993 perinnönjaon 13.6.1991 kuolleen Uuno Vihtori Suonsyrjän jälkeen. Kuolinpesän osakkaat olivat perittävän ja hänen 18.12.1980 kuolleen puolisonsa Hilja Lyydia Suonsyrjän yhteiset lapset Veikko Vihtori Suonsyrjä, Heikki Olavi Suonsyrjä, Raili Sinikka Vastamäki ja Tauno Ilmari Suonsyrjä.</p>
        <p>Uuno ja Hilja Suonsyrjä olivat 14.11.1980 tehneet keskinäisen testamentin, jossa he olivat määränneet kaiken omaisuutensa jälkeenelävälle ja molempien kuoltua jaettavaksi tasan Heikki Suonsyrjän, Vastamäen ja Tauno Suonsyrjän kesken.</p>
        <p>Pesänjakaja totesi jakokirjassa, että Hilja Suonsyrjän jälkeen toimitetussa perinnönjaossa pesänjakaja oli todennut Heikki Suonsyrjän, Vastamäen ja Tauno Suonsyrjän saaneen Uuno ja Hilja Suonsyrjältä 14.11.1980 tehdyillä kiinteistönkaupoilla omaisuutta osittain lahjana siten, että lahjoilla oli ilmeisesti ollut tarkoitus suosia niiden saajia Veikko Suonsyrjän vahingoksi. Suosiolahjojen arvoksi oli saatu 1 409 252 markkaa. Tuo pesänjakajan ratkaisu oli tullut lainvoimaiseksi ja sitoi myös pesänjakajaa Uuno Suonsyrjän jälkeen toimitettavassa perinnönjaossa. Perintökaaren 7 luvun 3 §:n 3 momentin mukaan pesän varoihin oli lisättävä perittävän jälkeläiselleen tai tämän puolisolle antama suosiolahja. Näin ollen Uuno Suonsyrjän jälkeen toimitettavassa perinnönjaossa oli Veikko Suonsyrjän lakiosaa koskevaan laskelmaan tämän vaatimuksesta lisättävä puolet edellä mainitusta suosiolahjasta eli 704 626 markkaa.</p>
        <p>Kun pesän varat velkojen vähentämisen jälkeen olivat 146 562,46 markkaa, olivat laskennalliset varat edellä mainittu 704 626 markan lisäys huomioon ottaen 851 188,46 markkaa, mistä Veikko Suonsyrjän lakiosa oli kahdeksasosa eli 106 398,55 markkaa. Pesänjakaja määräsi tämän lakiosan suoritettavaksi pesän varoista sekä loput varat testamentin perusteella Heikki Suonsyrjälle, Vastamäelle ja Tauno Suonsyrjälle.</p>
      </div>
      <div>
        <h3>Kanne Porin käräjäoikeudessa</h3>
        <p>Heikki Suonsyrjä, Vastamäki ja Tauno Suonsyrjä moittivat perinnönjakoa kertoen kanteessaan, että Veikko Suonsyrjä ei ollut nostanut lakiosan täydennystä koskevaa kannetta vuoden kuluessa Uuno Suonsyrjän kuolemasta eikä edes perunkirjoituksesta lukien. Näin ollen kuolinpesän säästö muodosti jaettavan pesän rajat. Heikki Suonsyrjän ja hänen myötäpuoltensa tuli myös saada oma laillinen osuutensa Uuno Suonsyrjän jäämistöstä eikä lähes koko pesän säästöä voitu käyttää Veikko Suonsyrjän lakiosan kattamiseen. Suosiolahjaa ei perintökaaren systematiikan mukaan missään vaiheessa vähennetty saajan perintöosasta, vaan se tuli perintöosan lisäksi. Vain testamentinsaajien perintöosan ylittävä osa voitiin käyttää Veikko Suonsyrjän lakiosan maksamiseen. Joka tapauksessa Heikki Suonsyrjän ja hänen myötäpuoltensa tuli saada lakiosansa, jota laskettaessa oli myös otettava huomioon heidän pesänjakajan päätöksessä todetulla tavalla saamansa suosiolahjat.</p>
        <p>Pesänjakaja oli lisännyt suosiolahjat pesään automaattisesti. Kuitenkin kaupat olivat tapahtuneet jo 14.11.1980, ja Uuno Suonsyrjä oli kuollut vasta 13.6.1991. Suosiolahjojen väitetyt arvot olivat puun hinnan kehityksen myötä muuttuneet varsin huomattavasti. Nykyhinnoilla lahjojen arvo oli vain puolet huomioon otetusta. Aikatekijä ja puun hintojen voimakas vaihtelu huomioon ottaen oli olemassa erityisiä vastasyitä, jotka poistivat suosiolahjaolettaman. Veikko Vihtori Suonsyrjä oli aikanaan saanut vanhemmiltaan maatilan sillä olevine rakennuksineen, joista arvoltaan huomattavin oli uudehko maatilan päärakennus. Nämä kaikki olosuhteet osaltaan aiheuttivat sen, että pesän arvoon ei tullut lisätä mitään.</p>
      </div>
      <div>
        <h3>Käräjäoikeuden tuomio 12.9.1994</h3>
        <p>Käräjäoikeus totesi, että Hilja Suonsyrjän kuolinpesän jakaja oli 1.8.1986 allekirjoittamassaan jakokirjassa todennut Heikki Suonsyrjän, Vastamäen ja Tauno Suonsyrjän saaneen 14.11.1980 tehdyillä kiinteistönkaupoilla omaisuutta osaksi lahjana, mikä oli otettu lakiosalaskelmassa huomioon 1 409 252 markan arvoisena. Ulvilan kihlakunnanoikeus oli 10.5.1988 tuota perinnönjakoa koskeneen moitekanteen johdosta julistamassaan päätöksessä todennut Heikki Suonsyrjän myötäpuolineen saaneen sanottujen kauppojen nojalla sellaiset lahjat, joilla oli ilmeisesti tarkoitettu suosia niiden saajia Veikko Suonsyrjän vahingoksi. Turun hovioikeus ei ollut 25.8.1989 antamassaan tuomiossa muuttanut kihlakunnanoikeuden päätöstä.</p>
        <p>Käräjäoikeus katsoi, että Heikki Suonsyrjän sekä hänen myötäpuoltensa kanteensa tueksi mainitsemaa aikatekijää ja puun hintojen voimakasta vaihtelua ei voitu pitää sellaisina erityisinä vastasyinä, jotka poistaisivat käsiteltävänä olevassa tapauksessa suosiolahjaolettaman. Pesänjakaja oli menetellyt oikein lisätessään lakiosaan oikeutetun Veikko Suonsyrjän vaatimuksesta Uuno Suonsyrjän jälkeen toimittamassaan perinnönjaossa lakiosalaskelmaan perintökaaren 7 luvun 3 §:n 3 momentin nojalla puolet edellä mainitusta suosiolahjasta eli 704 626 markkaa. Edelleen käräjäoikeus katsoi, että Heikki Suonsyrjä, Vastamäki ja Tauno Suonsyrjä olivat saaneet lakiosaansa vastaavan määrän jo edellä kerrottuna suosiolahjana.</p>
        <p>Näillä perusteilla käräjäoikeus hylkäsi kanteen.</p>
        <div>
          <p>Asian on ratkaissut laamanni Kivelä.</p>
        </div>
      </div>
      <div>
        <h3>Turun hovioikeuden tuomio 3.5.1996</h3>
        <p>Heikki Suonsyrjä, Vastamäki ja Tauno Suonsyrjä valittivat hovioikeuteen.</p>
        <p>Hovioikeus totesi, että Hilja Suonsyrjän jälkeen suoritetun perinnönjaon aikaan Uuno Suonsyrjä oli ollut elossa. Hilja Suonsyrjän jälkeen toimitetussa perinnönjaossa olikin laskettu Veikko Suonsyrjän lakiosa vain kuolleen puolison eli Hilja Suonsyrjän osuudesta yhteisessä pesässä.</p>
        <p>Veikko Suonsyrjä ei ollut vaatinut Uuno Suonsyrjän jälkeen lakiosansa täydennystä perintökaaren 7 luvun 10 §:n mukaisella kanteella. Lakiosan täydennystä koskevaa kannetta ei voitu korvata lakiosavaatimuksella. Pesänjakajan päätös ottaa suosiolahja huomioon Veikko Suonsyrjän vaatimuksesta ei riittänyt korvaamaan lakiosan täydennystä koskevaa kannetta, kun lakiosan täydennykseen velvoitetut perilliset olivat moittineet jakoa tältä osin. Mainituilla perusteilla ei Uuno Suonsyrjän jälkeen toimitetussa perinnönjaossa voitu Veikko Suonsyrjän lakiosalaskelmassa ottaa huomioon Heikki Suonsyrjän myötäpuolineen saamaa suosiolahjaa.</p>
        <p>Hovioikeus muutti käräjäoikeuden tuomiota siten, ettei Veikko Suonsyrjän lakiosalaskelmassa tullut lisätä pesän nettovaroihin Heikki Suonsyrjän, Vastamäen ja Tauno Suonsyrjän saamaa suosiolahjaa. Pesänjakaja velvoitettiin tältä osin oikaisemaan jakopäätöstään.</p>
        <div>
          <p>Asian ovat ratkaisseet hovioikeuden jäsenet Larkiomaa, Hukkanen ja Ikola. Esittelijä Ari Prykäri.</p>
        </div>
      </div>
    </div>
    <div>
      <h2 id="19970070mhaku0">MUUTOKSENHAKU KORKEIMMASSA OIKEUDESSA</h2>
      <p>Veikko Suonsyrjälle myönnettiin valituslupa. Valituksessaan Veikko Suonsyrjä vaati Heikki Suonsyrjän, Vastamäen ja Tauno Suonsyrjän kanteen hylkäämistä.</p>
      <p>Heikki Suonsyrjä, Vastamäki ja Tauno Suonsyrjä antoivat pyydetyn vastauksen.</p>
    </div>
    <div>
      <h2 id="19970070yloa0">KORKEIMMAN OIKEUDEN RATKAISU 29.5.1997</h2>
      <div>
        <h3>Perustelut</h3>
        <p>Asiassa on selvitetty Uuno Vihtori ja Hilja Lyydia Suonsyrjän 14.11.1980 myyneen eräistä kiinteistöistä yhden kolmasosan pojalleen Heikki Olavi Suonsyrjälle ja tämän puolisolle 61 000 markan kauppahinnasta, yhden kolmasosan tyttärelleen Raili Sinikka Vastamäelle ja tämän puolisolle 61 000 markan kauppahinnasta sekä yhden kolmasosan pojalleen Tauno Ilmari Suonsyrjälle 61 000 markan kauppahinnasta. Kun kauppahinta siten on ollut yhteensä 183 000 markkaa ja kiinteistöjen tuolloinen arvo esitetyn selvityksen mukaan yhteensä 1 592 252 markkaa, luovutukset ovat olleet yhteensä 1 409 252 markkaa alihintaiset. Samana päivänä Uuno ja Hilja Suonsyrjä ovat tehneet keskinäisen testamentin, jonka mukaan toisen kuoltua eloonjäänyt sai kaiken pesän omaisuuden ja molempien kuoltua pesän omaisuus oli jaettava tasan Heikki Suonsyrjän, Vastamäen ja Tauno Suonsyrjän kesken. Näissä olosuhteissa ja muun selvityksen puuttuessa on näytetty, että Uuno ja Hilja Suonsyrjä ovat perintökaaren 7 luvun 3 §:n 3 momentissa mainituin tavoin ilmeisesti tarkoittaneet suosia edellä mainittuja luovutuksensaajia lakiosaan oikeutetun poikansa Veikko Vihtori Suonsyrjän vahingoksi. Asiassa ei ole osoitettu olevan sellaisia asianhaaroja, joista johtuen omaisuuden arvo olisi määrättävä muun kuin sen ajankohdan mukaan, mikä sillä vastaanotettaessa oli. Näin ollen Heikki Suonsyrjä, Vastamäki ja Tauno Suonsyrjä ovat saaneet Uuno Suonsyrjältä perintökaaren 7 luvun 3 §:n 3 momentissa tarkoitetut lahjat, joiden suuruus yhteensä on puolet 1 409 252 markasta eli 704 626 markkaa.</p>
        <p>Perintökaaren 7 luvun 3 §:n 3 momentin mukaan siinä tarkoitettu lahja on lakiosaan oikeutetun perillisen vaatimuksesta lisättävä pesän varoihin hänen lakiosaansa laskettaessa. Tähän ei vaikuta se, onko lahjan saajaa vastaan nostettu perintökaaren 7 luvun 10 §:n mukainen lakiosan täydennyskanne. Kun Veikko Suonsyrjä on Uuno Suonsyrjän jälkeen toimitetussa perinnönjaossa vaatinut edellä mainittujen lahjojen lisäämistä pesän varoihin, jotka perinnönjakokirjan mukaan ovat olleet 146 562,46 markkaa, on hänen lakiosansa arvoksi perinnönjaossa tullut katsoa kahdeksasosa pesän varojen sekä lahjojen yhteisestä määrästä 851 188,46 markasta eli pesänjakajan ratkaisun mukaiset 106 398,55 markkaa. Tältä osin Heikki Suonsyrjän, Vastamäen ja Tauno Suonsyrjän hyväksi tehty testamentti on perintökaaren 7 luvun 5 §:n mukaan Veikko Suonsyrjää kohtaan tehoton.</p>
        <p>Heikki Suonsyrjä, Vastamäki ja Tauno Suonsyrjä ovat katsoneet, että heillä on Veikko Suonsyrjän lakiosasta huolimatta oikeus saada jäämistöstä perintöosansa ja että Veikko Suonsyrjän olisi tullut vaatia lakiosastaan tämän jälkeen puuttuvaa määrää lakiosan täydennyskanteella. Perintökaaressa ei ole nimenomaista säännöstä siitä, että perillisen oikeus saada jäämistöstä perintöosansa väistyisi lakiosan toteuttamisen tieltä. Nykyistä perintökaarta edeltäneen lain esitöissä on kuitenkin todettu täydennysvaatimuksen edellytyksenä olevan, että pesän varat eivät riitä lakiosiin (Lvk 1948:3 s. 10 ja Lvk 1938:5 s. 97). Myös oikeuskirjallisuudessa on katsottu, että lakiosajärjestelmän perusajatuksena on lakiosien täyttäminen mahdollisimman pitkälle pesän varoista eli pesän pitäminen mahdollisimman pitkälle koskemattomana lakiosien täyttämiseksi (Saarenpää, Tasajaon periaate s. 304; vrt. Rapola, Uusi lakiosasäännöstö s. 58). Tätä tulkintaa puoltaa sekin, että lakiosan toteuttaminen mahdollisimman pitkälle pesän varoista on yksinkertainen ja taloudellinen tapa lakiosan toteuttamiseksi, kun taas vastakkainen tulkinta saattaisi johtaa pesän varojen jakamiseen sellaiselle perilliselle, joka sittemmin olisi kuitenkin velvollinen suorittamaan lakiosaan oikeutetulle lakiosan täydennystä.</p>
        <p>Näillä perusteilla Korkein oikeus katsoo, että perillisten perintökaaren 7 luvun mukaiset lakiosat on toteutettava jäämistöstä ennen toisten perillisten perintöosia ja että lakiosan täydennyskanne tulee kysymykseen vain, jos pesän varat eivät riitä lakiosiin. Siten Heikki Suonsyrjän, Vastamäen ja Tauno Suonsyrjän oikeus saada jäämistöstä perintöosansa ei estä Veikko Suonsyrjän lakiosan toteuttamista pesän varoista.</p>
        <p>Heikki Suonsyrjä, Vastamäki ja Tauno Suonsyrjä ovat myös vaatineet, että heidän tulee saada jäämistöstä ainakin lakiosansa ja että edellä mainitut lahjat tulee perintökaaren 7 luvun 3 §:n 3 momentin mukaisesti ottaa huomioon myös heidän lakiosiaan laskettaessa, jolloin heidänkin lakiosiensa arvoksi tulee kunkin kohdalta erikseen edellä mainitut 106 398,55 markkaa. Perintökaaren 7 luvun 7 §:n mukaan sellainen perillisen saama omaisuus, joka on otettava lukuun perintöosaa määrättäessä, luetaan hänen lakiosansa vähennykseksi. Vuoden 1734 lain perintökaaren 17 luvun 8 §:ssä (471/1951) säädettiin, että sellainen perillisen saama omaisuus, joka oli otettava huomioon laskelmallista perintöosaa määrättäessä, luettiin hänen lakiosansa vähennykseksi. Laskelmallisella perintöosalla tarkoitettiin mainitussa 17 luvussa lakiosan laskemisessa käytettävää perintöosaa, jota määrättäessä muun muassa lisättiin pesän varoihin sellaiset lakiosaan oikeutetun vaatimuksesta huomioon otettavat lahjat, joista nykyään on säädetty perintökaaren 7 luvun 3 §:n 3 momentissa. Tällaiset lahjat oli näin ollen mainitun vanhan perintökaaren 17 luvun 8 §:n mukaan luettava saajansa lakiosan vähennykseksi. Perintökaaren esitöistä (HE 6/1964 s. 2, KM 1962:7 s. 6 ja Lvk 1959:4 s. 5) ilmenee, että kun vuoden 1734 lain perintökaaren 17 luvun säännöksiä perillisen lakiosasta oli pidetty vaikeatajuisina, muotoiltiin perintökaaren 7 luvun säännökset osittain uudelleen muun muassa niin, että lakitekstissä luovuttiin käyttämästä laskelmallisen perintöosan käsitettä. Perintökaaren 7 luvun 7 §:n lopulliseen sanamuotoon johtaneista esitöistä (HE 6/1964 ja KM 1962:7) ei kuitenkaan voida päätellä, että toteutetuilla muutoksilla olisi tarkoitettu aikaansaada asiallisia muutoksia esillä olevassa kysymyksessä. Lainkohtaa onkin tulkittava niin, että siinä perintöosan määräämisellä tarkoitetaan perintökaaren 7 luvun mukaisen lakiosan laskemisessa käytettävän perintöosan määräämistä. Siten lahja, joka on perintökaaren 7 luvun 3 §:n 3 momentin mukaan lisättävä pesän varoihin lakiosaa laskettaessa, on perintökaaren 7 luvun 7 §:n nojalla vähennettävä saajansa lakiosasta.</p>
        <p>Kun Heikki Suonsyrjän, Vastamäen ja Tauno Suonsyrjän edellä mainituilla luovutuksilla jo saamien perintökaaren 7 luvun 3 §:n 3 momentissa tarkoitettujen lahjojen arvo ylittää heidän lakiosansa, ei heidän lakiosiaan enää ole toteutettava pesän varoista. Siten myöskään Heikki Suonsyrjän, Vastamäen ja Tauno Suonsyrjän oikeus lakiosaan ei estä Veikko Suonsyrjän lakiosan toteuttamista pesän varoista, vaan se on toteutettava perinnönjaossa pesänjakajan määräämällä tavalla.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan siten, että Heikki Olavi Suonsyrjän, Raili Sinikka Vastamäen ja Tauno Ilmari Suonsyrjän kanne hylätään ja että pesänjakaja vapautetaan hänelle määrätystä velvollisuudesta oikaista jakopäätöstä.</p>
        <div>
          <p>Asian ovat ratkaisseet presidentti Heinonen sekä oikeusneuvokset Krook, Raulos, Vuori ja Krogerus. Esittelijä Pekka Pulkkinen.</p>
        </div>
      </div>
    </div>
  </finlex:content>
</finlex:document>
