<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19970152</dcterms:identifier>
  <finlex:ecliIdentifier>ECLI:FI:KKO:1997:152</finlex:ecliIdentifier>
  <dcterms:title>KKO:1997:152</dcterms:title>
  <dcterms:description>
    <p>
      <strong>Toimeksianto</strong>
    </p>
    <p>
      <strong>Vahingonkorvaus</strong>
    </p>
  </dcterms:description>
  <finlex:registerNumber>S96/2725</finlex:registerNumber>
  <dcterms:date pvm="19970616">1997-06-16</dcterms:date>
  <finlex:fileCopyNumber>3404</finlex:fileCopyNumber>
  <dcterms:issued pvm="19971007">1997-10-07</dcterms:issued>
  <dcterms:abstract>
    <p>Työntekijä oli jättänyt 1987 ammattiliiton tehtäväksi valvoa hänen palkkasaatavansa työnantajan konkurssissa. Kun palkkasaatavaa ei ollut valvottu täysimääräisesti, työvoimapiirin toimisto oli samana vuonna hylännyt työntekijän palkkaturvavaatimuksen siltä osalta kuin saatavaa ei ollut valvottu.</p>
    <p>Työvoimapiirin toimiston päätöstä palkkaturva-asiassa ei pidetty kauppakaaren 18 luvun 9 §:ssä tarkoitettuna tilinä. Kun liitto ei ollut tehnyt tiliä konkurssivalvontaa koskeneesta toimeksiannosta, vuonna 1995 vireille pantua virheelliseen konkurssivalvontaan perustuvaa vahingonkorvauskannetta ei ollut nostettu myöhään.</p>
  </dcterms:abstract>
  <p>KK 18 luku 9 §</p>
  <dcterms:tableOfContents>
    <a href="19970152aloa0">ASIAN KÄSITTELY ALEMMISSA OIKEUKSISSA</a>
    <a href="19970152mhaku0">MUUTOKSENHAKU KORKEIMMASSA OIKEUDESSA</a>
    <a href="19970152yloa0">KORKEIMMAN OIKEUDEN RATKAISU 7.10.1997</a>
  </dcterms:tableOfContents>
  <finlex:content id="s19970152.kko">
    <div>
      <h2 id="19970152aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin käräjäoikeudessa</h3>
        <p>Kimmo Ilmari Jaakkola kertoi Puu- ja erityisalojen liitto r.y:tä vastaan ajamassaan kanteessa, että hän oli ollut työsopimuslain 1 §:n tarkoittamassa työsuhteessa Saikkopuu Oy:öön. Yhtiö oli asetettu konkurssiin 30.1.1987 ja hänelle oli jäänyt maksamattomia palkkasaatavia.</p>
        <p>Jaakkola oli jättänyt palkkaturvahakemuksensa Turun työvoimapiirin toimistolle, josta se oli toimitettu liitolle valvottavaksi Saikkopuu Oy:n konkurssissa. Hän oli myös yhdessä muiden yhtiön entisten työntekijöiden kanssa allekirjoittanut siirtokirjan, jossa hän oli siirtänyt yhtiöltä olleet saatavansa perittäviksi liitolle. Liiton suorittaman puutteellisen konkurssivalvonnan johdosta työvoimapiirin toimisto oli hylännyt osan hänen palkkaturvavaatimuksistaan.</p>
        <p>Tämän vuoksi Jaakkola vaati, että liitto velvoitetaan suorittamaan korvauksena hänelle aiheutuneesta vahingosta 15 757 markkaa korkoineen.</p>
      </div>
      <div>
        <h3>Vastaus</h3>
        <p>Liitto, joka vastakanteella vaati Jaakkolan velvoittamista suorittamaan konkurssivalvonnan hoitamisesta 2 500 markkaa korkoineen, vaati Jaakkolan kanteen jättämistä tutkimatta tai sen hylkäämistä. Liiton mukaan mitään konkurssivalvonnasta huolehtimista koskevaa toimeksiantosopimusta liiton ja Jaakkolan välillä ei ole ollut eikä kannetta myöskään ollut nostettu kauppakaaren 18 luvun 9 §:n mukaisessa yhden yön ja vuoden määräajassa työvoimapiirin toimiston päätöksen antamisesta lukien.</p>
      </div>
      <div>
        <h3>Käräjäoikeuden tuomio 13.12.1995</h3>
        <p>Käräjäoikeus totesi, että Turun työvoimapiirin toimistosta liittoon oli lähetetty 7.4.1987 muun muassa Jaakkolan palkkaturvahakemus. Lisäksi liitolle oli myöhemmin toimitettu 10.4.1987 allekirjoitettu siirtokirja, jolla Jaakkola yhdessä muiden työntekijöiden kanssa on siirtänyt työnantajalta olevat saatavansa liitolle perittäväksi. Liitto oli myös valvonut Jaakkolan saatavia. Jaakkolan ja liiton välillä oli syntynyt toimeksiantosuhde Jaakkolan saatavien valvomiseksi yhtiön konkurssissa.</p>
        <p>Liiton asiamiestoiminnassa tapahtuneen virheen johdosta kaikkia Jaakkolan saatavia ei kuitenkaan ollut valvottu. Vuonna 1987 voimassa olleen konkurssisäännön mukaan valvonnat oli tullut riitauttaa velkojan toimesta. Valvontojen ja myös palkkaturvahakemusten viranomaistutkinta oli perustunut pitkälti työnantajalta hankittuihin lausuntoihin. Mikään seikka ei viitannut siihen, että Jaakkolan saatavien osalta olisi suoritettu sellaista viranomaistutkintaa, joka olisi johtanut Jaakkolan valvottaviksi ilmoittamien saatavien alenemiseen konkurssituomiossa. Päinvastoin käräjäoikeus katsoi, että mikäli Jaakkolan saatavat olisi valvottu palkkaturvahakemuksen mukaisena, hän olisi saanut nuo saatavansa myös konkurssipesästä etuoikeutettuna saatavana. Tätä kannanottoa tuki se, että tässä jutussa vastaajana ei ollut yhtiö, jolla olisi ollut käytettävissään mahdollisuus esittää vastanäyttöä saatavien oikeellisuudesta. Näin ollen jutussa ei ollut perustetta enemmälti tutkia vahingonkorvausvaatimusta alentavana tekijänä saatavien työoikeudellista luonnetta tai niiden perustetta. Käräjäoikeus piti oikeana Jaakkolan ilmoittamaa määrää.</p>
        <p>Käräjäoikeus totesi, että kun tässä tapauksessa ei ollut tehty mitään kauppakaaren 18 luvun 9 §:ssä tarkoitettua tilitystä, Jaakkola ei ollut voinut tilityksen yhteydessä havaita valvontavirhettä. Jaakkola ei siten ollut säännöksen säätelemällä tavalla menettänyt kanneoikeuttaan.</p>
        <p>Käräjäoikeus hylkäsi liiton vastakanteen ja Jaakkolan kanteesta velvoitti liiton suorittamaan Jaakkolalle vahingonkorvauksena 15 757 markkaa korkoineen.</p>
        <div>
          <p>Asian on ratkaissut käräjätuomari Nousiainen.</p>
        </div>
      </div>
      <div>
        <h3>Helsingin hovioikeuden tuomio 8.10.1996</h3>
        <p>Liitto valitti hovioikeuteen. Hovioikeus totesi, että Jaakkola oli 7.4.1987 Turun työvoimapiirin toimistolle jättämässään palkkaturvahakemuksessa yksilöinyt maksamattomat, Saikkopuu Oy:ltä olleet työsuhteesta johtuneet saatavansa yhteensä 23 436,28 markkaa. Työvoimapiirin toimisto oli 7.4.1987 oltuaan yhteydessä liittoon lähettänyt Jaakkolan ja eräiden muiden Saikkopuu Oy:n entisten työntekijöiden palkkaturvahakemukset liitolle konkurssivalvonnan suorittamiseksi. Jaakkola oli 10.4.1987 päivätyllä siirtokirjalla siirtänyt Saikkopuu Oy:ltä olleet työsuhteesta johtuneet saatavansa perittäväksi liitolle tai sen määräämälle. Liitto, joka oli laatinut valvontakirjelmän Jaakkolan puolesta, oli 23.4.1987 valvonut Saikkopuu Oy:n konkurssissa Jaakkolan työsuhteesta johtuvina saatavina etuoikeusasetuksen mukaisine etuoikeuksineen lomakorvausta 5 782,80 markkaa ja odotusajan palkkaa 1 896 markkaa korkoineen. Mynämäen kihlakunnanoikeuden annettua 10.7.1987 konkurssituomion Saikkopuu Oy:n konkurssissa työvoimapiirin toimisto oli 15.10.1987 antamallaan päätöksellä hylännyt Jaakkolan palkkaturvana hakemista saatavista sen osan, mitä ei ollut valvottu yhtiön konkurssissa.</p>
        <p>Hovioikeus katsoi, että Jaakkola oli mainitulla työvoimapiirin toimiston päätöksellä 15.10.1987 saanut tiedon siitä, että liitto ei ollut valvonut hänen saataviaan palkkaturvahakemuksen mukaisina. Hovioikeus katsoi myös, että Jaakkolan palkkaturvaa koskevassa asiassa saama päätös oli rinnastettavissa kauppakaaren 18 luvun 9 §:ssä tarkoitettuun asiamiehen tiliin. Päätöksestä oli ilmennyt Jaakkolan vahingonkorvausvaatimuksen peruste niin, että sanotussa lainkohdassa säädetty asiamiehen tilityksen moittimista koskeva yön ja vuoden määräaika oli alkanut kulua. Jaakkolan olisi siten tullut nostaa toimeksiannon hoitamiseen perustunut kanteensa liittoa vastaan viimeistään 16.10.1988. Jaakkola oli kuitenkin nostanut moitekanteensa vasta 9.6.1995. Sillä seikalla, että liitto oli nostanut vastakanteen vaatien Jaakkolalta palkkiota valvontatehtävän hoitamisesta, ei ollut merkitystä arvioitaessa Jaakkolan saaman tilin ajankohtaa.</p>
        <p>Tämän vuoksi hovioikeus hylkäsi Jaakkolan kanteen myöhään nostettuna. Liitto vapautettiin kaikesta korvausvelvollisuudesta.</p>
        <div>
          <p>Asian ovat ratkaisseet hovioikeuden jäsenet Iirola, Kuningas ja Tuukkanen. Esittelijä Merja Söderström.</p>
        </div>
      </div>
    </div>
    <div>
      <h2 id="19970152mhaku0">MUUTOKSENHAKU KORKEIMMASSA OIKEUDESSA</h2>
      <p>Jaakkolalle myönnettiin valituslupa. Valituksessaan hän vaati hovioikeuden tuomion kumoamista ja asian jättämistä käräjäoikeuden tuomion varaan.</p>
      <p>Liitto vastasi valitukseen.</p>
    </div>
    <div>
      <h2 id="19970152yloa0">KORKEIMMAN OIKEUDEN RATKAISU 7.10.1997</h2>
      <div>
        <h3>Perustelut</h3>
        <p>Jaakkola on 9.6.1995 vireille tulleella kanteellaan vaatinut liitolta vahingonkorvausta sillä perusteella, että liitto on aiheuttanut hänelle vahinkoa, kun se on laiminlyönyt täysimääräisesti valvoa Jaakkolan yhteensä 23 436,28 markan palkkasaatavat Saikkopuu Oy:n konkurssissa.</p>
        <p>Hovioikeuden tuomiossa kerrotuin tavoin työvoimapiirin toimisto on lähettänyt Jaakkolan ja eräiden muiden Saikkopuu Oy:n entisten työntekijöiden palkkaturvahakemukset liitolle konkurssivalvonnan suorittamiseksi. Jaakkola on sen jälkeen siirtokirjalla siirtänyt yhtiöltä olevat työsuhteesta johtuvat saatavansa perittäväksi liitolle tai sen määräämälle. Liitto on laatimallaan valvontakirjelmällä 23.4.1987 valvonut yhtiön konkurssissa Jaakkolan puolesta lomakorvausta ja odotusajan palkkaa yhteensä 7 678,80 markkaa. Koska Jaakkolan palkkaturvana hakemia saatavia ei ollut valvottu työnantajan konkurssissa täysimääräisesti, työvoimapiirin toimisto on hylännyt Jaakkolan palkkaturvana hakemista saatavista 15 757,48 markkaa.</p>
        <p>Asiassa ei ole näytetty, että Jaakkolan ilmoittamia työsuhdesaatavia, jos ne olisi valvottu konkurssissa, ei myös tältä osin olisi vahvistettu maksettaviksi.</p>
        <p>Vaikka liiton ja Jaakkolan välillä ei ole nimenomaisesti sovittu konkurssivalvonnan suorittamisesta, niin liiton toiminta, sen saatua Jaakkolan palkkaturvahakemuksen ja työsuhdesaatavia koskevan siirtokirjan sekä valvottua Jaakkolan puolesta saatavia, osoittaa liiton ottaneen huolehtiakseen konkurssivalvonnasta. Liiton ja Jaakkolan välille on siten syntynyt kauppakaaren 18 luvun 1 §:ssä tarkoitettu toimeksiantosuhde. Sen perusteella liitto on tullut velvolliseksi huolehtimaan Jaakkolan työsuhdesaatavien valvonnasta Saikkopuu Oy:n konkurssissa.</p>
        <p>Jaakkolan ja työvoimapiirin toimiston välillä ei ole ollut toimeksiantosuhdetta eikä työvoimapiirin toimiston palkkaturva-asiassa antamaa päätöstä voida pitää liiton puolesta annettuna kauppakaaren 18 luvun 9 §:n tarkoittamana tilinä. Koska liitto ei ennen tämän asian vireille tuloa ole antanut toimeksiantosuhteen edellyttämää tiliä, sanotussa lainkohdassa kanteen nostamiselle säädetty määräaika ei ole aikaisemmin alkanut kulua. Jaakkolan kannetta ei siten ole nostettu myöhään.</p>
        <p>Jaakkolalle on virheellisen konkurssivalvonnan vuoksi aiheutunut 15 757,48 markan suuruinen vahinko. Kun liitto ei ole näyttänyt, että saatavan valvonta määrältään Jaakkolan ilmoittamaa pienempänä ei ole johtunut sen vastuulla tapahtuneesta laiminlyönnistä, liitto on velvollinen korvaamaan Jaakkolalle virheellisestä konkurssivalvonnasta aiheutuneen vahingon.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja asia jätetään käräjäoikeuden tuomion lopputuloksen varaan.</p>
        <div>
          <p>Asian ovat ratkaisseet oikeusneuvokset Portin, Taipale, Pellinen ja Hidén sekä ylimääräinen oikeusneuvos Tepora. Esittelijä Sari Ruokojärvi.</p>
        </div>
      </div>
    </div>
  </finlex:content>
</finlex:document>
