<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19970101</dcterms:identifier>
  <finlex:ecliIdentifier>ECLI:FI:KKO:1997:101</finlex:ecliIdentifier>
  <dcterms:title>KKO:1997:101</dcterms:title>
  <dcterms:description>
    <p>
      <strong>Testamentti</strong>
      <span>Testamentin moite</span>
    </p>
  </dcterms:description>
  <finlex:registerNumber>S96/307</finlex:registerNumber>
  <dcterms:date pvm="19970116">1997-01-16</dcterms:date>
  <finlex:fileCopyNumber>2224</finlex:fileCopyNumber>
  <dcterms:issued pvm="19970624">1997-06-24</dcterms:issued>
  <dcterms:abstract>
    <p>Yhdistyksen lakimies, jolla oli nimenkirjoitusoikeus yhdessä toisen nimenkirjoitukseen oikeutetun kanssa, ei ollut esteellinen todistamaan yhdistyksen hyväksi tehtyä testamenttia.</p>
  </dcterms:abstract>
  <p>PK 10 luku 4 § 2 mom</p>
  <dcterms:tableOfContents>
    <a href="19970101aloa0">ASIAN KÄSITTELY ALEMMISSA OIKEUKSISSA</a>
    <a href="19970101mhaku0">MUUTOKSENHAKU KORKEIMMASSA OIKEUDESSA</a>
    <a href="19970101yloa0">KORKEIMMAN OIKEUDEN RATKAISU 24.6.1997</a>
  </dcterms:tableOfContents>
  <finlex:content id="s19970101.kko">
    <div>
      <h2 id="19970101aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Esko Olavi Suvinen lausui Suomen Lähetysseura ry:lle 12.11.1992 tiedoksi toimitetun haasteen nojalla, että hänelle oli 15.5.1992 annettu tiedoksi hänen 13.9.1896 syntyneen ja 7.1.1992 kuolleen tätinsä Ida Maria Peltosen 7.12.1988 tekemä testamentti. Testamentin mukaan Peltosen omaisuus oli, erästä rahalegaattia lukuunottamatta, menevä yhdistykselle.</p>
        <p>Peltonen oli testamentin tekohetkellä ollut jo 92-vuotias ja testamentin tekemiseen oli vaikuttanut Peltosen korkeasta iästä ja huonosta terveydentilasta aiheutunut sieluntoiminnan häiriö. Lisäksi testamentin toinen todistaja Hilla Kerttula oli vieraillut usein Peltosen luona ja oli ilmeistä, että Kerttula oli taivuttanut Peltosen testamentin tekemiseen käyttämällä väärin tämän ymmärtämättömyyttä, tahdon heikkoutta ja todistajasta riippuvaista asemaa.</p>
        <p>Tämän vuoksi Suvinen vaati, että testamentti julistetaan perintökaaren 13 luvun 1 §:n 3 ja 4 kohdan nojalla pätemättömäksi siltä osin kuin se oli tehty yhdistyksen hyväksi.</p>
      </div>
      <div>
        <h3>Vastine</h3>
        <p>Yhdistys kiisti kanteen.</p>
      </div>
      <div>
        <h3>Raastuvanoikeuden päätös 15.10.1993</h3>
        <p>Raastuvanoikeus katsoi jääneen näyttämättä, että Peltosella olisi ollut sellainen sieluntoiminnan häiriö, joka olisi vaikuttanut testamentin tekemiseen tai että Kerttula olisi taivuttanut Peltosen tekemään testamentin. Testamentin tekeminen yhdistyksen hyväksi vastasi Peltosen viimeistä tahtoa.</p>
        <p>Tämän vuoksi raastuvanoikeus hylkäsi kanteen.</p>
      </div>
      <div>
        <h3>Valitus Helsingin hovioikeudessa</h3>
        <p>Suvinen toisti kanteensa ja vaati lisäksi, että testamentti julistetaan pätemättömäksi perintökaaren 13 luvun 1 §:n 2 kohdan nojalla, koska testamentin toinen todistaja Pertti Airikkala oli testamentin tekohetkellä ollut yhdistyksen palveluksessa sen testamenttiasioita hoitavana lakimiehenä, jolla myös oli oikeus kirjoittaa yhdistyksen nimi. Yhdistyksestä riippuvaisen asemansa vuoksi Airikkala oli ollut esteellinen todistamaan Peltosen testamenttia.</p>
      </div>
      <div>
        <h3>Helsingin hovioikeuden tuomio 28.11.1995</h3>
        <p>Testamentin toisena todistajana toiminut Airikkala oli testamenttia 7.12.1988 tehtäessä työskennellyt yhdistyksen palveluksessa sen lakiasioiden hoitajana. Hän ei ollut kuulunut yhdistyksen johtokuntaan, mutta hänellä oli johtokunnan valitsemana nimenkirjoittajana ollut yhdistyksen nimenkirjoitusoikeus yhdessä johtokunnan jäsenen tai toisen johtokunnan valitseman nimenkirjoittajan kanssa. Airikkala oli työskennellyt yhdistyksen palveluksessa yli 30 vuoden ajan. Testamentin tekoaikana hän oli työskennellyt osa-aikaisena työntekijänä.</p>
        <p>Testamentin todistajien kertomukselle testamentin tekemisen olosuhteista ja testamentintekijän tahdonmuodostuksesta annettiin perintökaaren 10 luvun 2 §:n mukaan erityisen suuri merkitys. Jotta testamentin tekijän tahto pääsee toteutumaan, todistajien puolueettomuudelle on asetettava korkeat vaatimukset. Airikkalan pitkäaikainen työsuhde testamentin saajaan ja hänen lainopillinen taustansa yhdessä yhdistyksen nimenkirjoitusoikeuden kanssa muodostivat sellaisen riippuvuussuhteen hänen ja yhdistyksen välillä, että se vaaransi testamentin tekijän tahdon asianmukaisen toteutumisen. Airikkala oli siten ollut esteellinen toimimaan testamentin todistajana.</p>
        <p>Tämän vuoksi hovioikeus julisti testamentin pätemättömäksi siltä osin kuin siinä oli testamentattu omaisuutta yhdistykselle sikäli kuin testamentti esti Suvista saamasta omaisuutta Peltosen jäämistöstä.</p>
        <div>
          <p>Asian ovat ratkaisseet hovioikeuden jäsenet Rosokivi, Paimela (eri mieltä) ja Halme-Korhonen. Esittelijä Jussi Sippola.</p>
        </div>
        <p>Eri mieltä olevan jäsenen lausunto</p>
        <p>Ylimääräinen hovioikeudenneuvos Paimela: Testamentin toisena todistajana toiminut Airikkala on tosin testamenttia tehtäessä 7.12.1988 työskennellyt yhdistyksen lakiasioiden hoitajana. Hän ei ole kuulunut yhdistyksen hallitukseen, mutta hänellä on ollut yhdistyksen nimenkirjoitusoikeus yhdessä johtokunnan valitseman nimenkirjoittajan kanssa. Koska Airikkalalla ei sanotussa ominaisuudessa ole ollut yksin määräämisvaltaa yhdistyksen asioihin, Airikkala ei ole ollut esteellinen todistamaan sanottua testamenttia.</p>
        <p>Näillä ja raastuvanoikeuden mainitsemilla perusteilla katson, ettei ole syytä muuttaa raastuvanoikeuden päätöksen lopputulosta.</p>
      </div>
    </div>
    <div>
      <h2 id="19970101mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 17.6.1996.</p>
      <p>Yhdistys vaati hovioikeuden tuomion kumoamista ja kanteen hylkäämistä.</p>
      <p>Suvinen vastasi valitukseen.</p>
    </div>
    <div>
      <h2 id="19970101yloa0">KORKEIMMAN OIKEUDEN RATKAISU 24.6.1997</h2>
      <div>
        <h3>Ratkaisun perustelut</h3>
        <p>Perintökaaren 10 luvun 4 §:n 2 momentin mukaan älköön kukaan todistajana todistako määräystä, joka tehdään hänen, hänen puolisonsa tai jonkun hyväksi, joka on häneen sellaisessa sukulaisuus- tai lankoussuhteessa kuin 1 momentissa on sanottu. Laissa ei ole erityissäännöstä sen varalta, että testamenttimääräys on tehty oikeushenkilön hyväksi.</p>
        <p>Testamentin todistajien esteellisyyttä koskevien säännösten tarkoituksena on turvata sitä, että testamenttimääräykset ovat testamentintekijän vapaan tahdon mukaisia. Todistajan läheinen yhteys yhteisöön, jonka hyväksi testamentti on tehty, saattaa vaarantaa testamentintekijän tahdon ja tarkoituksen asianmukaisen toteutumisen. Todistajalta edellytettävä puolueettomuus on ratkaistava asiaan vaikuttavat seikat huomioon ottavalla kokonaisharkinnalla. Merkitystä on annettava muun muassa sille, minkälainen asema todistajalla on yhteisön organisaatiossa, toimiiko hän yhteisön edustajana, mikä on hänen päätäntävaltansa ja millaisessa riippuvuussuhteessa hän ehkä muulla tavalla on yhteisöön. Edelleen on otettava huomioon, saako hän tai onko hänellä odotettavissa yhteisön kautta henkilökohtaista hyötyä testamentin todistamisesta tai toimeenpanemisesta. Oikeuskäytännössä (KKO 1967 II 51 ja KKO 1975 II 68) on yhteisön hallituksen jäsen katsottu esteelliseksi toimimaan testamentin todistajana.</p>
        <p>Suomen Lähetysseura ry:n jäseninä ovat muun muassa kaikki Suomen evankelisluterilaisen kirkon seurakunnat. Palkattuja työntekijöitä yhdistyksellä on yli 400 ja nimenkirjoitusoikeus on annettu yli kymmenelle seuran toimihenkilölle, jotka voivat kaksi yhdessä kirjoittaa yhdistyksen nimen. Airikkala oli toiminut noin 30 vuotta yhdistyksen palveluksessa erilaisissa tehtävissä, muun ohessa lähetystyöntekijänä ja yleisen osaston johtajana. Testamentin tekohetkellä Airikkala toimi yhdistyksen osapäiväisenä lakimiehenä ja oli jäämässä eläkkeelle. Hänellä oli nimenkirjoitusoikeus vain yhdessä toisen nimenkirjoittamiseen oikeutetun kanssa. Hän ei kuulunut yhdistyksen johtokuntaan, eikä hänellä ollut päätäntävaltaa yhdistyksen raha-asioissa. Ei myöskään ole osoitettu, että Airikkala olisi saanut tai että hänellä olisi ollut odotettavissa henkilökohtaista hyötyä yhdistyksen hyväksi tehdyn testamentin todistamisesta tai sen toimeenpanemisesta.</p>
        <p>Airikkalan asema yhdistyksessä ei ole ollut sellainen, että hän oli esteellinen todistamaan yhdistyksen hyväksi tehtyä testamenttia. Airikkalan lainopillinen tausta yhdessä nimenkirjoitusoikeuden kanssa ei myöskään ole merkinnyt sellaista riippuvuutta yhdistyksestä, että se olisi, niinkuin hovioikeus on katsonut, vaarantanut Peltosen tahdon asianmukaisen toteutumisen.</p>
        <p>Näillä ja perintökaaren 13 luvun 1 §:n 3 ja 4 kohdan mukaisten moiteperusteiden osalta hovioikeuden mainitsemilla perusteilla Korkein oikeus on ratkaissut asian tuomiolauselmasta ilmenevällä tavalla.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan. Kanne hylätään.</p>
        <div>
          <p>Asian ovat ratkaisseet oikeusneuvokset Lindholm, Krook, Möller, Palaja ja Vuori. Esittelijä Mirja-Leena Nurmi.</p>
        </div>
      </div>
    </div>
  </finlex:content>
</finlex:document>
