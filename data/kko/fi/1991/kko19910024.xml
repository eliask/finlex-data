<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910024</dcterms:identifier>
  <finlex:ecliIdentifier>ECLI:FI:KKO:1991:24</finlex:ecliIdentifier>
  <dcterms:title>KKO:1991:24</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen lakkaaminen</span>
    </p>
  </dcterms:description>
  <finlex:registerNumber>S90/227</finlex:registerNumber>
  <dcterms:date pvm="19901119">1990-11-19</dcterms:date>
  <finlex:fileCopyNumber>496</finlex:fileCopyNumber>
  <dcterms:issued pvm="19910212">1991-02-12</dcterms:issued>
  <dcterms:abstract>
    <p>Työsopimuslain 42 a §:n mukainen työn tarjoamisvelvollisuus ei edellyttänyt, että työnhakijana työvoimatoimistossa oleva työntekijä oli työttömänä. Työnantaja oli tiedustellut paikalliselta työvoimaviranomaiselta, oliko työntekijä ollut käytettävissä ja palkannut uudet työntekijät saatuaan kielteisen vastauksen. Työnantajan katsottiin täyttäneen lainkohdassa tarkoitetun työn tarjoamisvelvollisuuden.</p>
  </dcterms:abstract>
  <p>TSL 42 a §</p>
  <dcterms:tableOfContents>
    <a href="19910024aloa0">ASIAN KÄSITTELY ALEMMISSA OIKEUKSISSA</a>
    <a href="19910024mhaku0">MUUTOKSENHAKU KORKEIMMASSA OIKEUDESSA</a>
    <a href="19910024yloa0">KORKEIMMAN OIKEUDEN RATKAISU 12.2.1991</a>
  </dcterms:tableOfContents>
  <finlex:content id="s19910024.kko">
    <div>
      <h2 id="19910024aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Ylivieskan kihlakunnanoikeuden päätös 18.5.1989</h3>
        <p>Kihlakunnanoikeus on Timo Olavi Viitamaan kanteesta katsonut selvitetyksi, että Viitamaa oli työskennellyt työsopimuslain 1 §:n 1 momentin mukaisessa työsuhteessa ostajana, tarjouslaskenta- ja myyntitehtävissä sekä asennustyömaalla urakkahinnoittelu- ja työnjohtotehtävissä sekä työnsuunnittelutehtävissä 12.5.1978 lukien aluksi Oy Wärtsilä Ab:n ja 1.1.1987 lähtien Wärtsilä Meriteollisuus Oy:n palveluksessa sen Ylivieskan konepajalla, josta yksikössä toteutetun organisaatiomuutoksen seurauksena oli 1.5.1988 muodostettu Wärtsilä Meriteollisuus Oy:n ja erään toisen yhtiön omistuksessa uusi Power Piping Oy -niminen yhtiö.</p>
        <p>Viitamaa oli 11.12.1987 päivätyllä ilmoituksella lomautettu tuotannollisista ja taloudellisista syistä johtuvan työn vähentymisen vuoksi 1.3.1988 lukien toistaiseksi. Koska lomautusilmoituksessa mainittu työn väheneminen oli havaittu pysyväksi, Viitamaan työsuhde oli 27.5.1988 päivätyllä irtisanomisilmoituksella irtisanottu edellä mainituista tuotannollisista ja taloudellisista syistä päättymään 9.10.1988. Viitamaa oli vastustanut irtisanomistaan pitäen sitä lain vastaisena.</p>
        <p>Yhtiön palvelukseen oli tammi- ja helmikuussa 1989 otettu neljä uutta toimihenkilöä, joiden työsopimukset oli tehty joulukuussa 1988. Heitä ei kuitenkaan ollut otettu samoihin työtehtäviin kuin ne, joissa Viitamaa oli työskennellyt.</p>
        <p>Todistajana jutussa kuultu Pentti Ilmari Mäkynen on kertonut tiedustelleensa työttömiä työnhakijoita työvoimatoimistosta joulukuussa 1988 ja kysyneensä tuolloin Viitamaata nimeltä. Hänelle oli silloin ilmoitettu, ettei Viitamaa ollut siellä työttömänä työnhakijana. Viitamaa oli ollut erään toisen työnantajan palveluksessa 28.10.1988-27.3.1989 välisenä aikana.</p>
        <p>Näillä perusteilla kihlakunnanoikeus on, samalla kun se on todennut, että yhtiöllä oli ollut Viitamaan työsopimuksen irtisanomiseen organisaatiomuutoksesta aiheutuneen työn pysyvän vähentymisen johdosta työsopimuslain 37 §:n 2 momentin edellyttämä erityisen painava syy, katsonut, ettei yhtiö ollut myöskään rikkonut työsopimuslain 42 a §:n säännöstä.</p>
        <p>Tämän vuoksi kihlakunnanoikeus on hylännyt kanteen. Koska asia kuitenkin oli ollut niin sekava ja epätietoinen, että oikeudenkäyntiin oli ollut perusteltua aihetta, kihlakunnanoikeus on määrännyt, että asianosaiset saivat pitää oikeudenkäyntikulunsa jutussa vahinkonaan.</p>
      </div>
      <div>
        <h3>Vaasan hovioikeuden tuomio 14.12.1989</h3>
        <p>Hovioikeus, jonka tutkittavaksi Viitamaa oli saattanut jutun, on todennut, että kihlakunnanoikeuden päätöksessä mainituilla perusteilla yhtiöllä oli ollut työsopimuslain 37 §:n 2 momentissa tarkoitettu erityisen painava syy taloudellisella ja tuotannollisella perusteella irtisanoa Viitamaan työsopimus.</p>
        <p>Viitamaa oli yhtiössä toiminut pääasiassa ostajana, hinnoittelutehtävissä ja työnsuunnittelutehtävissä, joihin oli sisältynyt myös alihankintojen ostaminen ja niiden toteutumisen valvonta. Lisäksi Viitamaa oli toiminut tarjouslaskijana.</p>
        <p>Yhtiö oli joulukuussa 1988 ottanut palvelukseensa uusia työntekijöitä, yhden 2.1.1989 lukien määräaikaiseen työsuhteeseen, yhden 23.1.1989 lukien toistaiseksi voimassa olevaan työsuhteeseen, yhden 1.2.1989 lukien määräaikaiseen työsuhteeseen ja yhden 20.2.1989 lukien toistaiseksi voimassa olevaan työsuhteeseen. Jutussa todistajana kuultu Pentti Ilmari Mäkynen oli kertonut, että näistä yhtiön palvelukseen otetuista uusista työntekijöistä yhdellä oli ollut kokemusta mikrotietokoneista ja yhdellä hitsauksesta. Lisäksi todistaja Mäkysen mukaan kaksi muuta uutta työntekijää oli otettu putkistojen valmistusalueelle työnjohto- ja työnsuunnittelutehtäviin. Yhtiöllä oli siten ollut työsopimuslain 42 a §:ssä, sellaisena kuin se oli ollut 16.6.1978 annetussa laissa (476/1978), säädetty velvollisuus tarjota näitä työtehtäviä ensisijassa Viitamaalle.</p>
        <p>Jutussa todistajina kuullut Mäkynen ja Matti Tapani Rusanen olivat tosin kertoneet, että yhtiön taholta oli palkattaessa uusia työntekijöitä tiedusteltu työvoimatoimistosta työtöntä työvoimaa ja että Viitamaa ei ollut ainakaan silloin ollut siellä työttömänä työnhakijana. Mainitussa lainkohdassa tarkoitettu työn tarjoamisvelvollisuus ei kuitenkaan edellyttänyt sitä, että työntekijän tuli olla työttömänä työnhakijana. Viitamaan työsuhteella erään toisen työnantajan palveluksessa 28.10.1988-27.3.1989 välisenä aikana ei sen vuoksi ollut tältä osin asiassa merkitystä.</p>
        <p>Viitamaa oli jättänyt kihlakunnanoikeudelle työvoimatoimiston 12.1.1989 päivätyn todistuksen, jonka mukaan hänellä oli ollut työhakemus vireillä Ylivieskan työvoimatoimistossa 15.2.-18.4.1988 välisenä aikana ja Ylivieskan työvoimatoimiston Alavieskan sivutoimistossa 19.4.1988 lukien edelleen. Täten Viitamaa oli osoittanut olleensa etsimässä mainitun viranomaisen välityksellä työtä. Tästä seikasta yhtiö ei ollut näyttänyt nimenomaisesti ottaneensa selvää. Yhtiö ei siten ollut näyttänyt, että se olisi täyttänyt työsopimuslain 42 a §:ssä säädetyn työn tarjoamisvelvollisuutensa.</p>
        <p>Yhtiön työsopimuslain vastaisesta menettelystä oli aiheutunut Viitamaalle vahinkoa. Aikana, jolloin yhtiön olisi pitänyt tarjota Viitamaalle työtä, Viitamaan työsuhde ei ollut ollut enää toistaiseksi voimassa oleva. Kun asiassa ei siten ollut sovellettava työsopimuksen irtisanomismenettelystä annetun lain 1 §:n 1 momentin mukaan sanottua lakia, Viitamaalle aiheutuneen vahingon korvaus oli suoritettava työsopimuslain 51 §:n mukaisesti.</p>
        <p>Viitamaa ei ollut näyttänyt, että hänelle olisi aiheutunut vahinkoa siltä ajalta, jonka hän oli ollut työssä erään toisen työnantajan palveluksessa. Sen sijaan Viitamaa oli ollut työttömänä 10.9.-27.10.1988 välisen ajan ja 28.3.1989 lukien edelleen. Yhtiö oli velvollinen korvaamaan Viitamaalle aiheutuneen vahingon vasta siitä lukien, kun uusia työntekijöitä oli palkattu. Viitamaan palkka työsuhteen päättyessä oli ollut 7.339 markkaa kuukaudessa. Näin ollen se Viitamaalle aiheutuneen vahingon määrä, joka oli ollut todettavissa kihlakunnanoikeuden päätöksen julistamispäivänä 18.5.1989, oli ollut, kun Viitamaan päiväpalkkana oli pidettävä 333,59 markkaa (= 7.339 mk : 22), maaliskuun 1989 ajalta 4 työpäivää vastaavat 1.334,36 markkaa, huhtikuun 1989 ajalta 7.339 markkaa ja toukokuun 1989 ajalta 13 työpäivää vastaavat 4.336,67 markkaa eli yhteensä 13.010,03 markkaa.</p>
        <p>Yhtiö oli velvollinen suorittamaan korkolain 4, 6 ja 9 §:n nojalla Viitamaalle maksettavaksi tuomitulle vahingonkorvaukselle 16 prosentin koron haasteen tiedoksiantopäivästä 16.12.1988 lukien.</p>
        <p>Hovioikeus on katsonut, ettei asia ollut ollut niin sekava ja epäselvä, että oikeudenkäyntikulujen kuittaamiseen olisi ollut aihetta. Koska Viitamaa oli vain osaksi voittanut kanteensa, yhtiö oli velvollinen korvaamaan Viitamaan oikeudenkäyntikulut vain osaksi.</p>
        <p>Tämän vuoksi hovioikeus on, muuttaen kihlakunnanoikeuden päätöstä, velvoittanut yhtiön suorittamaan Viitamaalle vahingonkorvaukseksi 13.010,03 markkaa 16 prosentin korkoineen 16.12.1988 lukien sekä korvaamaan hänen oikeudenkäyntikulunsa jutussa 5.000 markalla 16 prosentin korkoineen hovioikeuden tuomion antopäivästä lukien.</p>
      </div>
    </div>
    <div>
      <h2 id="19910024mhaku0">MUUTOKSENHAKU KORKEIMMASSA OIKEUDESSA</h2>
      <p>Yhtiölle on myönnetty valituslupa 14.3.1990. Valituksessaan yhtiö on vaatinut hovioikeuden tuomion kumoamista siltä osin kuin yhtiö on velvoitettu suorittamaan Viitamaalle vahingonkorvausta sekä korvaamaan hänen oikeudenkäyntikulunsa.</p>
      <p>Viitamaa on antanut häneltä pyydetyn vastauksen.</p>
      <p>Korkein oikeus on toimittanut asiassa suullisen käsittelyn 19.11.1990.</p>
    </div>
    <div>
      <h2 id="19910024yloa0">KORKEIMMAN OIKEUDEN RATKAISU 12.2.1991</h2>
      <div>
        <h3>Perustelut</h3>
        <p>Power Piping Oy:n henkilöstöpäällikkö Pentti Ilmari Mäkynen on kihlakunnanoikeudessa todistajana kertonut, että joulukuussa 1988 hän oli uusia toimihenkilöitä palkattaessa ollut kahdesti puhelinyhteydessä työvoimatoimistoon. Kihlakunnanoikeuden pöytäkirjaan merkitty todistajankertomus on ristiriitainen siltä osin kuin on kysymys siitä, oliko Mäkynen tiedustellut työvoimatoimistosta, oliko Viitamaa ollut siellä työttömänä työnhakijana vai yleensä työnhakijana.</p>
        <p>Mäkynen on Korkeimmassa oikeudessa kertonut todistajana, ettei hän tarkoin muista työvoimaviranomaisille esittämiensä tiedustelujen muotoa. Hän oli mahdollisesti tiedustellut, oliko Viitamaa ollut käytettävänä tai kortistossa. Todennäköisesti hän ei ollut yksilöinyt tiedustelujaan koskemaan Viitamaata työttömänä työnhakijana, koska hänen käsityksensä mukaan vain työtön oli voinut olla työvoimatoimistossa työnhakijana.</p>
        <p>Työsopimuslain 42 a §:ssä mainittu työn tarjoamisvelvollisuus ei edellytä, että työnhakijana työvoimatoimistossa oleva työntekijä on työttömänä. Yhtiö on täyttänyt sillä lainkohdan mukaan olleen velvollisuuden kun työvoimaviranomaisilta oli tiedusteltu oliko Viitamaa ollut käytettävissä ja uudet toimihenkilöt oli palkattu kun tiedusteluun oli saatu kielteinen vastaus. Koska yhtiö ei siten ole tahallisesti tahi huolimattomuudesta laiminlyönyt työsopimuslain 42 a §:stä johtunutta velvollisuuttaan, yhtiö ei ole velvollinen korvaamaan Viitamaalle aiheutunutta vahinkoa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja asia jätetään kihlakunnanoikeuden päätöksen lopputuloksen varaan. Asian laadun vuoksi yhtiön ja Viitamaan on itse vastattava jutussa olleista oikeudenkäyntikuluistaan.</p>
        <div>
          <p>Ratkaisuun osallistuneet: oikeusneuvokset Ailio, Ådahl, Portin, Riihelä ja Taipale</p>
        </div>
      </div>
    </div>
  </finlex:content>
</finlex:document>
