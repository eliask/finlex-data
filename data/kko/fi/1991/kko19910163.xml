<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910163</dcterms:identifier>
  <finlex:ecliIdentifier>ECLI:FI:KKO:1991:163</finlex:ecliIdentifier>
  <dcterms:title>KKO:1991:163</dcterms:title>
  <dcterms:description>
    <p>
      <strong>Muutoksenhaku</strong>
    </p>
    <p>
      <strong>Perintö</strong>
      <span>Pesänjakaja</span>
      <span>Pesänselvittäjä</span>
    </p>
  </dcterms:description>
  <finlex:registerNumber>S91/389</finlex:registerNumber>
  <dcterms:date pvm="19910904">1991-09-04</dcterms:date>
  <finlex:fileCopyNumber>3631</finlex:fileCopyNumber>
  <dcterms:issued pvm="19911119">1991-11-19</dcterms:issued>
  <dcterms:abstract>
    <p>Alioikeuden päätökseen, jolla oli hylätty hakemus pesänjakajan vapauttamisesta tehtävästään, voitiin hakea muutosta.</p>
    <p>Asianajaja oli määrätty pesänjakajaksi A:n kuolinpesään. Myöhemmin oli pantu vireille hakemusasia, jossa oli pyydetty hänen määräämistään pesänselvittäjäksi A:n ja tämän puolison B:n kuolinpesiin sekä pesänjakajaksi B:n kuolinpesään. Samalla kertaa käsitellyssä hakemusasiassa oli vaadittu hänen vapauttamistaan A:n kuolinpesän pesänjakajan tehtävästä. Kuolinpesien eräiden osakkaiden pesäosuudet oli ulosmitattu.</p>
    <p>Kun asianajaja oli toiminut ulosmittausvelkojien asiamiehenä, hänen puolueettomuutensa katsottiin vaarantuneen eikä häntä pidetty sopivana pesänselvittäjäksi ja -jakajaksi.</p>
    <p>Ks. <a href="http://www.finlex.fi/fi/oikeus/kko/kko/1985/19850084">KKO:1985-II-84</a> ja <a href="http://www.finlex.fi/fi/oikeus/kko/kko/1987/19870084">KKO:1987:84</a></p>
  </dcterms:abstract>
  <p>PK 23 luku 13 §</p>
  <p>PK 23 luku 4 § 1 mom</p>
  <p>PK 23 luku 5 §</p>
  <dcterms:tableOfContents>
    <a href="19910163aloa0">ASIAN KÄSITTELY ALEMMISSA OIKEUKSISSA</a>
    <a href="19910163mhaku0">MUUTOKSENHAKU KORKEIMMASSA OIKEUDESSA</a>
    <a href="19910163yloa0">KORKEIMMAN OIKEUDEN RATKAISU 19.11.1991</a>
  </dcterms:tableOfContents>
  <finlex:content id="s19910163.kko">
    <div>
      <h2 id="19910163aloa0">ASIAN KÄSITTELY ALEMMISSA OIKEUKSISSA</h2>
      <p>Eino Kalevi ja Armas Nikolai Sarvi ovat 14.5.1963 kuolleen Iida Heleena Sarven kuolinpesän osakkaina Someron kihlakunnanoikeudessa pyytäneet, että kuolinpesän pesänjakajaksi määrätty asianajaja Rainer Åkerberg vapautettaisiin tehtävästään.</p>
      <p>Hakemuksesta kuultuina kuolinpesän osakkaista Onni Johannes Sarvi on yhtynyt hakemukseen, mutta Hellstedt ja Isomäki ovat vastustaneet sitä.</p>
      <p>Hellstedt ja Isomäki puolestaan ovat Iida Heleena Sarven kuolinpesän ja 8.12.1988 kuolleen Väinö Johannes Sarven kuolinpesän osakkaina pyytäneet, että molemmat kuolinpesät määrättäisiin pesänselvittäjän hallintoon ja että Åkerberg määrättäisiin kummankin kuolinpesän pesänselvittäjäksi sekä Väinö Johannes Sarven kuolinpesän pesänjakajaksi.</p>
      <p>Viimeksi mainitusta hakemuksesta kuultuina Eino Kalevi, Armas Nikolai ja Onni Johannes Sarvi ovat, Eino Kalevi Sarvi vastustanut kuolinpesien luovuttamista pesänselvittäjän hallintoon sekä Eino Kalevi, Armas Nikolai ja Onni Johannes Sarvi vastustaneet Åkerbergin määräämistä pesänselvittäjäksi ja pesänjakajaksi sekä pyytäneet kummankin hakemusasian käsittelyn lykkäämistä varatakseen tilaisuuden kuolinpesän velkojen maksamista varten sekä ehdottaakseen Åkerbergin tilalle toista henkilöä pesänjakajaksi.</p>
      <p>Kihlakunnanoikeus on lykkäyspyynnöt hyläten ottanut molemmat hakemusasiat yhdessä ratkaistavakseen.</p>
      <div>
        <h3>Kihlakunnanoikeuden päätös 3.8.1990</h3>
        <p>Asianajaja Rainer Åkerberg oli 28.7.1983 määrätty pesänjakajaksi Iida Heleena Sarven kuolinpesään ja häntä oli edelleenkin pidettävä toimeensa sopivana. Koska ei ollut esitetty näyttöä siitä, että Åkerberg ei olisi ollut toimeensa sopiva, kihlakunnanoikeus on hylännyt tehdyn hakemuksen Åkerbergin vapauttamiseksi pesänjakajan toimesta.</p>
        <p>Iida Heleena Sarven ja Väinö Johannes Sarven kuolinpesien osakkaat Alli Heleena Hellstedt ja Terttu Annikki Isomäki olivat hakeneet Åkerbergin määräämistä pesänjakajaksi ja -selvittäjäksi mainittuihin kuolinpesiin. Pesien osakkaiden Onni Johannes Sarven ja Armas Nikolai Sarven osuudet kuolinpesissä oli ulosmitattu 16.1.1990 ja 25.1.1990. Åkerberg oli jo aiemmin määrätty pesänjakajaksi Iida Heleena Sarven kuolinpesään. Tätä pesää ei ollut saatu jaetuksi, koska se ei ollut ollut selvitetty. Åkerberg tunsi kyseiset kuolinpesät ja häntä oli pidettävä sopivana niihin pesänselvittäjäksi ja -jakajaksi.</p>
        <p>Näillä perusteilla kihlakunnanoikeus on määrännyt Åkerbergin suostumuksensa mukaisesti pesänselvittäjäksi Iida Heleena Sarven ja Väinö Johannes Sarven kuolinpesiin sekä pesänjakajaksi Väinö Johannes Sarven kuolinpesään.</p>
      </div>
      <div>
        <h3>Vaatimukset hovioikeudessa</h3>
        <p>Eino Kalevi, Armas Nikolai ja Onni Johannes Sarvi ovat vaatineet, että Åkerberg vapautetaan Iida Heleena Sarven kuolinpesän pesänjakajan tehtävästä ja pesänjakajaksi tähän pesään määrätään asianajaja Seppo Lindberg sekä että Åkerbergille annettu määräys pesänselvittäjäksi ja Väinö Johannes Sarven kuolinpesän pesänjakajaksi kumotaan ja Lindberg määrätään hänen tilalleen. Toissijaisesti valittajat ovat vaatineet, että asia kokonaisuudessaan palautetaan kihlakunnanoikeuteen uudelleen käsiteltäväksi.</p>
      </div>
      <div>
        <h3>Turun hovioikeuden päätös 25.1.1991</h3>
        <p>Käsittelyratkaisu</p>
        <p>Perintökaaren 23 luvun 13 §:n mukaan ei pesänjakajan toimestaan vapauttamista koskevaan alioikeuden päätökseen saanut hakea muutosta. Sen vuoksi on Eino Kalevi, Armas Nikolai ja Onni Johannes Sarven valituksissa esitetyt vaatimukset Åkerbergin vapauttamisesta Iida Heleena Sarven kuolinpesän pesänjakajan tehtävästä jätetty tutkimatta.</p>
        <p>Pääasiaratkaisu</p>
        <p>Åkerbergin määräämistä Iida Heleena ja Väinö Johannes Sarven kuolinpesien pesänselvittäjäksi ja viimeksi mainitun kuolinpesän pesänjakajaksi oli käsitelty kihlakunnanoikeudessa useassa oikeudenkäyntitilaisuudessa, joissa Eino Kalevi, Armas Nikolai ja Onni Johannes Sarvi eivät olleet esittäneet toisen henkilön määräämistä Åkerbergin sijasta näihin tehtäviin. Asian käsittelyssä kihlakunnanoikeudessa ei ollut tapahtunut sellaista virhettä, jonka vuoksi asian palauttaminen uutta käsittelyä varten olisi ollut aiheellista.</p>
        <p>Asiassa esitetystä selvityksestä kävi ilmi, että Iida Heleena ja Väinö Johannes Sarven kuolinpesillä oli velkoja, joiden maksamista osakkaat eivät olleet järjestäneet. Kumpikin kuolinpesä oli siten pesän osakkaan hakemuksesta luovutettava pesänselvittäjän hallintoon.</p>
        <p>Åkerberg oli toiminut tässä asiassa Hellstedtin ja Isomäen avustajana kihlakunnanoikeudessa. Åkerbergin aviopuoliso oli toiminut näiden asiamiehenä tässä asiassa hovioikeudessa. Lisäksi Åkerberg oli toiminut asian käsittelyn yhteydessä kihlakunnanoikeudessa eräiden sellaisten kuolinpesän velkojien asiamiehenä, joiden hakemuksesta oli ulosmitattu Armas Nikolai ja Onni Johannes Sarven pesäosuudet. Åkerberg ei ollut tullut esteelliseksi toimimaan pesänselvittäjänä ja pesänjakajana sen takia, että hän oli kerrotuin tavoin toiminut Hellstedtin ja Isomäen sekä mainittujen kuolinpesän velkojien asiamiehenä tässä asiassa.</p>
        <p>Näyttämättä oli jäänyt, että Åkerbergin puolueettomuus asiassa olisi muutoinkaan vaarantunut siten, että hän olisi sopimaton pesänselvittäjäksi ja -jakajaksi tai että hän olisi sopimattomampi näihin tehtäviin kuin Lindberg.</p>
        <p>Kun osakkaat olivat esittäneet eri henkilöitä pesänselvittäjäksi ja -jakajaksi, valinnan näiden kesken tuli tapahtua tilanteen kokonaisarvostelun perusteella. Åkerbergiä, joka Iida Heleena Sarven kuolinpesän pesänjakajana toimimisen perusteella entuudestaan tunsi kummankin kuolinpesän asiat, oli pidettävä Lindbergiä sopivampana pesänselvittäjän ja -jakajan tehtävään.</p>
        <p>Näillä perusteilla hovioikeus on pysyttänyt kihlakunnanoikeuden pesänselvittäjän ja pesänjakajan määräämistä koskevan päätöksen.</p>
        <p>Eino Kalevi, Armas Nikolai ja Onni Johannes Sarvi on yhteisvastuullisesti velvoitettu suorittamaan Hellstedtille ja Isomäelle yhteisesti korvaukseksi oikeudenkäyntikuluista hovioikeudessa 1.000 markkaa 16 prosentin korkoineen hovioikeuden päätöksen antopäivästä lukien.</p>
      </div>
    </div>
    <div>
      <h2 id="19910163mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 22.5.1991.</p>
      <p>Eino Kalevi, Armas Nikolai ja Onni Johannes Sarvi ovat valituksissaan vaatineet, että asia tutkitaan myös siltä osin kuin on kysymys Åkerbergin vapauttamisesta Iida Heleena Sarven kuolinpesän pesänjakajan tehtävästä. Valittajat ovat toistaneet hovioikeudessa tekemänsä vaatimukset. Armas Nikolai ja Onni Johannes Sarvi ovat lisäksi vaatineet, että heidät vapautetaan korvaamasta Hellstedtin ja Isomäen oikeudenkäyntikuluja hovioikeudessa sekä että Hellstedt ja Isomäki velvoitetaan korvaamaan heidän oikeudenkäyntikulunsa Korkeimmassa oikeudessa korkoineen.</p>
      <p>Hellstedt ja Isomäki yhteisesti sekä Rainer Åkerberg ovat antaneet pyydetyt vastaukset, joissa he ovat vaatineet valitusten hylkäämistä.</p>
      <p>Määräajan jälkeen Eino Kalevi Sarvi on toimittanut tänne lisäkirjoituksen sekä vastaukseksi Hellstedtin, Isomäen ja Åkerbergin vastauksiin tarkoitetun kirjoituksen. Armas Nikolai ja Onni Johannes Sarvi ovat määräajan jälkeen toimittaneet tänne sanotunlaiseksi vastaukseksi tarkoitetun yhteisen kirjoituksen liitteineen.</p>
    </div>
    <div>
      <h2 id="19910163yloa0">KORKEIMMAN OIKEUDEN RATKAISU 19.11.1991</h2>
      <div>
        <h3>Käsittelyratkaisu</h3>
        <p>Määräajan jälkeen toimitettuja kirjoituksia ei oteta huomioon, koska niiden huomioon ottamiseen ei ole erityisiä syitä.</p>
        <p>Perintökaaren 23 luvun 5 §:n mukaan on oikeuden vapautettava toimeensa sopimaton pesänjakaja tehtävästään, milloin joku, jonka oikeus on perinnönjaosta riippuvainen, sitä pyytää. Saman luvun 13 §:ssä säädetään, että alioikeuden 5 §:n mukaan antamaan päätökseen ei saa hakea muutosta.</p>
        <p>Perintökaaren säätämiseen liittyvistä lainvalmisteluasiakirjoista ei ole saatavissa johtoa sen kysymyksen ratkaisemiseen, koskeeko 23 luvun 13 §:ssä mainittu muutoksenhakukielto myös päätöstä, jolla pesänjakajan tehtävästään vapauttamista tarkoittava hakemus on hylätty. Säännöksen sanamuoto verrattuna 23 luvun 5 §:ään ei sulje pois tulkintavaihtoehtoa, että mainitunlaiseen päätökseen saadaan hakea muutosta. Tulkinta, ettei sanotunlaiseen alioikeuden päätökseen saisi hakea muutosta, saattaisi monissa kuolinpesissä johtaa epätyydyttävään tulokseen. Ottaen myös huomioon, ettei laissa ole kielletty hakemasta muutosta alioikeuden lopulliseen päätökseen, joka koskee pesänselvittäjän vapauttamista toimestaan, Korkein oikeus katsoo, että alioikeuden päätökseen, jolla pesänjakajan tehtävästään vapauttamista koskeva hakemus on hylätty, saa hakea muutosta.</p>
        <p>Hovioikeuden ei olisi pitänyt mainitsemallaan perusteella jättää tutkimatta Eino Kalevi, Armas Nikolai ja Onni Johannes Sarven valituksissa esitettyä vaatimusta Rainer Åkerbergin vapauttamisesta Iida Heleena Sarven kuolinpesän pesänjakajan tehtävästä. Korkein oikeus kumoaa hovioikeuden päätöksen tältä osin ja viivytyksen välttämiseksi ottaa sanotun vaatimuksen välittömästi tutkittavakseen.</p>
      </div>
      <div>
        <h3>Pääasiaratkaisun perustelut</h3>
        <p>Armas Nikolai ja Onni Johannes Sarven pesäosuudet Iida Heleena Sarven ja Väinö Johannes Sarven kuolinpesissä on ulosmitattu eräiden velkojien saatavista. Rainer Åkerberg on kihlakunnanoikeudessa asiamiehenä edustanut useimpia näistä velkojista molemmissa nyt kysymyksessä olevissa hakemusasioissa. Armas Nikolai ja Onni Johannes Sarven sekä heidän mainittujen velkojiensa eturistiriita on saattanut vaarantaa Åkerbergin puolueettomuuden. Hän ei sen vuoksi ole sopiva toimimaan pesänselvittäjänä ja pesänjakajana Iida Heleena Sarven ja Väinö Johannes Sarven kuolinpesissä.</p>
        <p>Asianajaja Seppo Lindbergiä on vasta hovioikeudessa esitetty pesänselvittäjäksi ja pesänjakajaksi näihin kuolinpesiin.</p>
      </div>
      <div>
        <h3>Lainkohta</h3>
        <p>Perintökaari 23 luku 5 §</p>
      </div>
      <div>
        <h3>Päätöslauselma</h3>
        <p>Hovioikeuden ja kihlakunnanoikeuden päätökset kumotaan. Rainer Åkerberg vapautetaan Iida Heleena Sarven kuolinpesän pesänjakajan tehtävästä eikä häntä määrätä pesänselvittäjäksi Iida Heleena Sarven ja Väinö Johannes Sarven kuolinpesiin samoin kuin ei myöskään pesänjakajaksi Väinö Johannes Sarven kuolinpesään. Asia palautetaan Someron kihlakunnanoikeuteen ilmoituksesta uudelleen käsiteltäväksi. Asian ratkaistessaan kihlakunnanoikeuden on annettava myös lausunto täällä esitetyistä oikeudenkäyntikuluja koskevista vaatimuksista.</p>
        <div>
          <p>Ratkaisuun osallistuneet: oikeusneuvokset Portin, Nybergh, Riihelä, Tulenheimo-Takki ja Wirilander</p>
        </div>
      </div>
    </div>
  </finlex:content>
</finlex:document>
