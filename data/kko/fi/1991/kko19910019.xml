<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910019</dcterms:identifier>
  <finlex:ecliIdentifier>ECLI:FI:KKO:1991:19</finlex:ecliIdentifier>
  <dcterms:title>KKO:1991:19</dcterms:title>
  <dcterms:description>
    <p>
      <strong>Testamentti</strong>
      <span>Testamentin saajien välinen oikeudenkäynti</span>
      <span>Testamentin moite</span>
    </p>
  </dcterms:description>
  <finlex:registerNumber>S89/1221</finlex:registerNumber>
  <dcterms:date pvm="19900305">1990-03-05</dcterms:date>
  <finlex:fileCopyNumber>297</finlex:fileCopyNumber>
  <dcterms:issued pvm="19910131">1991-01-31</dcterms:issued>
  <dcterms:abstract>
    <p>Testamentin saajat, jotka samalla olivat testamentin tekijän perillisiä, moittivat tämän tekemää myöhempää testamenttia muotovirheen perusteella. Heillä katsottiin olevan oikeus nostaa tällainen moitekanne ainoastaan testamentin tekijän perillisinä. Kanne oli sen vuoksi pantava vireille perintökaaren 14 luvun 5 §:ssä säädetyssä määräajassa.</p>
    <p>Ks. <a href="http://www.finlex.fi/fi/oikeus/kko/kko/1968/19680077">KKO:1968-II-77</a></p>
  </dcterms:abstract>
  <p>PK 14 luku 5 §</p>
  <dcterms:tableOfContents>
    <a href="19910019aloa0">ASIAN KÄSITTELY ALEMMISSA OIKEUKSISSA</a>
    <a href="19910019mhaku0">MUUTOKSENHAKU KORKEIMMASSA OIKEUDESSA</a>
    <a href="19910019yloa0">KORKEIMMAN OIKEUDEN RATKAISU 31.1.1991</a>
  </dcterms:tableOfContents>
  <finlex:content id="s19910019.kko">
    <div>
      <h2 id="19910019aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Veikko Matoniemen ja Aili Virtasen kanne Oriveden kihlakunnanoikeudessa</h3>
        <p>Matoniemi ja Virtanen ovat Matti Eljas Oittiselle 20.9.1988, Pekka Juhani Oittiselle 19.9.1988, Pertti Jaakko Oittiselle 7.10.1988 ja Marja Helena Oittiselle 19.9.1988 tiedoksi toimituttamansa haasteen nojalla kihlakunnanoikeudessa kertoneet, että Längelmäellä 10.5.1987 kuollut, eläkkeellä ollut maanviljelijä Aino Aleksandra Salminen oli jättänyt jälkeensä testamentin, jolla hän oli määrännyt omaisuutensa karjanhoitaja Tyyne Aleksandra Kuusistolle ja Veikko Matoniemen ja Aili Virtasen isälle Vilho Matoniemelle tai, mikäli hän oli kuollut, hänen lapsilleen. Testamentti oli valvottu Oriveden kihlakunnanoikeudessa 24.6.1987. Vilho Matoniemi oli kuollut 8.4.1987.</p>
        <p>Salmisen jäämistöstä oli löydetty myös toinen kuoleman varalta laadittu asiakirja, joka oli päivätty 20.10.1979. Tällä asiakirjalla Salminen oli ilmoittanut supistavansa aiemmalla testamentilla Veikko Matoniemelle ja Virtaselle määräämäänsä jäämistöosuutta niin, että Kuusisto ja Vilho Matoniemi saisivat kumpikin vain 10.000 markkaa ja muu osa jäämistöstä jaettaisiin tasan Matti Eljas, Pertti Jaakko, Pekka Juhani ja Marja Helena Oittisen kesken. Viimeksi mainitut olivat valvoneet asiakirjan testamenttina Oriveden kihlakunnanoikeudessa 24.6.1987.</p>
        <p>Oittisten testamenttina valvomassa asiakirjassa ei ollut todistajien nimikirjoituksia, joten asiakirja oli tämän muotovirheen johdosta testamenttina pätemätön. Oriveden kihlakunnanoikeus olikin 8.3.1988 Kuusiston kanteesta julistanut tuon asiakirjan testamenttina pätemättömäksi siltä osin kuin se esti Kuusistoa saamasta osuuttaan Salmisen jäämistöstä.</p>
        <p>Tämän vuoksi Veikko Matoniemi ja Virtanen ovat vaatineet, että Salmisen 20.10.1979 allekirjoittama asiakirja, jonka Oittiset olivat 24.6.1987 valvoneet testamenttina, julistettaisiin testamenttina pätemättömäksi. Lisäksi Veikko Matoniemi ja Virtanen ovat vaatineet korvausta oikeudenkäyntikuluistaan korkoineen.</p>
      </div>
      <div>
        <h3>Matti Eljas, Pekka Juhani, Pertti Jaakko ja Marja Helena Oittisen vastaus</h3>
        <p>Oittiset ovat vastustaneet kannetta. Pöytäkirja heidän suorittamastaan testamentin valvonnasta oli asianmukaisesti annettu tiedoksi Virtaselle 18.8.1987 ja Veikko Matoniemelle 26.8.1987. Veikko Matoniemi ja Virtanen eivät olleet nostaneet moitekannettaan säädetyssä määräajassa. Sen vuoksi heidän kanteensa oli hylättävä.</p>
      </div>
      <div>
        <h3>Kihlakunnanoikeuden päätös 1.11.1988 Veikko Matoniemen ja Virtasen kanteeseen</h3>
        <p>Asiassa oli selvitetty, että Aino Aleksandra Salminen oli 20.10.1979 allekirjoittamallaan asiakirjalla, samalla kun hän oli rajoittanut vuonna 1962 tehdyn testamentin saajien oikeutta, määrännyt, että kaikki se, mikä jäi aikaisemmalla testamentilla testamentin saajiksi määrätyille tulevan yhteensä 20.000 markan sekä testamentin tekijän haudanhoidon ja hautauskustannusten yli, oli lankeava Tauno Oittisen neljälle nuorimmalle lapselle eli Matti Eljas, Pekka Juhani, Pertti Jaakko ja Marja Helena Oittiselle. Asiakirjaa ei ollut todistettu kenenkään nimikirjoituksella. Matti Eljas, Pekka Juhani, Pertti Jaakko ja Marja Helena Oittinen olivat valvoneet asiakirjan testamenttina ja antaneet sen testamentin tiedoksiantamisesta säädetyssä järjestyksessä tiedoksi Aili Virtaselle 18.8.1987 ja Veikko Matoniemelle 26.8.1987. Kun Salmisen allekirjoittama asiakirja sisälsi sanotunlaisen määräyksen hänen jäämistöstään, se oli testamentti, jota ei ollut tehty laissa säädetyssä muodossa. Perintökaaren 13 luvun 1 §:n 2 kohdan mukaan testamentti voitiin moitteen johdosta julistaa muotovirheen vuoksi pätemättömäksi. Kun muuta ei ollut laissa tällaisen virheen seuraamukseksi säädetty, seurasi siitä, että testamentti jäi voimaan, ellei sen pätemättömyyttä sanotuin tavoin moitekanteella todettu. Tämän vuoksi ja kun Veikko Matoniemi ja Virtanen olivat panneet kanteensa vireille vasta 19.9.-7.10.1988 ja siis perintökaaren 14 luvun 5 §:ssä säädetyn määräajan jälkeen, kihlakunnanoikeus on hylännyt tämän kanteen.</p>
      </div>
      <div>
        <h3>Matti Eljas, Pekka Juhani, Pertti Jaakko ja Marja Helena Oittisen kanne, joka on käsitelty kihlakunnanoikeudessa yhdessä Veikko Matoniemen ja Virtasen kanteen kanssa</h3>
        <p>Oittiset ovat Veikko Matoniemelle 26.10.1988 ja Virtaselle 19.10.1988 tiedoksi toimituttamansa haasteen nojalla kertoneet, että Aino Aleksandra Salminen oli, tehtyään 2.12.1962 päivätyn testamentin, jonka sisältö oli sellainen kuin Veikko Matoniemen ja Virtasen kanteessa oli kerrottu, 20.10.1979 tehnyt uuden omakätisesti allekirjoittamansa testamentin. Tästä asiakirjasta ilmeni, ettei vuonna 1962 laadittu testamentti enää vastannut Salmisen viimeistä tahtoa, ja hän olikin antanut omaisuutensa jakamisesta uudet määräykset. Salminen oli siten tosiasiallisesti peruuttanut vuonna 1962 tekemänsä testamentin. Tämän vuoksi Oittiset ovat vaatineet, että Salmisen 2.12.1962 allekirjoittama testamentti, siltä osin kuin se koski Veikko Matoniemen ja Virtasen oikeutta saada omaisuutta kyseisestä kuolinpesästä, julistettaisiin pätemättömäksi. Sen ohessa Oittiset ovat vaatineet korvausta oikeudenkäyntikuluistaan korkoineen.</p>
      </div>
      <div>
        <h3>Veikko Matoniemen ja Virtasen vastaus</h3>
        <p>Veikko Matoniemi ja Virtanen ovat vastustaneet Oittisten kannetta ja vaatineet korvausta oikeudenkäyntikuluistaan korkoineen. Aino Aleksandra Salminen ei missään tapauksessa ollut halunnut, ettei hänen jälkeensä olisi olemassa testamenttia. Koska vuonna 1979 allekirjoitettu asiakirja ei peruuttanut aikaisempaa testamenttia kokonaisuudessaan, vaan sen mukaan Vilho Matoniemelle ja Kuusistolle tuli maksaa ensisijaisesti 10.000 markkaa kummallekin, minkä jälkeen oli ensin suoritettava hautauskulut ja vasta sitten, mikäli varoja vielä olisi jäänyt, olisivat Tauno Oittisen lapset saaneet osuutensa, ja koska tuota asiakirjaa ei muotovirheen johdosta ollut pidettävä testamenttina, oli testamentintekijän tahto selvästi ollut se, ettei laillinen perimysjärjestys tullut voimaan. Vuonna 1979 laaditulla asiakirjalla ei ollut pätevästi peruutettu 2.12.1962 tehtyä testamenttia. Sen vuoksi oli tämän testamentin katsottava olevan voimassa.</p>
      </div>
      <div>
        <h3>Kihlakunnanoikeuden päätös 1.11.1988 Oittisten kanteeseen</h3>
        <p>Asiassa on selvitetty, että Aino Aleksandra Salminen oli selvästi ilmaissut viimeisen tahtonsa 20.10.1979 päivätyssä asiakirjassa. Sen mukaan ei Vilho Matoniemelle, jonka sijaan hänen kuoltuaan olivat tulleet Veikko Matoniemi ja Virtanen, saanut antaa enempää kuin 10.000 markkaa. Muilta osin Salminen oli siten peruuttanut 2.12.1962 päivätyn testamenttinsa Vilho Matoniemen osalta.</p>
        <p>Sen vuoksi kihlakunnanoikeus on julistanut 2.12.1962 päivätyn testamentin tehottomaksi siltä osin kuin Veikko Matoniemellä ja Virtasella olisi testamentin perusteella ollut oikeus saada Salmisen omaisuudesta yhteensä enemmän kuin 10.000 markkaa.</p>
        <p>Muilta osin Matti Eljas, Pekka Juhani, Pertti Jaakko ja Marja Helena Oittisen kanne on hylätty.</p>
        <p>Veikko Matoniemi ja Virtanen on velvoitettu yhteisvastuullisesti suorittamaan Oriveden kaupungille, joka oli antanut oikeusapua Matti Eljas, Pekka Juhani, Pertti Jaakko ja Marja Helena Oittiselle, korvaukseksi oikeusavun kustannuksista 1.970 markkaa.</p>
      </div>
      <div>
        <h3>Turun hovioikeuden tuomio 1.9.1989</h3>
        <p>Hovioikeus, jonka tutkittavaksi Veikko Matoniemi ja Virtanen olivat saattaneet jutun toistaen kihlakunnanoikeudessa esittämänsä kanteen sekä vaatien Matti Eljas Oittisen ja hänen myötäpuoltensa kanteen hylkäämistä ja korvausta oikeudenkäyntikuluistaan korkoineen, on ratkaisunsa perusteluina lausunut seuraavaa.</p>
        <p>Veikko Matoniemi ja Virtanen olivat testamentin tekijän Aino Aleksandra Salmisen lakimääräisiä perillisiä. Sen vuoksi heidän olisi, kuten kihlakunnanoikeus oli maininnut, perintökaaren 14 luvun 5 §:n nojalla pitänyt nostaa 20.10.1979 päivätyn testamentin muotovirheeseen perustuva kanteensa mainitun lainkohdan mukaisessa määräajassa. Se seikka, että Veikko Matoniemi ja Virtanen olivat edunsaajia Salmisen 2.12.1962 ja 20.10.1979 päivättyjen testamenttien mukaan, ei vaikuttanut moitekanteen vireillepanon määräaikaan, kun he olivat myös Salmisen perillisiä.</p>
        <p>Näillä ja kihlakunnanoikeuden muutoin mainitsemilla perusteilla hovioikeus on jättänyt asian kihlakunnanoikeuden päätöksen lopputuloksen varaan. Veikko Matoniemi ja Virtanen on velvoitettu yhteisvastuullisesti suorittamaan Oriveden kaupungille, joka myös hovioikeudessa oli antanut oikeusapua Matti Eljas, Pekka Juhani, Pertti Jaakko ja Marja Helena Oittiselle, korvaukseksi oikeudenkäyntikuluista hovioikeuden osalta 1.000 markkaa.</p>
      </div>
    </div>
    <div>
      <h2 id="19910019mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 19.12.1989. Veikko Matoniemi ja Virtanen ovat toistaneet aikaisemmin tekemänsä vaatimukset ja vaatineet korvausta oikeudenkäyntikuluistaan korkoineen. Matti Eljas Oittinen ja hänen myötäpuolensa ovat vastanneet valitukseen ja vaatineet korvausta vastauskuluista korkoineen.</p>
    </div>
    <div>
      <h2 id="19910019yloa0">KORKEIMMAN OIKEUDEN RATKAISU 31.1.1991</h2>
      <div>
        <h3>Perustelut</h3>
        <p>Aino Aleksandra Salminen on 20.10.1979 päivätyllä, todistamatta jääneellä testamentillaan muuttanut 2.12.1962 tekemäänsä testamenttia. Ensiksi mainittua testamenttia rasittavaan muotovirheeseen perustuvaa moitekannetta eivät Veikko Matoniemi ja Virtanen voi nostaa testamentin saajina vaan ainoastaan Salmisen perillisinä.</p>
        <p>Tällä ja muutoin hovioikeuden tuomiossa mainituilla perusteilla Korkein oikeus on ratkaissut jutun tuomiolauselmasta ilmenevällä tavalla.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Veikko Matoniemi ja Virtanen velvoitetaan yhteisvastuullisesti suorittamaan Oriveden kaupungille, joka myös täällä on antanut oikeusapua Matti Eljas, Pekka Juhani, Pertti Jaakko ja Marja Helena Oittiselle, korvaukseksi vastauksen antamisesta 1.200 markkaa 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Salervo, Jalanko, Riihlä, Paasikoski ja Krook</p>
        </div>
      </div>
    </div>
  </finlex:content>
</finlex:document>
