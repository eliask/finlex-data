<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910115</dcterms:identifier>
  <finlex:ecliIdentifier>ECLI:FI:KKO:1991:115</finlex:ecliIdentifier>
  <dcterms:title>KKO:1991:115</dcterms:title>
  <dcterms:description>
    <p>
      <strong>Ulosottolaki</strong>
      <span>Virka-apu</span>
    </p>
    <p>
      <strong>Avioliitto</strong>
      <span>Omaisuuden ositus</span>
    </p>
  </dcterms:description>
  <finlex:registerNumber>S91/54</finlex:registerNumber>
  <dcterms:date pvm="19910606">1991-06-06</dcterms:date>
  <finlex:fileCopyNumber>2711</finlex:fileCopyNumber>
  <dcterms:issued pvm="19910904">1991-09-04</dcterms:issued>
  <dcterms:abstract>
    <p>Pesänjakajan määrättyä osituksessa puolisoiden A:n ja B:n yhteisesti omistaman kiinteistön A:lle, A oli pyytänyt virka-apua B:n ja kommandiittiyhtiön, jonka vastuunalainen yhtiömies B oli, häätämiseksi kiinteistöltä. Ennen osituksen tuloa lainvoimaiseksi A:n oikeus yksinomaan hallita kiinteistöä ei kuitenkaan ollut niin selvä, että edellytykset ulosottolain 7 luvun 14 §:ssä tarkoitetulle virkaavulle olisivat täyttyneet.</p>
  </dcterms:abstract>
  <p>UL 7 luku 14 § 1 mom</p>
  <dcterms:tableOfContents>
    <a href="19910115aloa0">ASIAN AIKAISEMPI KÄSITTELY</a>
    <a href="19910115mhaku0">MUUTOKSENHAKU KORKEIMMASSA OIKEUDESSA</a>
    <a href="19910115yloa0">KORKEIMMAN OIKEUDEN RATKAISU 4.9.1991</a>
  </dcterms:tableOfContents>
  <finlex:content id="s19910115.kko">
    <div>
      <h2 id="19910115aloa0">ASIAN AIKAISEMPI KÄSITTELY</h2>
      <div>
        <h3>Hakemus Kuopion maistraatissa</h3>
        <p>Pertti Hemmo Heikkinen on lausunut, että hänen ja hänen entisen vaimonsa Maija Liisa Heikkisen omaisuuden ositusta toimittamaan määrätty pesänjakaja oli 9.7.1990 toimitetussa osituksessa määrännyt Kuopion kaupungin 19. kaupunginosan 2. korttelissa olevan tontin nro 6 rakennuksineen yksin hänen omistukseensa. Koska Maija Liisa Heikkinen ja Viher Ravinto Ky, jonka vastuunalainen yhtiömies Maija Liisa Heikkinen oli, eivät olleet suostuneet muuttamaan kiinteistöltä, Pertti Hemmo Heikkinen on pyytänyt virkaapua näiden häätämiseksi kiinteistöltä.</p>
      </div>
      <div>
        <h3>Maija Liisa Heikkisen ja Viher Ravinto Ky:n vastine</h3>
        <p>Maija Liisa Heikkinen omasta puolestaan ja kommandiittiyhtiön vastuunalaisena yhtiömiehenä on lausunut, että Heikkisen puolisoiden omaisuuden ositus ei ollut lainvoimainen, yhtiön häätäminen olisi kohtuutonta, koska se tuhoaisi hänen sekä puolisoiden lasten elinkeinon, ja lisäksi lapset asuivat kysymyksessä olevassa talossa. Pertti Hemmo Heikkinen itse oli muuttanut kiinteistöltä pois. Sen vuoksi hän on pyytänyt hakemuksen hylkäämistä.</p>
      </div>
      <div>
        <h3>Pertti Hemmo Heikkisen vastaselitys</h3>
        <p>Pertti Hemmo Heikkinen on lausunut, että kun Maija Liisa Heikkinen oli muuttanut pois kysymyksessä olevasta talosta, ei hänellä ollut enää oikeutta talon hallintaan eivätkä hänen muut väitteensä vaikuttaneet asiaan.</p>
      </div>
      <div>
        <h3>Maistraatin päätös 10.10.1990</h3>
        <p>1) Kysymyksessä oleva tontti 19-2-6 rakennuksineen on siirtynyt 9.7.1990 toimitetussa osituksessa yksin hakijan Pertti Hemmo Heikkisen omistukseen ja hallintaan 9.7.1990 alkaen.</p>
        <p>2) Osituksen lainvoimaa vailla olemisella ei ole merkitystä omaisuuden hallinnan siirtymiseen.</p>
        <p>3) Vastaajat Viher Ravinto Ky ja Maija Liisa Heikkinen eivät ole väittäneetkään olevansa osituksen taikka minkään vuokrasopimuksen tai muun sopimuksen nojalla oikeutettuja osituksen jälkeen edelleen käyttämään osituksessa hakijalle määrättyä, aikaisemmin Pertti Hemmo ja Maija Liisa Heikkisen yhteisesti omistamaa omaisuutta.</p>
        <p>4) Niillä seikoilla, missä hakija asuu, onko hakija aikaisemmin kehoittanut Viher Ravinto Ky:tä muuttamaan pois Kanervatie 12:sta, mitä ongelmia muutto voi aiheuttaa Viher Ravinto Ky:lle tai asuvatko asianosaisten lapset Päivi Tuulikki ja Keijo Ilmari Heikkinen kiinteistöllä, ovatko Päivi Tuulikki ja Keijo Ilmari Heikkinen osa-aikatyössä Viher Ravinto Ky:ssä taikka millaisia osakkaita Päivi Tuulikki ja Keijo Ilmari Heikkinen ovat Viher Ravinto Ky:ssä, ei ole oikeudellista merkitystä tässä asiassa.</p>
        <p>5) Vastaajien oikeus käyttää osituksen jälkeen Kanervatie 12:ssa olevaa kiinteistöä ei siten ole niin ilmeinen, että ulosotto- tahi poliisiviranomainen olisi ollut oikeutettu vastaajia siihen auttamaan.</p>
        <p>Tämän vuoksi maistraatti on ulosottolain 7 luvun 14 §:n ja 8 luvun 2 §:n, avioliittolain 98 §:n ja perintökaaren 23 luvun nojalla velvoittanut Maija Liisa Heikkisen ja Viher Ravinto Ky:n heti omalla kustannuksellaan tapahtuvan häädön uhalla muuttamaan Pertti Hemmo Heikkisen omistukseen ja hallintaan oikeuden määräämän pesänjakajan 9.7.1990 toimittamassa, vielä lainvoimaa vailla olevassa, 10.5.1989 avioeroon tuomittujen Pertti Hemmo ja Maija Liisa Heikkisen omaisuuden osituksessa siirtyneestä, osoitteessa Kanervatie 12, Kuopiossa, sijaitsevasta omakotitalokiinteistöstä eli Kuopion kaupungin 19. kaupunginosan 2. korttelissa olevalta tontilta nro 6 (19-2-6) ja sanotulla tontilla olevista rakennuksista. Lisäksi maistraatti on velvoittanut Maija Liisa Heikkisen ja Viher Ravinto Ky:n yhteisvastuullisesti maksamaan Pertti Hemmo Heikkiselle kulujen korvaukseksi 1.000 markkaa.</p>
      </div>
      <div>
        <h3>Itä-Suomen hovioikeuden päätös 14.12.1990</h3>
        <p>Hovioikeus, jossa Maija Liisa Heikkinen ja Viher Ravinto Ky yhteisesti olivat pyytäneet, että Pertti Hemmo Heikkisen hakemus hylättäisiin, koska täytäntöönpanon perusteena ollut ositus oli vailla lainvoimaa, sekä korvausta valituksesta aiheutuneista kuluistaan, on jättänyt asian maistraatin päätöksen varaan.</p>
      </div>
    </div>
    <div>
      <h2 id="19910115mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 27.2.1991. Maija Liisa Heikkinen ja Viher Ravinto Ky yhteisesti ovat vaatineet hovioikeuden päätöksen kumoamista ja korvausta oikeudenkäyntikuluistaan kaikissa oikeusasteissa korkoineen.</p>
      <p>Pertti Hemmo Heikkinen on antanut pyydetyn vastauksen ja vaatinut vastauskulujensa korvaamista korkoineen.</p>
    </div>
    <div>
      <h2 id="19910115yloa0">KORKEIMMAN OIKEUDEN RATKAISU 4.9.1991</h2>
      <div>
        <h3>Perustelut</h3>
        <p>Viher Ravinto Ky, jonka henkilökohtaisesti vastuunalainen yhtiömies Maija Liisa Heikkinen on, on Maija Liisa ja Pertti Hemmo Heikkisen kummankin suostumuksella harjoittanut liiketoimintaa Heikkisen puolisoiden yhdessä omistamalla kiinteistöllä Kuopion kaupungin 19. kaupunginosan 2. korttelissa olevalla tontilla nro 6.</p>
        <p>Pesänjakajan määrättyä toimittamassaan osituksessa sanotun kiinteistön Pertti Hemmo Heikkisen yksinomaiseen omistukseen yhtiöllä ei ilman hänen suostumustaan tosin enää ole ollut oikeutta käyttää kysymyksessä olevaa kiinteistöä. Ennen osituksen tuloa lainvoimaiseksi ei Pertti Hemmo Heikkisen oikeus yksinomaan hallita kiinteistöä kuitenkaan ole ollut niin selvä, että edellytykset ulosottolain 7 luvun 14 §:n mukaisen virka-avun saamiseksi yhtiön ja Maija Liisa Heikkisen häätämiseksi kiinteistöltä olisivat täyttyneet.</p>
        <p>Maija Liisa Heikkinen ja yhtiö eivät maistraatissa ole vaatineet korvausta oikeudenkäyntikuluistaan.</p>
      </div>
      <div>
        <h3>Päätöslauselma</h3>
        <p>Hovioikeuden ja maistraatin päätökset kumotaan. Viher Ravinto Ky:n ja Maija Liisa Heikkisen vaatimusta oikeudenkäyntikulujen korvaamisesta maistraatin osalta ei tutkita. Pertti Hemmo Heikkinen velvoitetaan korvaamaan Maija Liisa Heikkisen ja yhtiön yhteiset oikeudenkäyntikulut hovioikeudessa ja täällä yhteensä 3.000 markalla 16 prosentin korkoineen Korkeimman oikeuden päätöksen antamisesta lukien.</p>
        <div>
          <p>Ratkaisuun osallistuneet: presidentti Heinonen, oikeusneuvokset Nybergh, Ketola, Tulenheimo-Takki ja Taipale</p>
        </div>
      </div>
    </div>
  </finlex:content>
</finlex:document>
