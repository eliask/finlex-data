<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910059</dcterms:identifier>
  <finlex:ecliIdentifier>ECLI:FI:KKO:1991:59</finlex:ecliIdentifier>
  <dcterms:title>KKO:1991:59</dcterms:title>
  <dcterms:description>
    <p>
      <strong>Tapaturmakorvaus</strong>
      <span>Työntekijän tapaturmakorvaus</span>
    </p>
  </dcterms:description>
  <finlex:registerNumber>VA90/55</finlex:registerNumber>
  <dcterms:date pvm="19910227">1991-02-27</dcterms:date>
  <finlex:fileCopyNumber>1539</finlex:fileCopyNumber>
  <dcterms:issued pvm="19910513">1991-05-13</dcterms:issued>
  <dcterms:abstract>
    <p>Työntekijän lyötyä oikean kyynärpäänsä terävään raudan kulmaan kyynärpäähän oli tullut ihonalainen limapussin nesteinen tulehdustila. Sairauden parantumista oli hidastanut limapussiin hoidon yhteydessä syntynyt bakteeritulehdus. Sittemmin kyynärpäässä oli todettu luukasvama, joka voi syntyä tulehdusalueen luukalvon paikallisesta ärsytyksestä. Pitkittyneen limapussin tulehduksen ja luukasvaman katsottiin aiheutuneen tapaturmasta.</p>
  </dcterms:abstract>
  <dcterms:tableOfContents>
    <a href="19910059aloa0">ASIAN KÄSITTELY ALEMMISSA OIKEUKSISSA</a>
    <a href="19910059mhaku0">MUUTOKSENHAKU KORKEIMMASSA OIKEUDESSA</a>
    <a href="19910059yloa0">KORKEIMMAN OIKEUDEN RATKAISU 13.5.1991</a>
  </dcterms:tableOfContents>
  <finlex:content id="s19910059.kko">
    <div>
      <h2 id="19910059aloa0">ASIAN KÄSITTELY ALEMMISSA OIKEUKSISSA</h2>
      <p>A oli 5.12.1986 Asfalttiliike X Oy:n työssä lyönyt oikean kyynärpäänsä terävään raudan kulmaan. Lääkärintutkimuksissa hänellä oli todettu oikean kyynärpään iskuvamma ja limapussin tulehdus. Limapussin tulehduksen oireiden jatkuessa A:lle oli 6.1.1987 suoritettu limapussin poistoleikkaus. Leikkauksen jälkeen oikeaan kyynärpäähän oli jäänyt infektoitunut haava. Sittemmin A:lla oli todettu oikean kyynärpään luukasvama.</p>
      <div>
        <h3>Keskinäinen yhtiö Yrittäjäinvakuutus-Fennian päätös 28.6.1988</h3>
        <p>Vakuutuslaitos, joka on katsonut tapaturmavakuutuslain mukaiseen korvaukseen oikeuttaviksi oikean kyynärpään kolahdusvamman jälkitilan ja limapussin tulehduksen, on suorittanut A:lle täysimääräistä tapaturmaeläkettä 8.12.1986-1.5.1988 väliseltä ajalta. Sen jälkeisen työkyvyttömyyden vakuutuslaitos ei ole katsonut johtuvan mainitusta tapaturmasta, vaan A:lla todetusta muusta sairaudesta, kyynärpään luukasvaimesta. Tämän vuoksi vakuutuslaitos on enemmälti hylännyt korvausvaatimuksen.</p>
        <p>A on hakenut muutosta.</p>
      </div>
      <div>
        <h3>Tapaturmalautakunnan päätös 19.12.1988</h3>
        <p>Esitetyn lääketieteellisen selvityksen ja lääketieteellisen kokemuksen perusteella tapaturmalautakunta on katsonut, että A:n oikean kyynärpään limapussin tulehduksen pitkittyminen oli johtunut oikean kyynärpään luukasvamasta, joka ei ollut 5.12.1986 sattuneen työtapaturman seuraus eikä siten oikeuttanut tapaturmakorvaukseen. Myös työkyvyttömyys 1.5.1988 jälkeen oli johtunut mainitusta luukasvamasta. Tämän vuoksi tapaturmalautakunta on hylännyt valituksen.</p>
      </div>
      <div>
        <h3>Vakuutusoikeuden päätös 17.10.1989</h3>
        <p>Vakuutusoikeus, jonka tutkittavaksi A oli saattanut asian, on pysyttänyt tapaturmalautakunnan päätöksen.</p>
      </div>
    </div>
    <div>
      <h2 id="19910059mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 29.11.1990. A on valituksessaan vaatinut tapaturmavakuutuslain mukaista tapaturmaeläkettä oikean kyynärpään pitkittyneen limapussin tulehduksen ja luukasvaman aiheuttamasta työkyvyttömyydestä. Lääkintöhallitus on antanut siltä pyydetyn lausunnon ja vakuutusyhtiö vastauksen.</p>
    </div>
    <div>
      <h2 id="19910059yloa0">KORKEIMMAN OIKEUDEN RATKAISU 13.5.1991</h2>
      <div>
        <h3>Perustelut</h3>
        <p>A oli 5.12.1986 Asfalttiliike X Oy:n työssä lyönyt oikean kyynärpäänsä terävään raudan kulmaan. Tämän seurauksena kyynärpäähän oli tullut ihonalaisen limapussin nesteinen tulehdustila. Sairauden parantumista oli hidastanut limapussiin hoidon yhteydessä syntynyt bakteeritulehdus. Sittemmin kyynärpäässä oli todettu luukasvama, joka voi syntyä tulehdusalueen luukalvon paikallisesta ärsytyksestä.</p>
        <p>Pitkittynyt limapussin tulehdus ja luukasvama ovat siten aiheutuneet mainitusta työtapaturmasta.</p>
      </div>
      <div>
        <h3>Päätöslauselma</h3>
        <p>Vakuutusoikeuden ja tapaturmalautakunnan päätökset kumotaan. Keskinäinen yhtiö Yrittäjäinvakuutus-Fennia velvoitetaan suorittamaan A:lle sanotuista pitkittyneestä limapussin tulehduksesta ja luukasvamasta lain mukainen korvaus. Tästä aiheutuvia toimia varten asia palautetaan vakuutusoikeuteen.</p>
        <div>
          <p>Ratkaisuun osallistuneet: oikeusneuvokset Ådahl, Portin, Riihelä, Ketola ja Tulenheimo-Takki</p>
        </div>
      </div>
    </div>
  </finlex:content>
</finlex:document>
