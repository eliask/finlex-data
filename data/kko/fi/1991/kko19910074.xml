<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910074</dcterms:identifier>
  <finlex:ecliIdentifier>ECLI:FI:KKO:1991:74</finlex:ecliIdentifier>
  <dcterms:title>KKO:1991:74</dcterms:title>
  <dcterms:description>
    <p>
      <strong>Osakeyhtiö</strong>
      <span>Osakkeen lunastaminen</span>
    </p>
  </dcterms:description>
  <finlex:registerNumber>S90/466</finlex:registerNumber>
  <dcterms:date pvm="19901001">1990-10-01</dcterms:date>
  <finlex:fileCopyNumber>1836</finlex:fileCopyNumber>
  <dcterms:issued pvm="19910529">1991-05-29</dcterms:issued>
  <dcterms:abstract>
    <p>Osakkeiden lunastaja oli, yritettyään tuloksetta tavoittaa osakkeiden ostajaa lunastusvaatimuksen esittämistä ja lunastushinnan maksamista varten, esittänyt lunastusvaatimuksen 20.2.1988 ostajan postiluukusta pudotetussa asiakirjassa sekä lunastusajan viimeisenä päivänä 22.2.1988 tallettanut lunastushinnan ulosotonhaltijalle. Tallettamisesta lunastaja oli ilmoittanut ostajalle 9.3.1988 päivätyllä kirjeellä.</p>
    <p>Kun lunastaja ei ollut ilmoittanut tallettamisesta ostajalle lunastusajan kuluessa eikä viipymättä tallettamisen jälkeen, lunastusoikeus oli menetetty.</p>
    <p>Vrt. <a href="http://www.finlex.fi/fi/oikeus/kko/kko/1941/19410145">KKO:1941-II-145</a></p>
    <p>Vanha_OYL</p>
  </dcterms:abstract>
  <dcterms:tableOfContents>
    <a href="19910074aloa0">ASIAN KÄSITTELY ALEMMISSA OIKEUKSISSA</a>
    <a href="19910074mhaku0">MUUTOKSENHAKU KORKEIMMASSA OIKEUDESSA</a>
    <a href="19910074yloa0">KORKEIMMAN OIKEUDEN RATKAISU 29.5.1991</a>
  </dcterms:tableOfContents>
  <finlex:content id="s19910074.kko">
    <div>
      <h2 id="19910074aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Laimi Sinikka Orela on Arja Irene Sihvolaa vastaan ajamassaan kanteessa kertonut, että Asunto Osakeyhtiö Seuran osakkeet n:ot 29-31, jotka oikeuttivat huoneiston A 5 hallintaan yhtiön omistamassa talossa Agricolankatu 11 Helsingissä, oli 27.1.1988 päivätyllä kauppakirjalla myyty yhtiön ulkopuoliselle henkilölle 380.000 markan kauppahinnasta. Yhtiön yhtiöjärjestykseen sisältyvän lunastuslausekkeen mukaan yhtiön osakkailla oli oikeus lunastaa muulle kuin yhtiön osakkaalle joutuneet osakkeet kahden viikon kuluessa siitä, kun luovutuksensaaja oli ilmoittanut saannon osakeluetteloon merkittäväksi, rahalla samasta hinnasta ja arvosta, jonka ostaja todisti osakkeista suorittaneensa. Lunastusaika oli päättynyt 22.2.1988.</p>
        <p>Orela, joka omisti yhtiön huoneiston A 6 hallintaan oikeuttavat osakkeet, oli yhdessä haastemiehen kanssa useita kertoja yrittänyt lunastusajan kuluessa tavoittaa osakkeiden ostajaa esittääkseen hänelle lunastusvaatimuksen ja tarjotakseen samalla lunastushinnan 380.000 markkaa ostajalle yhtiöjärjestyksen edellyttämin tavoin käteisenä rahana. Orela oli esittänyt lunastusvaatimuksensa osakkeiden ostajalle 15.2.1988 postitetussa kirjatussa kirjeessä. Kun ostajaa ei ollut tavoitettu, Orela oli 19.2.1988 tallettanut lunastushinnan Helsingin maistraattiin ja ilmoittanut tallettamisesta ostajalle samana päivänä postitetulla kirjatulla kirjeellä. Orela oli siten säilyttänyt lunastusoikeutensa.</p>
        <p>Sihvola, joka myös oli yhtiön osakkeenomistaja ja joka myös oli halunnut lunastaa puheena olevat osakkeet, ei ollut toteuttanut lunastusvaatimustaan riittävän tehokkaasti. Sihvola oli tosin yrittänyt tavoittaa osakkeiden ostajaa lunastusvaatimuksen esittämiseksi, mutta hänen tarkoituksenaan oli ollut tarjota lunastushinta shekkinä, jollaista ostaja ei olisi ollut yhtiöjärjestyksen eikä oikeuskäytännönkään mukaan velvollinen ottamaan lunastushinnan suorituksena vastaan. Sihvolan ostajan asuman huoneiston postiluukusta 20.2.1988 pudottama asiakirja ei sisältänyt lunastusvaatimusta, vaan ainoastaan ilmoituksen lunastusaikomuksesta ja ostajalle osoitetun pyynnön ottaa Sihvolaan yhteyttä, jotta lunastusvaatimus voitaisiin esittää. Sihvola oli tallettanut lunastushinnan Helsingin maistraattiin 22.2.1988. Kun Sihvola ei ollut esittänyt lunastusvaatimusta eikä tarjonnut lunastushintaa rahana, Sihvolalla ei kuitenkaan olisi ollut oikeutta tallettaa lunastushintaa maistraattiin. Sihvola ei ollut myöskään ilmoittanut tallettamisesta viipymättä osakkeiden ostajalle. Sihvola oli siten tälläkin perusteella menettänyt oikeutensa osakkeiden lunastamiseen.</p>
        <p>Kun Orelan ja Sihvolan lisäksi oli ilmaantunut muitakin osakkeiden lunastamiseen halukkaita osakkeenomistajia, yhtiön hallitus oli 22.2.1988 toimittanut kaikkien lunastamista halunneiden kesken arvonnan. Kun hallitus oli todennut, ettei ensimmäisen arvan saanut osakas ollut säilyttänyt lunastusoikeuttaan, hallitus oli suorittanut uuden arvonnan, jolloin arpa oli langennut Sihvolalle. Kun hallitus ei ollut kyennyt ratkaisemaan, oliko Sihvola säilyttänyt lunastusoikeutensa, hallitus oli sen varalta, että Sihvolan lunastusmenettelyssä olisi jokin virhe, suorittanut vielä kolmannen arvonnan, jolloin arpa oli osunut Orelaan. Hallitus ei ollut siten tehnyt nimenomaista ratkaisua kummankaan hyväksi, vaan oli jättänyt asian Orelan, Sihvolan ja osakkeiden ostajan keskenään ratkaistavaksi.</p>
        <p>Sillä seikalla, että osakkeiden ostaja oli sittemmin hyväksynyt Sihvolan lunastusmenettelyn oikein suoritetuksi ja luovuttanut osakkeet Sihvolalle, ei ollut merkitystä lunastajien välisessä suhteessa. Orela on sen vuoksi vaatinut, että Sihvolan oikeus lunastaa osakkeet julistetaan menetetyksi ja Sihvola velvoitetaan luovuttamaan osakkeet Orelalle 380.000 markan lunastushintaa vastaan.</p>
      </div>
      <div>
        <h3>Raastuvanoikeuden päätös 2.6.1988</h3>
        <p>Raastuvanoikeus, jossa asianosaiset ovat vaatineet korvausta oikeudenkäyntikuluistaan, on katsonut selvitetyksi, että kanteessa mainitut osakkeet olivat kerrotulla kaupalla siirtyneet yhtiöön kuulumattomalle henkilölle. Yhtiön yhtiöjärjestyksen mukaan yhtiön osakkaat olivat oikeutetut lunastamaan osakkeet myyntihinnasta kahden viikon kuluessa siitä, kun myyjä oli ilmoittanut ne osakeluetteloon merkittäviksi. Kymmenen yhtiön osakkeenomistajaa, heidän joukossaan Orela ja Sihvola, olivat ilmoittaneet halukkuutensa osakkeiden lunastamiseen. Yhtiön hallitus oli toimittanut arvonnan lunastusvaatimuksen esittäneiden kesken. Arvonnan voittaneen henkilön suhteen hallitus oli ollut yksimielinen siitä, ettei lunastusvaatimusta ollut esitetty laillisella tavalla. Toinen arpa oli langennut Sihvolalle. Siltä varalta, että hänenkin lunastusvaatimuksensa olisi ollut virheellinen, oli suoritettu kolmas arvonta, joka oli osunut Orelaan. Osakkeiden ostaja oli sittemmin luovuttanut osakkeet Sihvolalle, koska tämä oli lunastusaikana tarjonnut lunastushinnan tallettamalla sen Helsingin maistraattiin ostajan poissaolon vuoksi.</p>
        <p>Koska Sihvola oli käyttänyt lunastusoikeuttaan menettelemällä laillisella tavalla ja laillisessa järjestyksessä ja hän näin ollen oli tullut yhtiön suorittaman arvonnan perusteella osakkeitten lailliseksi lunastajaksi, raastuvanoikeus on hylännyt kanteen ja velvoittanut Orelan korvaamaan Sihvolan oikeudenkäyntikulut 6.500 markalla 16 prosentin korkoineen 2.6.1988 lukien.</p>
      </div>
      <div>
        <h3>Helsingin hovioikeuden tuomio 14.2.1990</h3>
        <p>Hovioikeus, jonka tutkittavaksi Orela oli saattanut jutun, on katsonut selvitetyksi, että Sihvola oli yrittänyt lunastusaikana toistuvasti tavoittaa osakkeiden ostajaa henkilökohtaisesti lunastusvaatimuksen esittämiseksi ja lunastushinnan tarjoamiseksi. Sihvolalla oli tällöin ollut käytettävissään shekki lunastushinnan maksamiseksi. Ostaja oli kuitenkin ollut lunastusaikana tavoittamattomissa. Sihvola oli lisäksi ostajan asuman huoneiston postiluukusta lunastusaikana 20.2.1988 pudotetussa asiakirjassa ilmoittanut haluavansa lunastaa kyseiset osakkeet eli esittänyt lunastusvaatimuksen.</p>
        <p>Osakkeiden ostaja oli poissaolonsa takia ollut estynyt vastaanottamasta lunastushintaa Sihvolalta. Sihvolalla oli näin ollen ollut lunastusaikana oikeus tallettaa lunastushinta ulosotonhaltijalle eli Helsingin maistraattiin, kuten Sihvola oli lunastusajan viimeisenä päivänä 22.2.1988 tehnytkin. Tallettamisesta oli pääteltävissä, että Sihvola olisi tarvittaessa lunastusaikana voinut tarjota lunastushinnan osakkeiden ostajalle myös rahana. Sihvolan oli näissä olosuhteissa katsottava säilyttäneen lunastusoikeutensa, vaikka hänellä oli ollut, valmistautuessaan tarjoamaan lunastushintaa osakkeiden ostajalle, käytettävissään shekki eikä yhtiöjärjestyksen edellyttämää rahaa.</p>
        <p>Sihvola oli ilmoittanut osakkeiden ostajalle mainitusta tallettamisesta ainakin 9.3.1988 päivätyllä kirjeellä. Kerrotut olosuhteetkin huomioon ottaen Sihvolan oli katsottava antaneen ostajalle viipymättä tallettamisesta tiedon.</p>
        <p>Sillä seikalla, että ostaja oli hyväksynyt Sihvolan lunastuksen kokonaisuudessaan oikein tehdyksi, ei ollut asiaa ratkaistaessa sitovaa merkitystä.</p>
        <p>Tämän perusteella hovioikeus on katsonut, että Sihvolan suorittama lunastaminen oli tapahtunut laillisesti.</p>
        <p>Näillä ja muutoin raastuvanoikeuden mainitsemilla perusteilla hovioikeus on jättänyt raastuvanoikeuden päätöksen lopputuloksen voimaan. Orela velvoitettiin suorittamaan Sihvolalle korvaukseksi oikeudenkäyntikuluista hovioikeudessa 800 markkaa 16 prosentin korkoineen 14.2.1990 lukien.</p>
      </div>
    </div>
    <div>
      <h2 id="19910074mhaku0">MUUTOKSENHAKU KORKEIMMASSA OIKEUDESSA</h2>
      <p>Orelalle on myönnetty valituslupa 9.5.1990. Sihvola on antanut häneltä pyydetyn vastauksen.</p>
      <p>Orela on vaatinut alempien oikeuksien ratkaisujen kumoamista ja kanteensa hyväksymistä sekä korvausta oikeudenkäyntikuluista korkoineen.</p>
    </div>
    <div>
      <h2 id="19910074yloa0">KORKEIMMAN OIKEUDEN RATKAISU 29.5.1991</h2>
      <div>
        <h3>Perustelut</h3>
        <p>Sihvola on lunastusaikana toistuvasti yrittänyt tavoittaa osakkeiden ostajaa henkilökohtaisesti lunastusvaatimuksen esittämistä ja lunastushinnan tarjoamista varten siinä kuitenkaan onnistumatta. Sen vuoksi hän on 20.2.1988 ostajan postiluukusta pudotetussa asiakirjassa ilmoittanut haluavansa lunastaa osakkeet ja lunastusajan viimeisenä päivänä 22.2.1988 tallettanut lunastushinnan ulosotonhaltijalle. Osakkeiden ostajalle näin toimitettua ilmoitusta on hovioikeuden toteamin tavoin pidettävä tälle lunastusajan kuluessa esitettynä lunastusvaatimuksena. Sihvola ei kuitenkaan ole näyttänyt ilmoittaneensa osakkeiden ostajalle lunastushinnan tallettamisesta ennen kuin 9.3.1988 päivätyllä kirjeellä. Kun Sihvola ei näin ollen ole lunastusajan kuluessa eikä viipymättä lunastushinnan tallettamisesta ilmoittanut siitä osakkeiden ostajalle, hän on menettänyt lunastusoikeutensa.</p>
        <p>Orela on selvittänyt yrittäneensä lunastusaikana useita kertoja tavoittaa osakkeiden ostajaa lunastusvaatimuksen tekemiseksi ja lunastushinnan tarjoamiseksi. Kun hän ei ollut tavoittanut ostajaa, hän on esittänyt ostajalle lunastusvaatimuksen 15.2.1988 postitetussa kirjatussa kirjeessä, tallettanut 19.2.1988 lunastushinnan Helsingin maistraattiin ja ilmoittanut ostajalle tallettamisesta samana päivänä postitetulla kirjeellä. Orela on siten säilyttänyt lunastusoikeutensa. Kun yhtiön hallituksen lunastajiksi ilmoittautuneiden välillä toimittamassa arvonnassa arpa Sihvolan jälkeen on osunut Orelaan, hänellä on oikeus lunastaa kysymyksessä olevat osakkeet.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja raastuvanoikeuden päätös kumotaan. Sihvola on menettänyt lunastusoikeutensa kanteessa tarkoitettuihin osakkeisiin ja Orela on saanut lunastusoikeuden nojalla omistusoikeuden niihin. Sihvola velvoitetaan 380.000 markan lunastushintaa vastaan luovuttamaan osakkeet Orelalle.</p>
        <p>Orela on hävittyään jutun raastuvanoikeudessa ja hovioikeudessa voittanut sen Korkeimmassa oikeudessa. Oikeudenkäymiskaaren 21 luvun 4 §:n 1 momentin (133/64) nojalla ei hänelle tule korvausta oikeudenkäyntikuluista alemmissa oikeuksissa. Asian laadun vuoksi Orela saa pitää hänellä Korkeimmassa oikeudessa olleet kulut vahinkonaan.</p>
        <div>
          <p>Ratkaisuun osallistuneet: oikeusneuvokset Salervo, Jalanko, Nikkrinen, Tulenheimo-Takki ja Krook</p>
        </div>
      </div>
    </div>
  </finlex:content>
</finlex:document>
