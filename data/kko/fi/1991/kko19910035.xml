<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910035</dcterms:identifier>
  <finlex:ecliIdentifier>ECLI:FI:KKO:1991:35</finlex:ecliIdentifier>
  <dcterms:title>KKO:1991:35</dcterms:title>
  <dcterms:description>
    <p>
      <strong>Takaus</strong>
      <span>Takaussitoumuksen tulkinta</span>
    </p>
    <p>
      <strong>Oikeusvoima</strong>
    </p>
  </dcterms:description>
  <finlex:registerNumber>S90/938</finlex:registerNumber>
  <dcterms:date pvm="19901219">1990-12-19</dcterms:date>
  <finlex:fileCopyNumber>878</finlex:fileCopyNumber>
  <dcterms:issued pvm="19910315">1991-03-15</dcterms:issued>
  <dcterms:abstract>
    <p>A, B, C ja D olivat sitoutuneet omavelkaiseen yhteisvastuulliseen yleistakaukseen erään yhtiön veloista siten, että vastuu rajoittui 150.000 markkaan. A ja B oli lainhakupäätöksellä lainvoimaisesti velvoitettu suorittamaan sanottu enimmäismäärä velan X johdosta. Sen jälkeen kaikki takaajat oli toisella lainhakupäätöksellä velvoitettu suorittamaan sama enimmäismäärä velan Y johdosta.</p>
    <p>Takaisinsaantikanteen johdosta kumottiin myöhempi lainhakupäätös A:n ja B:n osalta. Sitä vastoin C:n ja D:n osalta takaisinsaantikanne hylättiin, koska he eivät olleet näyttäneet, että velkoja olisi jo saanut maksua takaussitoumuksen perusteella.</p>
  </dcterms:abstract>
  <dcterms:tableOfContents>
    <a href="19910035aloa0">ASIAN AIKAISEMPI KÄSITTELY</a>
    <a href="19910035mhaku0">MUUTOKSENHAKU KORKEIMMASSA OIKEUDESSA</a>
    <a href="19910035yloa0">KORKEIMMAN OIKEUDEN RATKAISU 15.3.1991</a>
  </dcterms:tableOfContents>
  <finlex:content id="s19910035.kko">
    <div>
      <h2 id="19910035aloa0">ASIAN AIKAISEMPI KÄSITTELY</h2>
      <div>
        <h3>Takaisinsaantikanne Valkealan kihlakunnanoikeudessa</h3>
        <p>Tapio Kurki, Airi Nikkilä, Pekka Öyry ja Eeva-Kaarina Öyry ovat Kansallis-Osake-Pankille 19.9.1988 tiedoksiannetun haastehakemuksen perusteella kanteenaan esittäneet seuraavaa.</p>
        <p>Kymen lääninhallitus oli 3.3.1988 lainhakuasiassa antamallaan päätöksellä nro OA.8103 velvoittanut Kurjen, Nikkilän sekä Pekka ja Eeva-Kaarina Öyryn suorittamaan pankille 150.000 markkaa sekä korvaamaan pankin oikeudenkäyntikulut 4.400 markalla 16 prosentin korkoineen 3.3.1988 lukien. Päätös oli perustunut pankkitakaukseen nro 109325-8323260/0 ja siihen liittyvään Eeva-Liina Ky:n 22.12.1983 allekirjoittamaan vastasitoumukseen sekä Nikkilän, Pekka ja Eeva-Kaarina Öyryn 20.5.1983 ja Kurjen 23.5.1983 allekirjoittamaan 150.000 markkaan rajoittuvaan omavelkaiseen yhteisvastuulliseen takaussitoumukseen. Pankkitakauksen perusteella pankki oli suorittanut 12.12.1985 Vakuutusyhtiö Eläke-Sammolle 312.842,45 markkaa. Kouvolan hovioikeus, jonka tutkittavaksi Kurki ja Nikkilä olivat saattaneet lainhakuasian, ei ollut lainvoiman saaneella päätöksellään 21.6.1988 nro 716 muuttanut lääninhallituksen päätöstä.</p>
        <p>Vaikka takaussitoumus oli kirjoitettu yleistakauksen muotoon, pankin ja takaajien välillä oli sovittu, että takaus koski vain tiettyä tuontiluottoa. Näin ollen takaus ei koskenut nyt kysymyksessä ollutta päävelkaa.</p>
        <p>Kurki ja hänen myötäpuolensa olivat antaneet omavelkaisen takaussitoumuksen kommandiittiyhtiön puolesta, jonka lainat olivat siirtyneet Eeva-Liina Oy:lle. Tämän vuoksi ja koska pankki oli nimenomaisesti ollut järjestämässä osakeyhtiötä kommandiittiyhtiön tilalle, takaajat olivat vapautuneet vastuustaan.</p>
        <p>Takaajat olivat myös vapautuneet vastuustaan takauksen vanhentumisen vuoksi. Tämä johtui siitä, että pankki oli 28.5.1986 valvonut pankkitakauksen vastasitoumukseen perustuvan saamisensa Eeva-Liina Oy:n konkurssissa eräännyttäen menettelyllään myös Kurjelta ja tämän myötäpuolilta mahdollisesti olevan takaussaamisensa. Lainhakuvälipäätös tässä asiassa oli annettu heille tiedoksi vasta 14.12.1987 ja 8.1.1988 eli yli vuoden kuluttua omavelkaisen takauksen erääntymisestä.</p>
        <p>Pekka ja Eeva-Kaarina Öyryn osalta on vielä huomautettu, että heidät oli jo saman takaussitoumuksen perusteella Kymen lääninhallituksen lainhakuasiassa 9.9.1987 antamalla päätöksellä nro 0.20949 lainvoimaisesti velvoitettu suorittamaan pankille takauksen enimmäismäärä 150.000 markkaa. Saman sitoumuksen perusteella heitä ei voitu velvoittaa kaksinkertaiseen suoritukseen.</p>
        <p>Näillä perusteilla Kurki ja hänen myötäpuolensa ovat vaatineet Kouvolan hovioikeuden 21.6.1988 antaman päätöksen nro 716 ja Kymen lääninhallituksen 3.3.1988 antaman päätöksen nro OA.8103 kumoamista ja oikeudenkäyntikulujensa korvaamista korkoineen.</p>
      </div>
      <div>
        <h3>Pankin vastaus</h3>
        <p>Pankki on katsonut, että Kurki ja hänen myötäpuolensa olivat sopimuksen sanamuodon mukaisesti antaneet yleistakaussitoumuksen. He eivät olleet vapautuneet vastuustaan sillä perusteella, että kommandiittiyhtiöstä oli muodostettu osakeyhtiö. Pankin takaajilta oleva saaminen oli ollut vaadittaessa erääntyvä. Koska konkurssivalvonta ei ollut eräännyttänyt saamista, jota oli vaadittu vasta lainhakuvälipäätöksen tiedoksiannolla, saaminen ei ollut takausmiehen edesvastaus-velvollisuuden tarkemmasta määräämisestä annetun asetuksen 4 §:n nojalla vanhentunut.</p>
      </div>
      <div>
        <h3>Kihlakunnanoikeuden päätös 23.11.1989</h3>
        <p>Kihlakunnanoikeus on katsonut selvitetyksi, että Kurki ja hänen myötäpuolensa olivat antaneet 20. ja 23.5.1983 omavelkaisen yhteisvastuullisen 150.000 markan enimmäismääräisen yleistakauksen Eeva-Liina Ky:n sitoumuksista pankille. Sitoumuksen sanamuoto ja todistajana kuullun Pertti Juhani Patrikan kertomus osoittavat, että kysymyksessä oli ollut yleistakaus. Patrikka oli kertonut, että takaus oli koskenut silloin olleita tai sittemmin tulevia sitoumuksia. Kanteessa mainittu tuontiluotto oli ollut keskeisesti esillä takauksen yhteydessä, koska se oli ollut jatkuva luotto, mutta myös muita luottoja oli ollut.</p>
        <p>Kurki ja hänen myötäpuolensa olivat takauksessaan sitoutuneet vastuuseen nyt peritystä velasta. Heidän vastuuseensa ei vaikuttanut se, että kommandiittiyhtiöstä oli muodostettu osakeyhtiö. Näyttämättä oli jäänyt, että osakeyhtiön puolesta 27.6.1985 tehdyllä takaussitoumuksella heidät olisi vapautettu kommandiittiyhtiön aikaisista vastuista. Takaus ei myöskään ole ollut vanhentunut, sillä sen vanhentumisaika ei ollut alkanut konkurssivalvonnasta, vaan lainhakupäätöksen tiedoksiannosta.</p>
        <p>Näillä perusteilla kihlakunnanoikeus on hylännyt kanteen ja velvoittanut Kurjen myötäpuolineen yhteisvastuullisesti korvaamaan pankin oikeudenkäyntikulut 18.000 markalla.</p>
      </div>
      <div>
        <h3>Kouvolan hovioikeuden tuomio 6.6.1990</h3>
        <p>Hovioikeus, jonka tutkittavaksi Kurki myötäpuolineen on saattanut asian vaatien myös hovioikeuskulujensa korvaamista korkoineen, on lausunut, että Kymen lääninhallitus oli 9.9.1987 antamassaan lainhakua koskevassa päätöksessä nro 0.20949 velvoittanut Pekka Öyryn ja Eeva-Kaarina Öyryn maksamaan pankille 150.000 markkaa korkoineen EevaLiina Oy:n 1.4.1985 allekirjoittaman fennoluottovelkakirjan sekä Pekka Öyryn, Eeva-Kaarina Öyryn ja Nikkilän 20.5.1983 ja Kurjen 23.5.1983 allekirjoittaman takaussitoumuksen perusteella. Takaussitoumuksella nämä olivat sitoutuneet omavelkaiseen yhteisvastuulliseen takaukseen Eeva-Liina Ky:n sitoumuksista vastuun rajoittuessa kuitenkin enintään 150.000 markkaan.</p>
        <p>Nyt takaisinsaannin kohteena olevissa lainhakupäätöksissä Pekka Öyry, Eeva-Kaarina Öyry, Nikkilä ja Kurki oli velvoitettu yhteisvastuullisesti maksamaan pankille 150.000 markkaa pankin antaman pankkitakauksen ja siihen liittyvän Eeva-Liina Ky:n vastasitoumuksen sekä edellä mainitun takaussitoumuksen perusteella, koska pankki oli suorittanut pankkitakauksensa perusteella Vakuutusosakeyhtiö Eläke-Sammolle sen Eeva-Liina Ky:lle myöntämästä lainasta 312.842,45 markkaa korkoineen. Koska Pekka Öyry ja EevaKaarina Öyry oli jo Kymen lääninhallituksen 9.9.1987 antamalla lainhakupäätöksellä tuomittu maksamaan takaussitoumuksen perusteella sen enimmäismäärä 150.000 markkaa, heitä ei voitu enää velvoittaa uuteen suoritukseen saman takaussitoumuksen perusteella. Koska kysymyksessä oleva takaus oli yhteisvastuullinen ja pankki oli saanut sanotulla Kymen lääninhallituksen 9.9.1987 antamalla lainhakupäätöksellä maksutuomion takaussitoumuksen enimmäismäärään saakka, eikä nyt takaisinsaannin kohteena olevissa lainhakupäätöksissä ollut kysymys takauksen osalta samasta päävelasta, myöskään Nikkilää ja Kurkea ei voitu velvoittaa suoritukseen.</p>
        <p>Hovioikeus on kumonnut kihlakunnanoikeuden päätöksen sekä takaisinsaannin kohteena olevan Kymen lääninhallituksen päätöksen 3.3.1988 nro OA.8103 ja Kouvolan hovioikeuden päätöksen 21.6.1988 nro 716. Pekka Öyry ja Eeva-Kaarina Öyry on vapautettu lääninhallituksen sekä Kurki ja Nikkilä hovioikeuden päätöksessä määrätystä maksu- ja kulujen korvausvelvollisuudesta pankille.</p>
        <p>Pankki on velvoitettu suorittamaan Kurjelle, Nikkilälle, Pekka Öyrylle ja Eeva-Kaarina Öyrylle korvaukseksi heidän yhteisistä oikeudenkäyntikuluistaan kihlakunnanoikeuden osalta 20.000 markkaa ja hovioikeuden osalta 1.200 markkaa, molemmat määrät 16 prosentin korkoineen 6.6.1990 lukien.</p>
      </div>
    </div>
    <div>
      <h2 id="19910035mhaku0">MUUTOKSENHAKU KORKEIMMASSA OIKEUDESSA</h2>
      <p>Pankille on myönnetty valituslupa 28.9.1990. Pankki on vaatinut hovioikeuden tuomion kumoamista ja kanteen hylkäämistä sekä korvausta oikeudenkäyntikuluistaan korkoineen kaikissa oikeusasteissa. Pekka ja Eeva-Kaarina Öyryn osalta pankki on vielä lausunut, että Kymen lääninhallitus oli päätöksessään 9.9.1987 mainitulla takaussitoumuksella saattanut tarkoittaa kommandiittiyhtiön puolesta annettua takaussitoumusta. Jos näin oli, pankki on myöntynyt siihen, että Öyryt voidaan nyt vapauttaa maksuvelvollisuudesta.</p>
      <p>Kurki ja hänen myötäpuolensa ovat antaneet heiltä pyydetyn vastauksen ja pyytäneet korvausta vastauskuluistaan korkoineen.</p>
    </div>
    <div>
      <h2 id="19910035yloa0">KORKEIMMAN OIKEUDEN RATKAISU 15.3.1991</h2>
      <div>
        <h3>Perustelut</h3>
        <p>Pekka Öyry, Eeva-Kaarina Öyry ja Nikkilä ovat 20.5.1983 ja Kurki 23.5.1983 allekirjoittaneet takaussitoumuksen, jolla he ovat sitoutuneet Kansallis-Osake-Pankille omavelkaiseen ja yhteisvastuulliseen takaukseen Eeva-Liina Ky:n sitoumuksista siten, että heidän vastuunsa on rajoittunut enintään 150.000 markkaan. Kihlakunnanoikeuden päätöksessä mainituilla perusteilla takaus on katsottava annetuksi yleisvakuudeksi eikä koskemaan ainoastaan tiettyä tuontiluottoa.</p>
        <p>Vaikka jutussa esitetty selvitys osoittaa Kurjen, Nikkilän sekä Pekka ja Eeva-Kaarina Öyryn 2.1.1984 Eeva-Liina Ky:n liiketoimintaa jatkamaan perustaman Eeva-Liina Oy nimisen osakeyhtiön osin ottaneen vastatakseen kommandiittiyhtiön velkoja, vastoin Kansallis-Osake-Pankin kiistämistä ei ole osoitettu pankin hyväksyneen velallisen vaihtumista eikä kommandiittiyhtiön vapautuneen vastaamasta velvoitteistaan pankille. Pankin maksettua kommandiittiyhtiön lainan Vakuutusosakeyhtiö Eläke-Sammolle kommandiittiyhtiö on ollut antamansa pankkitakauksen vastasitoumuksen perusteella velvollinen korvaamaan pankille sen suorittaman maksun.</p>
        <p>Kymen lääninhallitus on 9.9.1987 lainhakuasiassa antamassaan lainvoimaisessa päätöksessä nro 0.20949 velvoittanut Pekka ja Eeva-Liisa Öyryn suorittamaan Kansallis-OsakePankille 150.000 markkaa 16 prosentin korkoineen 1.10.1985 lukien. Päätöksen mukaan Öyryjen maksuvelvollisuus perustui nyt kysymyksessä olevaan heidän sekä Nikkilän ja Kurjen allekirjoittamaan takaussitoumukseen. Koska takaajien vastuu on sitoumuksessa rajoitettu 150.000 markkaan, Pekka ja Eeva-Liisa Öyryä ei voida velvoittaa tuon takauksen perusteella maksamaan enää pankille enempää.</p>
        <p>Pankkitakauksen vastasitoumus, joka on Kurjen ja Nikkilän antaman takauksen päävelka, on ollut vaadittaessa maksettava. Koska takaussitoumuksenkaan osalta ei siten ole määrätty tiettyä eräpäivää, takaukseen ei ole sovellettava takausmiehen edesvastaus-velvollisuuden tarkemmasta määrittämisestä 24.2.1873 annetun asetuksen 4 §:ssä säädettyä vuoden vanhentumisaikaa. Pankin ei ole näytetty saaneen takaussitoumuksen perusteella maksua saatavistaan, minkä vuoksi Kurki ja Nikkilä eivät ole vapautuneet antamastaan takauksesta sillä perusteella, että muut takauskumppanit on toisessa yhteydessä saman takaussitoumuksen perusteella velvoitettu suoritukseen.</p>
      </div>
      <div>
        <h3>Tuomiolauselma</h3>
        <p>Pekka ja Eeva Kaarina Öyryn osalta hovioikeuden tuomion lopputulosta ei muuteta. Pankin on siten korvattava Öyryille hovioikeuden tuomiossa tuomitut oikeudenkäyntikulut.</p>
        <p>Kurjen ja Nikkilän osalta hovioikeuden tuomio kumotaan, joten heidän osaltaan maksuvelvollisuus jää Kymen lääninhallituksen 3.3.1988 lainhakuasiassa antaman päätöksen varaan, jota Kouvolan hovioikeus 21.6.1988 antamassaan päätöksessä ei ole muuttanut. Tämän tuomion ja Kymen lääninhallituksen 9.9.1987 Öyryjä vastaan antaman lainhakupäätöksen nojalla ei kuitenkaan voida periä kuin enintään 150.000 markan suuruinen takaussaatava.</p>
        <p>Kurki ja Nikkilä velvoitetaan korvaamaan Kansallis-OsakePankin oikeudenkäyntikulut jutussa 25.000 markalla 16 prosentin korkoineen tämän tuomion antopäivästä lukien.</p>
        <p>Kansallis-Osake-Pankki velvoitetaan korvaamaan Pekka ja Eeva-Kaarina Öyryn yhteiset vastauskulut Korkeimmassa oikeudessa 1.500 markalla 16 prosentin korkoineen tämän tuomion antamispäivästä lukien.</p>
        <div>
          <p>Ratkaisuun osallistuneet: oikeusneuvokset Ailio, Ådahl, Lindholm, Tulenheimo-Takki ja Taipale</p>
        </div>
      </div>
    </div>
  </finlex:content>
</finlex:document>
