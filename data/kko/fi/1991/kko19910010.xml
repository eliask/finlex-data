<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910010</dcterms:identifier>
  <finlex:ecliIdentifier>ECLI:FI:KKO:1991:10</finlex:ecliIdentifier>
  <dcterms:title>KKO:1991:10</dcterms:title>
  <dcterms:description>
    <p>
      <strong>Oikeustoimi</strong>
      <span>Oikeustoimen kohtuullistaminen</span>
    </p>
    <p>
      <strong>Takaus</strong>
    </p>
  </dcterms:description>
  <finlex:registerNumber>S89/1167</finlex:registerNumber>
  <dcterms:date pvm="19900206">1990-02-06</dcterms:date>
  <finlex:fileCopyNumber>97</finlex:fileCopyNumber>
  <dcterms:issued pvm="19910115">1991-01-15</dcterms:issued>
  <dcterms:abstract>
    <p>Huomioon ottaen takauksen tarkoitus varmistaa päävelan maksu pankille annetun takaussitoumuksen soveltamisen täysimääräisenä ei katsottu johtavan kohtuuttomuuteen sillä perusteella, että takausvelan määrä oli huomattava takaajien varallisuusasemaan nähden.</p>
  </dcterms:abstract>
  <p>OikTL 36 §</p>
  <dcterms:tableOfContents>
    <a href="19910010aloa0">ASIAN KÄSITTELY ALEMMISSA OIKEUKSISSA</a>
    <a href="19910010mhaku0">MUUTOKSENHAKU KORKEIMMASSA OIKEUDESSA</a>
    <a href="19910010yloa0">KORKEIMMAN OIKEUDEN RATKAISU 15.1.1991</a>
  </dcterms:tableOfContents>
  <finlex:content id="s19910010.kko">
    <div>
      <h2 id="19910010aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Porin raastuvanoikeuden päätös 14.12.1987</h3>
        <p>Harjavallan Säästöpankin Hilda Kujansuuta ja Hannes Patrakkaa sekä Harjavallasta olevaa liikkeenharjoittajaa Veikko Martti Ilmari Kujansuuta vastaan ajamasta kanteesta raastuvanoikeus on katsonut selvitetyksi, että Harjavallasta oleva Veken Auto Kujansuu Kommandiittiyhtiö, jonka henkilökohtaisesti vastuunalainen yhtiömies Veikko Martti Ilmari Kujansuu oli ollut, oli 12.6.1984 allekirjoitetulla velkakirjalla saanut Keskinäiseltä Eläkevakuutusyhtiö Tapiolalta velaksi 500.000 markkaa velan pääoman erääntyessä kerralla kokonaan 20.5.1985 ja että Veken Auto Kujansuu Kommandiittiyhtiö oli 12.6.1984 allekirjoitetulla takauksella saanut kyseiselle velalle velan määräisen Harjavallan Säästöpankin pankkitakauksen, jolla pankki oli sitoutunut kommandiittiyhtiön puolesta vakuutusyhtiölle omavelkaiseen takaukseen velkapääoman, sen koron ja lisäkoron sekä perimiskulujen maksamisesta velkakirjaehtojen mukaisesti. Veken Auto Kujansuu Kommandiittiyhtiö oli puolestaan 8.6.1984 allekirjoitetulla pankkitakauksen vastasitoumuksella sitoutunut vaadittaessa korvaamaan kantajapankille kaiken sen, minkä pankki harkitsi takaussitoumuksensa nojalla olevansa velvollinen suorittamaan, samoinkuin pankin mahdolliset kulut. Se oli myös sitoutunut maksamaan pankin suorittamalle määrälle korkoa enintään 6 prosenttia vuodessa yli pankin kulloinkin voimassa olevan korkeimman talletuskoron, ja edelleen niin kauan kuin takaus oli voimassa ja kunnes takaussitoumus oli palautettu pankille suorittamaan etukäteen jokaiselta alkavalta neljännesvuodelta tai sen osalta takausprovisiota enintään 2 prosenttia vuodessa yli kulloinkin voimassa olevan pankkitariffin vähimmäisprovision.</p>
        <p>Mainitun vastasitoumuksen täyttämisestä olivat Hilda Kujansuu ja Patrakka 8.6.1984 sitoutuneet omavelkaiseen takaukseen.</p>
        <p>Harjavallan Säästöpankki oli velallisen laiminlyötyä 20.5.1985 erääntyneet velanmaksut 21.10.1985 pankkitakauksensa perusteella suorittanut Keskinäiselle Eläkevakuutusyhtiö Tapiolalle kyseisen lainan pääoman 500.000 markkaa, korkoa 58.055,50 markkaa, viivästyskorkoa 36.707,65 markkaa sekä lainan hoitokuluja 75 markkaa eli yhteensä kaikkiaan 594.838,15 markkaa. Mainitun määrän pankki oli korkoineen ja pankkitakausprovisioineen valvonut Veken Auto Kujansuu Kommandiittiyhtiön konkurssissa, jossa pankin ilmoituksen mukaan ei ollut sen saatavalle kertynyt jako-osuutta.</p>
        <p>Vielä raastuvanoikeus on katsonut selvitetyksi, että kantajapankin korkein voimassa oleva talletuskorko päätöstä julistettaessa oli 7 prosenttia.</p>
        <p>Tämän vuoksi raastuvanoikeus on velvoittanut Veikko Martti Ilmari Kujansuun kommandiittiyhtiön henkilökohtaisesti vastuunalaisena yhtiömiehenä sekä Hilda Kujansuun ja Patrakan takaajina yhteisvastuullisesti suorittamaan Harjavallan Säästöpankille pankin takauksensa perusteella maksamat 594.838,15 markkaa 13 prosentin vuotuisine korkoineen 21.10.1985 lukien ja 2,5 prosentin vuotuisine pankkitakausprovisioineen ajalta 1.10.1984-21.10.1985. Lisäksi Hilda Kujansuu ja Patrakka velvoitettiin yhteisvastuullisesti korvaamaan Harjavallan Säästöpankin oikeudenkäyntikulut 14.410,20 markalla 16 prosentin korkoineen raastuvanoikeuden päätöspäivästä lukien siten, että Veikko Martti Ilmari Kujansuun oli osallistuttava niiden korvaamiseen 6.119 markalla.</p>
      </div>
      <div>
        <h3>Turun hovioikeuden tuomio 11.8.1989</h3>
        <p>Hovioikeus, jonka tutkittavaksi Hilda Kujansuu ja Patrakka olivat valittamalla saattaneet asian, on todennut Hilda Kujansuun ja Patrakan väittäneen, että heidän antamansa takaussitoumus oli tarkoitettu vain väliaikaiseksi vakuudeksi, joka myöhemmin oli tarkoitus korvata reaalivakuuksilla. Väitteen tueksi ei ollut pystytty esittämään kiistatonta näyttöä, mutta väitettä ei ollut myöskään osoitettu vääräksi. Veikko Martti Ilmari Kujansuun kertomus raastuvanoikeudessa tuki Hilda Kujansuun ja Patrakan sanottua väitettä.</p>
        <p>Hilda Kujansuu oli syntynyt vuonna 1911 ja Patrakka vuonna 1924.</p>
        <p>Hilda Kujansuu ja Patrakka olivat näyttäneet eläketuloikseen, Hilda Kujansuu vuonna 1984 1.441 markkaa kuukaudessa ja Patrakka vuonna 1986 4.511,41 markkaa kuukaudessa. Heillä ei ollut erityistä omaisuutta. Pankin taholta ei ollut väitettykään, että Hilda Kujansuun ja Patrakan selvitys heidän varallisuusasemastaan ei olisi oikea.</p>
        <p>Huomioon ottaen Hilda Kujansuun ja Patrakan ikä ja maksukyky pankin olisi pitänyt selvittää takaussitoumuksen merkitys ja mahdolliset seuraamukset heille erityisen huolellisesti. Jutussa esiintulleiden seikkojen perusteella voitiin päätellä, etteivät Hilda Kujansuu ja Patrakka olleet täysin ymmärtäneet takaussitoumuksen merkitystä ja sen vaikutusta heidän taloudelliseen asemaansa.</p>
        <p>Huomioon ottaen toisaalta pankin asema rahalaitoksena sekä toisaalta Hilda Kujansuun ja Patrakan taloudellinen asema, takaussitoumuksen soveltaminen täysimääräisenä johtaisi Hilda Kujansuun ja Patrakan kohdalla kohtuuttomuuteen. Oikeustoimilain 36 §:n 1 momentin nojalla hovioikeus on sovitellut takaussitoumuksen perusteella maksettavan määrän 100.000 markkaan.</p>
        <p>Jutun lopputulos huomioon ottaen kohtuullisena korvauksena oikeudenkäyntikuluista raastuvanoikeudessa Hilda Kujansuun ja Patrakan kohdalla oli pidettävä 2.500 markkaa.</p>
        <p>Edellä mainituilla ja muutoin raastuvanoikeuden päätöksestä ilmenevillä perusteilla hovioikeus on alentanut Hilda Kujansuun ja Patrakan Harjavallan Säästöpankille takaussitoumuksen perusteella maksettavaksi määrätyn korvauksen 100.000 markkaan raastuvanoikeuden päätöksessä mainittuine korkoineen ja takausprovisioineen sekä alentanut Hilda Kujansuun ja Patrakan Harjavallan Säästöpankille maksettavaksi tuomitun korvauksen oikeudenkäyntikuluista raastuvanoikeuden osalta 2.500 markkaan niin ikään raastuvanoikeuden päätöksessä mainittuine korkoineen. Korvausvelvollisuus oli yhteisvastuullinen Veikko Martti Ilmari Kujansuun kanssa.</p>
        <p>Kun raastuvanoikeuden päätöstä oli muutettu Hilda Kujansuun ja Patrakan eduksi, hovioikeus on hylännyt Harjavallan Säästöpankin vaatimuksen saada korvausta oikeudenkäyntikuluistaan hovioikeudessa.</p>
      </div>
    </div>
    <div>
      <h2 id="19910010mhaku0">MUUTOKSENHAKU KORKEIMMASSA OIKEUDESSA</h2>
      <p>Satakunnan Säästöpankille, johon Harjavallan Säästöpankki on sulautunut, sekä Hilda Kujansuulle ja Patrakalle on 7.11.1989 myönnetty valitusluvat.</p>
      <p>Satakunnan Säästöpankki on vaatinut, että asia jätetään raastuvanoikeuden päätöksen varaan ja että Hilda Kujansuu ja Patrakka velvoitetaan korvaamaan pankin oikeudenkäyntikulut asiassa.</p>
      <p>Hilda Kujansuu ja Patrakka ovat vaatineet heidän takaussitoumukseen perustuvan korvausvastuunsa kohtuullistamista siten, että heidät vapautetaan kokonaan vastuusta pankkia kohtaan ja että Satakunnan Säästöpankki velvoitetaan korvaamaan heidän oikeudenkäyntikulunsa asiassa 16 prosentin korkoineen.</p>
      <p>Osapuolet ovat vastanneet toistensa valituksiin. Hilda Kujansuu ja Patrakka ovat vaatineet Satakunnan Säästöpankin velvoittamista korvaamaan heille myös vastauksen antamisesta Korkeimmassa oikeudessa aiheutuneet kulut 16 prosentin korkoineen.</p>
    </div>
    <div>
      <h2 id="19910010yloa0">KORKEIMMAN OIKEUDEN RATKAISU 15.1.1991</h2>
      <div>
        <h3>Perustelut</h3>
        <p>Jutussa ei ole näytetty, että Hilda Kujansuun ja Patrakan pankille antama takaussitoumus olisi tarkoitettu väliaikaiseksi, myöhemmin pantilla korvattavaksi vakuudeksi tai panttia täydentäväksi täytetakaukseksi. Ei ole myöskään ilmennyt seikkoja, joista olisi pääteltävissä, etteivät Hilda Kujansuu ja Patrakka takaussitoumuksen antaessaan ole ikänsä tai muun syyn takia voineet, ilman pankin erityistä neuvontaa, ottaa lukuun mahdollisuutta, että he saattavat joutua vastaamaan takauksesta sitoumuksensa mukaisesti. Hilda Kujansuun ja Patrakan velan määrä on tosin ollut huomattava heidän varallisuusasemaansa nähden. Huomioon ottaen takauksen tarkoitus varmistaa päävelan maksu takaussitoumuksen soveltaminen täysimääräisenä ei kuitenkaan tälläkään perusteella johda kohtuuttomuuteen.</p>
        <p>Hilda Kujansuun ja Patrakan takaussitoumus on siten pätevä omavelkaisena takauksena eikä sen sovittelulle ole edellytyksiä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja asia jätetään raastuvanoikeuden päätöksen lopputuloksen varaan. Asian laadun vuoksi Satakunnan Säästöpankin sekä jutun näin päättyessä Hilda Kujansuun ja Hannes Patrakan on pidettävä kulunsa hovioikeudessa ja Korkeimmassa oikeudessa vahinkonaan.</p>
        <div>
          <p>Ratkaisuun osallistuneet: oikeusneuvokset Salervo, Nikkarinen, Roos, Paasikoski ja Krook</p>
        </div>
      </div>
    </div>
  </finlex:content>
</finlex:document>
