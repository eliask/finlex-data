<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910042</dcterms:identifier>
  <finlex:ecliIdentifier>ECLI:FI:KKO:1991:42</finlex:ecliIdentifier>
  <dcterms:title>KKO:1991:42</dcterms:title>
  <dcterms:description>
    <p>
      <strong>Vahingonkorvaus</strong>
      <span>Sopimussuhteesta johtuva korvausvelvollisuus</span>
      <span>Syy-yhteys</span>
    </p>
  </dcterms:description>
  <finlex:registerNumber>S90/161</finlex:registerNumber>
  <dcterms:date pvm="19900618">1990-06-18</dcterms:date>
  <finlex:fileCopyNumber>1037</finlex:fileCopyNumber>
  <dcterms:issued pvm="19910326">1991-03-26</dcterms:issued>
  <dcterms:abstract>
    <p>A ja B olivat tehneet pankin kanssa luotonantosopimuksen, jolla pankki oli sitoutunut kokonaisuudessaan lainoittamaan eräiden asunto-osakkeiden kaupan. A:n ja B:n ostettua osakkeet ja muutettua asuntoon pankki oli perusteetta jättänyt täyttämättä sopimuksen. Kykenemättöminä suorittamaan kauppahintaa A ja B olivat joutuneet suostumaan osakekaupan purkamiseen.</p>
    <p>Pankin sopimusrikkomuksesta oli aiheutunut A:lle ja B:lle vahinkoa viivästyskorkoina osakkeiden maksamattomalle kauppahinnalle, ilmoituskuluina uuden asunnon hankkimiseksi, muuttokustannuksina sekä omina ja vastapuolelle korvattavina oikeudenkäyntikuluina osakekaupan purkamisesta johtuneessa oikeudenkäynnissä. A:lle ja B:lle näin syntyneiden vahinkojen katsottiin olleen pankin ennalta arvattavissa. Sen vuoksi pankki velvoitettiin korvaamaan ne.</p>
  </dcterms:abstract>
  <dcterms:tableOfContents>
    <a href="19910042aloa0">ASIAN KÄSITTELY ALEMMISSA OIKEUKSISSA</a>
    <a href="19910042mhaku0">MUUTOKSENHAKU KORKEIMMASSA OIKEUDESSA</a>
    <a href="19910042yloa0">KORKEIMMAN OIKEUDEN RATKAISU 26.3.1991</a>
  </dcterms:tableOfContents>
  <finlex:content id="s19910042.kko">
    <div>
      <h2 id="19910042aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Kokkolan raastuvanoikeudessa</h3>
        <p>Jorma ja Seija Huusko ovat Kansallis-Osake-Pankille 16.11.1987 tiedoksi toimituttamansa haasteen nojalla lausuneet, että he olivat loppuvuodesta 1986 etsineet Kokkolasta itselleen omistusasuntoa ja löytäneet mieluisan osakehuoneiston. Koska myyjistä johtuvista syistä Jorma ja Seija Huuskon aikaisemmin käyttämä rahalaitos ei juuri tätä kohdetta voinut rahoittaa, rahoitusneuvottelut olivat johtaneet siihen, että Kansallis-Osake-Pankki oli lupautunut ja sitoutunut rahoittamaan Huuskojen osakehuoneistokaupan.</p>
        <p>Koska vuodenvaihde oli ollut tulossa, asiaa hoitanut pankinjohtaja oli halunnut, että laina nostettaisiin vasta tammikuussa 1987. Vastauksena Huuskojen nimenomaiseen kysymykseen pankinjohtaja oli ilmoittanut, että osakehuoneistoa koskeva kauppa voitiin kuitenkin tehdä heti, mutta ehdolla, että kauppahinta suoritettiin vasta tammikuussa 1987. Pankinjohtaja oli ilmoittanut tästä myös kiinteistönvälitystoimiston myyntineuvottelijalle, joka oli hoitanut kaupantekoa.</p>
        <p>Pankinjohtajan esittämien lupausten ja sitoumusten perusteella oli tehty kauppa, jolla Huuskot olivat ostaneet Asunto Oy Kokkolan Hakakatu 15-17:n osakkeet nrot 23753-28122, jotka olivat oikeuttaneet erään osakehuoneiston hallintaan. Kauppahinta 220.000 markkaa tuli kauppakirjan mukaan suorittaa 6.1.1987, mutta osakehuoneiston hallintaoikeus oli siirtynyt heille heti. Välittömästi 22.12.1986 tapahtuneen kauppakirjan allekirjoittamisen jälkeen Huuskot olivat muuttaneet huoneistoon asumaan.</p>
        <p>Kun Jorma ja Seija Huusko olivat menneet vuodenvaihteen jälkeen sovittuna ajankohtana pankkiin nostamaan myönnettyä lainaa, he olivat saaneet vastauksen, ettei pankki annakaan lupaamaansa lainaa. Varsinaista syytä menettelylleen pankki ei ollut ilmoittanut.</p>
        <p>Jorma ja Seija Huuskon yrityksistä huolimatta mikään muukaan pankki ei ollut lähtenyt heidän osakehuoneistokauppaansa rahoittamaan, koska aikaisempaa asiakassuhdetta ei ollut ollut eikä tilanne, johon he olivat KansallisOsake-Pankin menettelystä joutuneet, ollut ollut mitenkään lainaneuvotteluille otollinen.</p>
        <p>Osakehuoneiston myyjät olivat vaatineet kauppahinnan suoritusta kauppakirjan mukaisesti, mihin Huuskot eivät näin ollen olleet pystyneet. Tilanne oli johtanut siihen, että myyjät olivat purkaneet tehdyn kaupan ja vaatineet oikeusteitse vahingonkorvausta. Jorma ja Seija Huuskolla ei ollut ollut asuntoa, johon muuttaa, ja heillä oli ollut vaikeuksia myös saada vuokra-asunto. Tämä kaikki oli johtanut siihen, että tuomioistuin oli velvoittanut heidät suorittamaan myyjille erilaisia vahingonkorvauksia ja oikeudenkäyntikuluja yhteensä 10.282 markkaa korkoineen.</p>
        <p>Huuskoille oli lisäksi koitunut muutakin vahinkoa Kansallis-Osake-Pankin menettelystä. Esimerkiksi Seija Huusko oli joutunut näiden asunto-ongelmien aiheuttaman depression vuoksi sairaslomalle.</p>
        <p>Näillä perusteilla Huuskot ovat vaatineet, että KansallisOsake-Pankki velvoitetaan suorittamaan heille korvaukseksi</p>
        <p>1) purkautuneen osakehuoneistokaupan johdosta heidän maksettavikseen tuomituista</p>
        <p>a) korvauksesta osakehuoneiston myyjien tilapäisrahoituksesta 2.250 markkaa 16 prosentin korkoineen 12.1.1987 lukien,</p>
        <p>b) korosta osakehuoneiston 220.000 markan kauppahinnalle 4.532 markkaa 16 prosentin korkoineen 16.9.1987 lukien ja</p>
        <p>c) osakehuoneiston myyjien oikeudenkäyntikuluista 3.500 markkaa 16 prosentin korkoineen 4.6.1987 lukien,</p>
        <p>2) purkautuneen osakehuoneistokaupan johdosta Huuskoille aiheutuneista omista oikeudenkäyntikuluista 1.000 markkaa 16 prosentin korkoineen 4.6.1987 lukien,</p>
        <p>3) muuttokuluista kysymyksessä olevasta osakehuoneistosta heidän nykyiseen asuntoonsa 1.100 markkaa 16 prosentin korkoineen 23.2.1987 lukien,</p>
        <p>4) lehti-ilmoituskuluista uuden asunnon saamiseksi 118 markkaa 16 prosentin korkoineen 13.3.1987 lukien,</p>
        <p>5) Seija Huuskon sairaalakuluista 236 markkaa 16 prosentin korkoineen 13.3.1987 lukien,</p>
        <p>6) asian johdosta heille aiheutuneesta henkisestä kärsimyksestä 20.000 markkaa 16 prosentin korkoineen haasteen tiedoksiannosta lukien ja</p>
        <p>7) oikeudenkäyntikuluista 5.934,80 markkaa 16 prosentin korkoineen päätöksen antopäivästä lukien.</p>
      </div>
      <div>
        <h3>Vastaus</h3>
        <p>Kanteesta kuultuna Kansallis-Osake-Pankki on lausunut muun muassa, että Jorma Huusko oli salannut luottohakemusta tehdessään pankilta sellaisia hänen varallisuusasemaansa koskevia tietoja, joiden hänen ainakin olisi pitänyt tietää vaikuttavan oleellisesti pankin tahdonmuodostukseen. Pankilla oli siten ollut oikeus perua tehty luottopäätös ja Jorma Huusko oli myös hyväksynyt peruuttamispäätöksen. Jorma Huusko ei ollut myöskään ennen haasteen tiedoksiantoa osoittanut olevansa tyytymätön pankin päätökseen. Näillä perusteilla Kansallis-Osake-Pankki on vaatinut, että kanne hylätään ja Huuskot velvoitetaan korvaamaan sen oikeudenkäyntikulut laillisine korkoineen.</p>
      </div>
      <div>
        <h3>Raastuvanoikeuden päätös 4.2.1988</h3>
        <p>Raastuvanoikeus on katsonut selvitetyksi Kansallis-OsakePankin myöntämisen perusteella, että se sekä Jorma ja Seija Huusko olivat joulukuun lopussa 1986 sopineet, että pankki lainaa Huuskoille kaikki tarvittavat varat 220.000 markan hintaisen osakehuoneiston hankkimista varten ja että pankki tammikuun alussa 1987 ennen lainan nostoa, saatuaan Huuskoista epäedullisiksi katsomiaan tietoja, oli purkanut sopimuksen.</p>
        <p>Mitä tuli kysymykseen, olivatko Huuskot hyväksyneet lainaa koskevan sopimuksen purun, raastuvanoikeus on katsonut, että ensimmäinen muuta osoittava Huuskojen yhteydenotto oli tullut pankille vasta haasteen tiedoksiannolla runsaat kymmenen kuukautta sopimuksen purun jälkeen. Raastuvanoikeus on katsonut, että Huuskojen oli täytynyt jo pian sopimuksen purun jälkeen saada tietää, etteivät he saa lainaa muista pankeista, ja viimeistään helmikuun puolivälissä he olivat tulleet tietoisiksi, että heille todennäköisesti aiheutuvat ne kulut, joista he olivat vaatineet korvausta pankilta. Viimeksi mainitun raastuvanoikeus on katsonut selvitetyksi ottaen erityisesti huomioon Huuskojen ja heille huoneiston myyneiden puolisoiden välisen purkusopimuksen tekstin. Sopimussuhteissa, kuten tässäkin tapauksessa, edellytetään reklamaatiota vahingonkorvauksen saamiseksi sopimusrikkomuksen johdosta. Raastuvanoikeus on katsonut, että Huuskot jättämällä reklamoimatta kohtuullisessa ajassa ja nostamalla kanteen näin myöhään olivat hyväksyneet luottosopimuksen purun. He olivat tällä tavalla menettäneet oikeutensa saada heille purusta aiheutuneista vahingoista korvausta.</p>
        <p>Tämän vuoksi raastuvanoikeus on hylännyt kanteen sekä velvoittanut Jorma ja Seija Huuskon yhteisvastuullisesti suorittamaan Kansallis-Osake-Pankille oikeudenkäyntikulujen korvauksena 4.000 markkaa 16 prosentin korkoineen raastuvanoikeuden päätöspäivästä lukien.</p>
      </div>
      <div>
        <h3>Vaasan hovioikeuden tuomio 30.11.1989</h3>
        <p>Hovioikeus, jossa Jorma ja Seija Huusko ovat valittamalla hakeneet muutosta päätökseen sekä toistaneet esittämänsä kanteen ja vaatineet korvausta kuluistaan myös hovioikeudessa 1.500 markkaa korkoineen, on katsonut selvitetyksi, että Huuskot ja Kansallis-Osake-Pankki olivat tehneet sopimuksen lainan myöntämisestä Huuskoille asunto-osakkeen ostamista varten. Osakkeet oli tarkoitettu jättää pankille pantiksi lainasta. Huuskot olivat muuttaneet asuntoon, mistä pankki oli ollut tietoinen. Pankki oli kuitenkin yksipuolisesti purkanut luotonantosopimuksen antamatta lainaa.</p>
        <p>Pankki ei ollut näyttänyt, että sillä olisi ollut oikeus purkaa sopimus tai että Huuskot olisivat hyväksyneet purkamisen.</p>
        <p>Vahinko, joka oli aiheutunut asunnon myyjille sen johdosta, etteivät Huuskot olleet kyenneet maksamaan näille ostamansa huoneiston kauppahintaa, ei ollut suoranaisesti johtunut mainitun luotonantosopimuksen purkamisesta. Pankki ei siten ollut korvausvelvollinen Huuskoille näiden asunnonmyyjille tuomituista korvauksista eikä Huuskojen ja asunnonmyyjien välisestä oikeudenkäynnistä Huuskoille ja asunnonmyyjille aiheutuneista kuluista.</p>
        <p>Pankki ei myöskään ollut vastuussa Seija Huuskon sairaalakuluista eikä Huuskojen henkisestä kärsimyksestä, koska pankin sopimusrikkomus ei ollut kohdistunut vapauteen, kunniaan, kotirauhaan tai vastaavaan seikkaan ja vahingonkorvauslain 5 luvun 6 §:n periaatetta sovelletaan myös sopimussuhteissa sekä koska matkakulut johtuivat samoista mielenterveyden häiriöistä, joista henkisen kärsimyksen vaatimuksissa oli kysymys.</p>
        <p>Huuskoille oli aiheutunut pankin menettelystä vain muuttoja ilmoituskuluista sellaista vahinkoa, josta pankki oli vastuussa.</p>
        <p>Kerrotuilla perusteilla hovioikeus on muuttanut raastuvanoikeuden päätöstä siten, että se on velvoittanut Kansallis-Osake-Pankin suorittamaan Huuskoille vahingonkorvaukseksi muuttokuluista 1.100 ja lehti-ilmoituskuluista 118 markkaa molemmat määrät 16 prosentin korkoineen haasteen tiedoksiannosta 16.11.1987 lukien sekä vapauttanut Huuskot korvaamasta pankin oikeudenkäyntikuluja raastuvanoikeudessa. Koska Huuskot olivat hävinneet asian raastuvanoikeudessa, hovioikeus on määrännyt, ettei heille tullut korvausta oikeudenkäyntikuluistaan asiassa.</p>
      </div>
    </div>
    <div>
      <h2 id="19910042mhaku0">MUUTOKSENHAKU KORKEIMMASSA OIKEUDESSA</h2>
      <p>Jorma ja Seija Huuskolle on 9.3.1990 myönnetty valituslupa.</p>
      <p>Jorma ja Seija Huusko ovat toistaneet kanteessaan esittämänsä vaatimukset siltä osin kuin niitä ei ole hyväksytty ja vaatimuksensa saada korvauksena oikeudenkäyntikuluistaan hovioikeudessa 1.500 markkaa korkoineen sekä vaatineet korvauksena kuluistaan Korkeimmassa oikeudessa 2.000 markkaa korkoineen.</p>
      <p>Kansallis-Osake-Pankki on antanut siltä valituksen johdosta pyydetyn vastauksen.</p>
    </div>
    <div>
      <h2 id="19910042yloa0">KORKEIMMAN OIKEUDEN RATKAISU 26.3.1991</h2>
      <div>
        <h3>Perustelut</h3>
        <p>Kansallis-Osake-Pankki on hovioikeuden tuomiossa kerrotuin tavoin tietoisena Huuskojen tekemästä asunto-osakkeiden kaupasta ja sen ehdoista perusteetta jättänyt täyttämättä Huuskojen kanssa tekemänsä luotonantosopimuksen.</p>
        <p>Huuskot ovat asuntoon muutettuaan joutuneet, kun he eivät olleet kyenneet suorittamaan asunto-osakkeiden kauppahintaa, suostumaan osakkeiden myyjien vaatimukseen purkaa osakkeiden kauppa. Huuskot ovat lisäksi suorittaneet osakkeiden myyjille näiden Huuskoja vastaan nostamassa osakekauppaa koskeneessa oikeudenkäynnissä tuomioistuimen lainvoiman saaneella päätöksellään tuomitsemat korvauksen viivästyskorosta maksamattomalle kauppahinnalle 4.532 markkaa sekä oikeudenkäyntikulujen korvauksen 3.500 markkaa. Mainitussa oikeudenkäynnissä on myyjien Huuskoja vastaan esittämiä vaatimuksia huomattavassa määrin hylätty ja Huuskoille itselleen on oikeudenkäynnistä aiheutunut 1.000 markan suuruiset oikeudenkäyntikulut. Nämä viivästyskorot ja oikeudenkäyntikulut ovat, samoin kuin Huuskojen muuttokustannukset ja ilmoituskulut uuden asunnon hankkimiseksi, olleet sellaista ennalta arvattavissa ollutta vahinkoa, josta Kansallis-Osake-Pankki luotonantosopimuksen rikkomisen johdosta on Jorma ja Seija Huuskolle vastuussa.</p>
        <p>Huuskojen tuomioistuimen lainvoimaisella päätöksellä osakkeiden myyjille maksettavaksi määrätty 2.250 markan korvaus tilapäisrahoituksesta on tarkoittanut vahingonkorvausta rahoituskuluista, jotka ovat aiheutuneet myyjien 12.1.1987 ottamasta lainasta sen johdosta, että nämä eivät olleet pystyneet täyttämään uuden asuntonsa hankkimisesta johtunutta maksuvelvollisuuttaan Huuskojen kauppahinnan maksamisen laiminlyömisen takia. Huuskojen samalla päätöksellä samoin osakkeiden myyjille maksettavaksi tuomittu 4.532 markan korvaus on puolestaan tarkoittanut maksamattomalle kauppahinnalle ajalta 6.1.-22.2.1987 kertyneitä viivästyskorkoja. Vahingonkorvaus ja viivästyskorot ovat näin ollen merkinneet hyvitystä osakkeiden myyjille koituneesta tappiosta siitä, ettei näillä ole ollut oikeassa ajassa 6.1.1987 mennessä käytettävänään osakkeiden kauppahintaa. Viivästyskorko on kirjoitettuun lakiin eli korkolakiin perustuva seuraamus rahavelan maksun viivästyessä. Sen mukaisesti määrätty 4.532 markan korvaus on lisäksi ollut suurempi kuin rahoituskuluista vahingonkorvauksena maksettavaksi tuomittu 2.250 markan määrä. Näin ollen osakkeiden myyjillä ei ole ollut oikeutta saada Huuskojen maksun laiminlyömisen johdosta viivästyskorkojen lisäksi eri korvausta tilapäisrahoituksesta johtuneista kuluista. Huuskoille määrätty korvausvelvollisuus näistä kuluista ei siten ole ollut sellainen heidän sopimusrikkomukseensa perustunut vahinko, josta KansallisOsake-Pankki vuorostaan olisi heille vastuussa oman sopimusrikkomuksensa johdosta.</p>
        <p>Seija Huuskolle ei ole näytetty aiheutuneen sairaanhoitokuluja Kansallis-Osake-Pankin sopimusrikkomuksen johdosta. Huuskojen vaatimus saada korvausta kärsimyksestä on hovioikeuden mainitsemasta syystä lakiin perustumaton.</p>
        <p>Pankin sopimusrikkomuksen laatu ja asianosaisten asema ovat sellaisia seikkoja, joiden vuoksi jutun hävinneen pankin on korvattava Huuskojen oikeudenkäyntikulut myös alemmissa oikeusasteissa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan siten, että KansallisOsake-Pankki velvoitetaan suorittamaan Jorma ja Seija Huuskolle lisäksi vahingonkorvaukseksi kauppahinnan viivästyskorkoina 4.532 markkaa, Huuskojen myyjille suorittamista oikeudenkäyntikuluista 3.500 markkaa ja Huuskoille myyjien näihin kohdistaman oikeudenkäynnin aiheuttamista omista kuluista 1.000 markkaa, kaikki määrät 16 prosentin korkoineen haasteen tiedoksiannosta 16.11.1987 lukien.</p>
        <p>Kansallis-Osake-Pankki velvoitetaan korvaamaan Jorma ja Seija Huuskon oikeudenkäyntikulut raastuvanoikeudessa 5.934,80 markalla, hovioikeudessa 1.500 markalla ja Korkeimmassa oikeudessa 2.000 markalla eli suorittamaan Huuskoille yhteisesti yhteensä 9.434,80 markkaa 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Salervo, Jalanko, Nikkrinen, Paasikoski ja Krook</p>
        </div>
      </div>
    </div>
  </finlex:content>
</finlex:document>
