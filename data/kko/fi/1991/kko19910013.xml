<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910013</dcterms:identifier>
  <finlex:ecliIdentifier>ECLI:FI:KKO:1991:13</finlex:ecliIdentifier>
  <dcterms:title>KKO:1991:13</dcterms:title>
  <dcterms:description>
    <p>
      <strong>Osakeyhtiö</strong>
      <span>Tilintarkastaja</span>
    </p>
    <p>
      <strong>Vahingonkorvaus</strong>
      <span>Syy-yhteys</span>
    </p>
  </dcterms:description>
  <finlex:registerNumber>S89/1001</finlex:registerNumber>
  <dcterms:date pvm="19900326">1990-03-26</dcterms:date>
  <finlex:fileCopyNumber>185</finlex:fileCopyNumber>
  <dcterms:issued pvm="19910123">1991-01-23</dcterms:issued>
  <dcterms:abstract>
    <p>Osakeyhtiön tilintarkastajan velvollisuutena on tehdä tilintarkastuskertomukseen muistutus yhtiön hallituksen laiminlyönnistä ryhtyä toimenpiteisiin yhtiön asettamiseksi selvitystilaan.</p>
    <p>Tilintarkastajan laiminlyönti tehdä tällainen muistutus ei kuitenkaan ollut syy-yhteydessä yhtiön tavarantoimittajan luottotappioon, koska tavarantoimittaja ei ollut pyrkinyt tutustumaan tilintarkastuskertomukseen ja oli pääteltävissä, että yhtiön hallituksen jäsenet ja sen koko osakekannan omistajat olisivat jatkaneet yhtiön toimintaa siinäkin tapauksessa, että tilintarkastaja olisi tehnyt muistutuksen selvitystilasta tilintarkastuskertomukseen.</p>
    <p>Tavarantoimittajan vahingonkorvauskanne tilintarkastajaa vastaan hylättiin.</p>
  </dcterms:abstract>
  <p>OYL 10 luku 10 § 3 mom</p>
  <p>OYL 13 luku 2 § 1 mom</p>
  <p>OYL 15 luku 2 § 1 mom</p>
  <dcterms:tableOfContents>
    <a href="19910013aloa0">ASIAN KÄSITTELY ALEMMISSA OIKEUKSISSA</a>
    <a href="19910013mhaku0">MUUTOKSENHAKU KORKEIMMASSA OIKEUDESSA</a>
    <a href="19910013yloa0">KORKEIMMAN OIKEUDEN RATKAISU 23.1.1991</a>
  </dcterms:tableOfContents>
  <finlex:content id="s19910013.kko">
    <div>
      <h2 id="19910013aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Tampereen raastuvanoikeudessa</h3>
        <p>Asea Skandia Osakeyhtiö (jäljempänä Asea Skandia) on Tommy Mikko Westerbergille 20.1.1987 tiedoksi annetun haasteen nojalla kertonut, että Kangasalan Asennustekniikka Oy, jonka toimiala oli ollut sähköasennustyöt, oli merkitty kaupparekisteriin 17.2.1983 ja asetettu omasta hakemuksestaan konkurssiin Pirkkalan kihlakunnanoikeudessa 21.10.1986. Konkurssituomio oli julistettu 13.4.1987.</p>
        <p>Yhtiön hallituksen jäseninä olivat yhtiön perustamisesta alkaen olleet Leo Ismo Johannes Jokela ja Veikko Tuomo Koivurinne. Koivurinne oli ollut hallituksen puheenjohtaja ja Jokela yhtiön toimitusjohtaja. Tommy Mikko Westerberg oli toiminut yhtiön tilintarkastajana sen perustamisesta lähtien.</p>
        <p>Koivurinne ja Jokela olivat yhdessä omistaneet yhtiön koko osakekannan ja yhtiön osakepääoma oli koko ajan ollut 15.000 markkaa. Muuta omaa pääomaa kuin osakepääoma yhtiöllä ei sen toiminta-aikana ollut ollut.</p>
        <p>Yhtiön ensimmäisen tilikauden 7.1.-30.9.1983 tappio oli ollut 51.867,69 markkaa, joten osakepääoma oli jo tuolloin ollut kokonaisuudessaan menetetty. Toisen tilikauden 1.10.1983-30.9.1984 tappio oli ollut 48.656,63 markkaa ja oma pääoma oli tilikauden päättyessä ollut 85.524,33 markkaa negatiivinen. Kolmannen tilikauden 1.10.1984-30.9.1985 tappio oli ollut 705.533,10 markkaa ja oma pääoma tilikauden päättyessä 791.078,42 markkaa negatiivinen. Yhtiö oli kuitenkin jatkanut toimintaansa aina 21.10.1986 alkaneeseen konkurssiinsa saakka.</p>
        <p>Tommy Mikko Westerberg oli yhtiön tilintarkastajana laiminlyönyt ajoissa huomauttaa yhtiön hallitukselle velvollisuudesta asettaa yhtiö selvitystilaan. Hän oli tehnyt huomautuksen vasta 25.4.1986 antamassaan tilintarkastuskertomuksessa. Tommy Mikko Westerberg oli tällä menettelyllään aiheuttanut yhdessä Jokelan ja Koivurinteen kanssa Asea Skandialle yhteensä 412.265,72 markan suuruisen vahingon. Asea Skandialta oli nimittäin jäänyt Kangasalan Asennustekniikka Oy:ltä saamatta laskusaatavia 212.265,72 markkaa, minkä lisäksi Asea Skandia oli Suomen Yritysrahoitus Oy:lle vastuussa sille siirretyistä Kangasalan Asennustekniikka Oy:ltä olevista saatavista 200.000 markan suuruisen määrän osalta. Asea Skandia on tämän vuoksi vaatinut, että Tommy Mikko Westerberg yhteisvastuullisesti Jokelan ja Koivurinteen kanssa velvoitetaan suorittamaan sille vahingonkorvauksena 412.265,72 markkaa 16 prosentin korkoineen haasteen tiedoksiantopäivästä lukien.</p>
      </div>
      <div>
        <h3>Tommy Mikko Westerbergin vastine</h3>
        <p>Tommy Mikko Westerberg on kiistänyt kanteen kokonaisuudessaan sekä vaatinut sen hylkäämistä. Hän oli tilintarkastajana tehnyt tarpeelliset huomautukset Kangasalan Asennustekniikka Oy:n hallitukselle. Puuttuvalla huomautuksella tilintarkastuskertomuksessa ei ollut merkitystä Asea Skandialle syntyneen vahingon kannalta. Asea Skandia oli jatkanut liiketoimintaa ja myöntänyt luottoa Kangasalan Asennustekniikka Oy:lle tutustumatta tämän taloudellista tilaa osoittaviin asiakirjoihin mutta tietoisena yhtiön maksuvaikeuksista. Siltä varalta, että korvausvelvollisuuden katsottiin olevan olemassa, Tommy Mikko Westerberg on vaatinut vahingon määrän sovittelua Asea Skandian oman myötävaikutuksen ja vahingonkorvausvelvollisuuden kohtuuttomuuden perusteella.</p>
      </div>
      <div>
        <h3>Raastuvanoikeuden päätös 21.9.1987</h3>
        <p>Raastuvanoikeus on todennut kanteen mukaiset Kangasalan Asennustekniikka Oy:tä koskevat tiedot oikeiksi ja katsonut, että selostettujen tilinpäätöstietojen mukaan Kangasalan Asennustekniikka Oy olisi tullut asettaa selvitystilaan osakeyhtiölain 13 luvun 2 §:n 1 momentin perusteella yhtiön menetettyä osakepääomansa, koska yhtiöllä ei ollut näytetty olleen sellaista omaisuutta, jonka arvonnousu olisi voitu selvitystilapakkoa arvosteltaessa ottaa huomioon saman pykälän 2 momentin perusteella. Erityisesti oli huomattava, että Jokelan ja Koivurinteen antamat takaukset tai heidän järjestämänsä muut vakuudet yhtiön veloista eivät olleet poistaneet velkojen vaikutusta yhtiön ylivelkaisuuteen ja selvitystilapakkoon, koska yhtiön varallisuusasema ei ollut mainituista vakuusjärjestelyistä parantunut eikä vakuuksia ollut voitu ottaa yhtiön taseeseen omaa pääomaa lisäävänä eränä. Mainitun kaltainen vaikutus oli vain sellaisella lainalla, joka maksettiin takaisin vasta muiden velkojen jälkeen tai vain voittovaroista.</p>
        <p>Osakepääoman menetyksestä huolimatta hallitus ei kuitenkaan ollut missään vaiheessa ryhtynyt toimenpiteisiin yhtiön asettamiseksi selvitystilaan. Hallituksen olisi tullut saattaa kysymys selvitystilasta käsiteltäväksi jo 30.9.1983 päättyneen tilikauden jälkeisessä ensimmäisessä varsinaisessa yhtiökokouksessa ja yhtiö olisi tullut, mikäli mahdollinen saneeraus ei olisi onnistunut, asettaa selvitystilaan viimeistään 30.9.1984 päättyneen tilikauden jälkeisessä ensimmäisessä varsinaisessa yhtiökokouksessa, joka pidettiin 18.12.1984.</p>
        <p>Osakeyhtiölain 10 luvun 10 §:n 3 momentin mukaan tilintarkastajan tuli sisällyttää laatimaansa tilintarkastuskertomukseen muistutus yhtiön hallituksen toimesta mahdollisesti tapahtuneesta osakeyhtiölain rikkomisesta, jotta yhtiön osakkeenomistajat tulisivat tietoisiksi hallituksen laiminlyönnistä ja voisivat yhtiökokouksessa ryhtyä tarpeellisiin toimenpiteisiin.</p>
        <p>Tommy Mikko Westerberg ei ollut sisällyttänyt tilintarkastuskertomukseen lausumaa selvitystilapakosta ennen kuin 30.9.1985 päättynyttä tilikautta koskevaan 25.4.1986 päivättyyn tilintarkastuskertomukseen. Asiassa oli kuitenkin näytetty, että Tommy Mikko Westerbergin toimesta oli hänen tili- ja tilintarkastustoimistossaan työskentelevä yhtiötoverinsa Kai Westerberg syksyllä 1984 järjestetyssä 30.9.1984 päättyneen tilikauden tilinpäätöstä koskeneessa neuvottelutilaisuudessa huomauttanut Jokelalle ja Koivurinteelle yhtiön toiminnan tappiollisuudesta ja siitä, että yhtiön toiminnan jatkaminen saattaisi johtaa Jokelan ja Koivurinteen henkilökohtaiseen vastuuseen yhtiön veloista. Vaikka asiassa olikin jäänyt epäselväksi se, miten tarkasti Jokelaa ja Koivurinnettä oli informoitu osakeyhtiölain 13 luvun 2 §:n mukaisista velvollisuuksista, oli heidän joka tapauksessa katsottava tulleen tietoisiksi siitä, millä riskillä ja uhalla yhtiön toiminnan jatkaminen tapahtui. Tilintarkastajan toimesta näin annetusta informaatiosta huolimatta Jokela ja Koivurinne olivat jatkaneet yhtiön toimintaa. Koska he olivat samalla olleet yhtiön ainoat osakkeenomistajat, ei tilintarkastuskertomukseen sisältyvällä merkinnällä osakepääoman menettämisestä ja selvitystilapakosta olisi ollut yhtiökokouksen tietoisuuden kannalta merkitystä. Tommy Mikko Westerbergin laiminlyönti sisällyttää selvitystilapakkoa koskeva maininta tilintarkastuskertomukseen ei siten ollut vaikuttanut siihen, ettei yhtiötä ollut asetettu selvitystilaan, vaan sen toimintaa oli jatkettu. Tommy Mikko Westerbergin laiminlyönti ei siten ollut syy-yhteydessä Asea Skandialle sittemmin aiheutuneeseen vahinkoon.</p>
        <p>Tämän vuoksi raastuvanoikeus on, samalla kun se mainitseminsa perustein velvoitti Leo Ismo Johannes Jokelan ja Veikko Tuomo Koivurinteen yhteisvastuullisesti suorittamaan Asea Skandialle vahingonkorvauksena kanteessa vaaditut 412.265 markkaa 72 penniä 16 prosentin korkoineen haasteen tiedoksiantopäivästä eli Koivurinteen osalta 21.1.1987 ja Jokelan osalta 22.1.1987 lukien ja oikeudenkäyntikulujen korvaukseksi 20.000 markkaa 16 prosentin korkoineen päätöksen julistamispäivästä 21.9.1987 lukien, hylännyt Tommy Mikko Westerbergiin kohdistetun kanteen kokonaisuudessaan.</p>
      </div>
      <div>
        <h3>Turun hovioikeuden tuomio 16.6.1989</h3>
        <p>Hovioikeus, jonka tutkittavaksi Asea Skandia, Jokela ja Koivurinne olivat valittamalla saattaneet jutun, on katsonut selvitetyksi, että Tommy Mikko Westerberg raastuvanoikeuden päätöksestä ilmi käyvin tavoin ei ollut tehnyt huomautusta antamissaan tilintarkastuskertomuksissa taikka muutoin siitä, että Kangasalan Asennustekniikka Oy:n yhtiökokouksessa olisi tullut ottaa käsiteltäväksi yhtiön asettaminen selvitystilaan jo 30.9.1983 päättyneen tilikauden jälkeen ja että yhtiö olisi tullut asettaa selvitystilaan viimeistään 30.9.1984 päättyneen tilikauden jälkeisessä ensimmäisessä varsinaisessa yhtiökokouksessa. Kai Westerberg oli tosin syksyllä 1984 järjestänyt raastuvanoikeuden päätöksessä selostetun neuvottelun, jossa oli keskusteltu yhtiön tilasta. Ei ollut kuitenkaan selvitetty, että tuossa neuvottelussa Jokelalle ja Koivurinteelle olisi huomautettu velvollisuudesta asettaa yhtiö selvitystilaan. Jokela ja Koivurinne olivat kiistäneet, että he ennen yhtiön konkurssia olisivat tulleet tietoisiksi tästä velvollisuudesta. Näin ollen tuota neuvottelua ei voitu pitää tilintarkastajan huomautuksena siitä, että osakeyhtiölakia oli selvitystilasäännösten osalta rikottu. Siten Tommy Mikko Westerberg oli laiminlyönyt velvollisuutensa tehdä osakeyhtiölain mukainen muistutus sanotusta seikasta. Tästä oli osaltaan aiheutunut, että yhtiön toiminta oli jatkunut ja Asea Skandialle oli aiheutunut raastuvanoikeuden toteama vahinko.</p>
        <p>Asea Skandia oli ollut tietoinen Kangasalan Asennustekniikka Oy:n heikosta taloudellisesta tilasta, sen maksuhäiriöistä ja siitä, että yhtiötä oli haettu konkurssiin. Asea Skandian Kangasalan Asennustekniikka Oy:lle osoittamia laskuja oli ollut maksamatta yli vuoden ajalta, vaikka osa laskuista oli siirretty rahoitusyhtiölle. Asea Skandia oli myöntänyt, että tavarantoimitusta oli jatkettu, jotta olisi vältytty luottotappiolta. Asea Skandia oli siten tiennyt, ettei Kangasalan Asennustekniikka Oy:llä ollut sellaista omaisuutta tai pääomaa, josta sen saatavat olisi voitu kattaa, vaan ne oli yritetty periä yhtiön toimintaa jatkamalla. Näissä olosuhteissa jatkamalla tavaran toimittamista ja varmistumatta riittävän huolellisesti Kangasalan Asennustekniikka Oy:n taloudellisista olosuhteista Asea Skandian oli katsottava osaltaan itse myötävaikuttaneen vahinkoonsa. Tähän nähden vahingonkorvausta oli soviteltava niin, että Tommy Mikko Westerbergin oli maksettava vahingonkorvausta 50.000 markkaa.</p>
        <p>Tämän vuoksi hovioikeus on muuttanut raastuvanoikeuden päätöstä siten, että samalla kun Jokelan ja Koivurinteen Asea Skandialle maksettavaksi tuomittu vahingonkorvaus alennettiin 250.000 markkaan raastuvanoikeuden päätöksestä ilmenevine korkoineen, Tommy Mikko Westerberg on velvoitettu suorittamaan Asea Skandialle vahingonkorvaukseksi 50.000 markkaa 16 prosentin korkoineen haasteen tieoksiantopäivästä 20.1.1987 lukien, millä määrällä hän oli yhteisvastuussa Jokelan ja Koivurinteen kanssa näiden maksettavaksi tuomitusta 250.000 markan vahingonkorvauksesta.</p>
        <p>Muutoin raastuvanoikeuden päätös on jäänyt pysyväksi.</p>
      </div>
    </div>
    <div>
      <h2 id="19910013mhaku0">MUUTOKSENHAKU KORKEIMMASSA OIKEUDESSA</h2>
      <p>Tommy Mikko Westerbergille on myönnetty valituslupa 15.11.1989. Kysymys valitusluvan myöntämisestä Jokelalle ja Koivurinteelle siirrettiin tuolloin ratkaistavaksi Tommy Mikko Westerbergin valituksen käsittelyn yhteydessä.</p>
      <p>Valituksessaan Tommy Mikko Westerberg on vaatinut, että hänen osaltaan hovioikeuden tuomio kumotaan ja kanne hylätään.</p>
      <p>ABB Asea Skandia Oy on antanut vastauksen muutoksenhakemuksiin ja vaatinut korvausta vastauskuluistaan.</p>
    </div>
    <div>
      <h2 id="19910013yloa0">KORKEIMMAN OIKEUDEN RATKAISU 23.1.1991</h2>
      <div>
        <h3>Päätös valituslupahakemuksiin</h3>
        <p>Jokelalle ja Koivurinteelle ei myönnetä valituslupaa. Hovioikeuden tuomio jää siis heidän osaltaan pysyväksi.</p>
      </div>
      <div>
        <h3>Päätös Tommy Mikko Westerbergin valitukseen</h3>
        <p>Perustelut</p>
        <p>Osakeyhtiölain 10 luvun 10 §:n 3 momentin mukaan, jos tilintarkastuksessa havaitaan, että yhtiön hallituksen jäsen tai toimitusjohtaja on syyllistynyt tekoon tai laiminlyöntiin, josta saattaa seurata vahingonkorvausvelvollisuus, taikka muutoin rikkonut osakeyhtiölakia, on tilintarkastuskertomukseen tehtävä siitä muistutus. Lain 13 luvun 2 §:n mukaan yhtiön hallituksen on saatettava kysymys yhtiön asettamisesta selvitystilaan yhtiökokouksen käsiteltäväksi heti kun se on havainnut, että yhtiön oma pääoma on pienempi kuin kolmasosa osakepääomasta, ja huolehdittava yhtiön asettamisesta selvitystilaan, ellei seuraavassa varsinaisessa yhtiökokouksessa hyväksytä tilintarkastajain tarkastamaa tasetta, jonka mukaan yhtiön oma pääoma on vähintään puolet osakepääomasta.</p>
        <p>Tommy Mikko Westerbergin 30.9.1983 päättyneeltä tilikaudelta allekirjoittaman tilintarkastuskertomuksen mukaan Kangasalan Asennustekniikka Oy:llä ei 30.9.1983 enää ollut lainkaan omaa pääomaa. Kun yhtiön pääomatilanne ei seuranneena tilikautena ollut parantunut, vaan yhtiön ylivelkaisuus päin vastoin Tommy Mikko Westerbergin 30.9.1984 päättyneeltä tilikaudelta allekirjoittaman tilintarkastuskertomuksen mukaan oli huomattavasti suurempi kuin edellisen tilinpäätöksen mukaan, Tommy Mikko Westerbergin velvollisuutena yhtiön tilintarkastajana on osakeyhtiölain 10 luvun 10 §:n 3 momentin mukaan ollut tehdä tilintarkastuskertomukseen muistutus yhtiön hallituksen laiminlyönnistä ryhtyä toimenpiteisiin yhtiön asettamiseksi selvitystilaan. Laiminlyödessään tämän Tommy Mikko Westerberg on rikkonut osakeyhtiölakia.</p>
        <p>Asea Skandia Osakeyhtiön luottotappio on johtunut siitä, että yhtiö on myynyt Kangasalan Asennustekniikka Oy:lle tavaraa velaksi, vaikka Asea Skandia Osakeyhtiön edustajat ovat tienneet Kangasalan Asennustekniikka Oy:n huonosta taloudesta ja maksuhäiriöistä. Tommy Mikko Westerbergin edellä kerrottu laiminlyönti ei ole syy-yhteydessä tappioon, koska Asea Skandia Osakeyhtiö ei ole pyrkinyt tutustumaan tilintarkastuskertomuksiin ja on pääteltävissä, että Kangasalan Asennustekniikka Oy:n hallituksen jäsenet ja koko osakekannan omistajat Jokela ja Koivurinne olisivat jatkaneet yhtiön toimintaa siinäkin tapauksessa, että Westerberg olisi tehnyt tilintarkastuskertomukseen 30.9.1984 päättyneeltä tilikaudelta muistutuksen selvitystilasta. Tämän päätelmän Korkein oikeus tekee sen perusteella, että Jokela ja Koivurinne ovat jatkaneet Kangasalan Asennustekniikka Oy:n toimintaa, vaikka heille syksyllä 1984 tilitoimistossa pidetyssä neuvottelussa on tehty selväksi, että he Kangasalan Asennustekniikka Oy:n ylivelkaisuuden vuoksi saattoivat joutua vastuuseen yhtiön veloista, jos he jatkoivat sen toimintaa.</p>
        <p>Tuomiolauselma</p>
        <p>Hovioikeuden tuomio kumotaan Tommy Mikko Westerbergin osalta ja juttu jää tältä osin raastuvanoikeuden päätöksen lopputuloksen varaan. Jutun näin päättyessä ja asian laadun vuoksi ABB Asea Skandia Oy:n on pidettävä sillä vastauksen antamisesta täällä olleet kulut vahinkonaan.</p>
        <div>
          <p>Ratkaisuun osallistuneet: oikeusneuvokset Salervo, Nikkarinen, Riihelä, Roos ja Paasikoski</p>
        </div>
      </div>
    </div>
  </finlex:content>
</finlex:document>
