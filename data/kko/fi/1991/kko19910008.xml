<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910008</dcterms:identifier>
  <finlex:ecliIdentifier>ECLI:FI:KKO:1991:8</finlex:ecliIdentifier>
  <dcterms:title>KKO:1991:8</dcterms:title>
  <dcterms:description>
    <p>
      <strong>Avioliitto</strong>
      <span>Omaisuuden ositus</span>
    </p>
    <p>
      <strong>Perintö</strong>
      <span>Perinnönjako</span>
    </p>
    <p>
      <strong>Erehdys</strong>
    </p>
  </dcterms:description>
  <finlex:registerNumber>S89/1441</finlex:registerNumber>
  <dcterms:date pvm="19900626">1990-06-26</dcterms:date>
  <finlex:fileCopyNumber>36</finlex:fileCopyNumber>
  <dcterms:issued pvm="19910109">1991-01-09</dcterms:issued>
  <dcterms:abstract>
    <p>Leski A oli valvottuaan hänen ja kuolleen puolisonsa B:n välisen keskinäisen testamentin, jolla B:n koko omaisuus tuli A:lle, maksanut B:n perillisille C:lle ja D:lle lakiosana kummallekin erikseen määrän, joka oli perukirjan arvojen mukaan kahdeksas osa A:n ja B:n avio-oikeuden alaisen omaisuuden yhteisestä säästöstä. Perukirjassa eräs kiinteistö oli merkitty kuuluvaksi puoleksi A:n ja B:n omaisuuteen, vaikka A oli yksin omistanut kiinteistön. A:n luovuttua testamenttiin perustuvasta oikeudestaan toimitettiin ositus ja perinnönjako.</p>
    <p>Koska A oli lakiosia suorittaessaan erehtynyt B:n kuolinpesään kuuluvien varojen määrästä eikä ollut tiennyt avioliittolain 103 §:n 2 momenttiin perustuvasta oikeudestaan, A:n ei katsottu luopuneen mainittuun lainkohtaan perustuvasta oikeudestaan olla osituksessa luovuttamatta omaa omaisuuttaan B:n perillisille. C ja D velvoitettiin palauttamaan A:n suorittamat varat.</p>
  </dcterms:abstract>
  <p>AL 103 § 2 mom</p>
  <dcterms:tableOfContents>
    <a href="19910008aloa0">ASIAN KÄSITTELY ALEMMISSA OIKEUKSISSA</a>
    <a href="19910008mhaku0">MUUTOKSENHAKU KORKEIMMASSA OIKEUDESSA</a>
    <a href="19910008yloa0">KORKEIMMAN OIKEUDEN RATKAISU 9.1.1991</a>
  </dcterms:tableOfContents>
  <finlex:content id="s19910008.kko">
    <div>
      <h2 id="19910008aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Piikkiön kihlakunnanoikeudessa</h3>
        <p>Salli Kyllikki Hölttä on Marja Anneli Martemolle 20.1.1988 ja Timo Ilmari Höltälle 25.1.1988 toimitetun haasteen nojalla lausunut, että kihlakunnanoikeuden 26.8.1986 määräämä pesänselvittäjä ja asianosaisten pesänjakajaksi kutsuma varatuomari Timo Lehtonen oli 23.10.1987 loppuunsaattanut osituksen ja perinnönjaon 26.3.1985 kuolleen Salli Kyllikki Höltän miehen sekä Martemon ja Timo Ilmari Höltän isän Aimo Ilmari Höltän jälkeen.</p>
        <p>Perunkirjoitus Aimo Ilmari Höltän jälkeen oli toimitettu 8.6.1985. Perukirjan mukaan vainajan varat olivat 75.058,57 markkaa käsittäen muun ohessa puolet asuinkiinteistöstä ja velat 13.950 markkaa säästön muodostuessa 61.108,57 markaksi. Höltän puolisoilla oli ollut keskinäinen testamentti, jonka Salli Kyllikki Hölttä oli valvonut. Perunkirjoituksen tapahduttua Salli Kyllikki Hölttä oli Aimo Ilmari Höltän ensimmäisestä avioliitosta olevien lasten Martemon ja Timo Ilmari Höltän sitä vaadittua maksanut näille rahana kummallekin 16.276,35 markkaa merkiten pankkisiirtolomakkeelle suorituksen nimikkeeksi sanan "lakiosuus". Lisäksi Salli Kyllikki Hölttä oli luovuttanut Martemolle seinäkellon ja hopeiset jälkiruokalusikat ja Timo Ilmari Höltälle kultaisen rannekellon ja hopeiset ruokalusikat, joiden arvoksi pesänjakaja oli arvioinut 4.000 markkaa. Myöhemmin oli ilmennyt, että perukirja oli tehty virheellisesti siten, että Keijolan tilan RN:o 1:70 Raision kaupungin Mahittulan kylässä oli katsottu kuuluvan puoleksi kummallekin, vaikka se asuinrakennuksineen oli yksin Salli Kyllikki Höltän nimissä. Vainajan jäämistön säästö ei siten ollutkaan alkuperäisessä perunkirjoituksessa oletetut 61.108,57 markkaa vaan olennaisesti vähemmän eli 6.108,57 markkaa. Martemon ja Timo Ilmari Höltän lakiosuuden määräksi muodostui siten perukirjan arvojen mukaan vain noin 1.527 markkaa. Salli Kyllikki Hölttä oli tehnyt suorituksensa virheellisen perukirjan pohjalta. Hän ei myöskään ollut ollut tietoinen avioliittolain 103 §:n 2 momentin mukaisesta oikeudestaan olla luovuttamatta omaisuuttaan vainajan perillisille. Tällä oikeudella ei tosin olisi juuri ollut käyttöäkään, jos alkuperäisen perukirjan omaisuussuhteet olisivat pitäneet paikkansa.</p>
        <p>Todellisen asianlaidan selvittyä ja täydennysperunkirjoituksen toimittamisen sekä pesänselvityksen ja -jaon yhteydessä Salli Kyllikki Hölttä oli vedonnut avioliittolain 103 §:n 2 momentin mukaiseen oikeuteensa ja vaatinut jaossa Martemoa ja Timo Ilmari Hölttää suorittamaan takaisin näiden perusteettomasti saamana etuna kaiken sen, mitä nämä olivat saaneet yli perintöosuutensa huomioon ottaen, että Salli Kyllikki Hölttä oli asian kaikinpuoliseksi ja lopulliseksi selvittämiseksi luopunut testamentinkin hänelle tuomasta oikeudesta. Luopuminen oli tapahtunut sillä luonnollisella edellytyksellä, että leski voi täysimääräisesti vedota avioliittolain 103 §:n 2 momentin tarkoittamaan oikeuteensa.</p>
        <p>Pesänjakaja oli perusteettomasti katsonut Salli Kyllikki Höltän luopuneen avioliittolain 103 §:n 2 momentin mukaisesta oikeudestaan siltä osalta kuin hän oli "lakiosuus"-nimikkeellä suorittanut Martemolle ja Timo Ilmari Höltälle omista varoistaan yhteensä 32.552,70 markkaa. Pesänjakaja oli lausunut käsityksenään Salli Kyllikki Höltän suorituksen tehdessään olleen tietoinen tasingon suoritusvelvollisuudesta. Kysymys ei kuitenkaan ollut tasingosta vaan lakiosasta, joka laskettiin vainajan jäämistöstä. Tämän vuoksi Salli Kyllikki Hölttä on vaatinut, että ositus ja perinnönjako kumottaisiin ja jaon perusteeksi määrättäisiin, ettei Salli Kyllikki Höltän katsottaisi osittainkaan luopuneen avioliittolain 103 §:n 2 momentin mukaisesta oikeudestaan, tai vaihtoehtoisesti, että jakoa oikaistaisiin edellä mainitulla perusteella sekä Martemo ja Timo Ilmari Hölttä velvoitettaisiin palauttamaan Salli Kyllikki Höltälle häneltä perusteettomasti saamansa määrät 16 prosentin korkoineen 12.7.1985 lukien. Vielä Salli Kyllikki Hölttä on vaatinut korvausta oikeudenkäyntikuluistaan korkoineen.</p>
      </div>
      <div>
        <h3>Kihlakunnanoikeuden päätös 16.3.1988</h3>
        <p>Martemon ja Timo Ilmari Höltän vaadittua kanteen hylkäämistä kihlakunnanoikeus on katsonut jääneen näyttämättä, että varatuomari Lehtonen, jonka kihlakunnanoikeus oli 26.8.1986 määrännyt pesänselvittäjäksi 26.3.1985 kuolleen Aimo Ilmari Höltän jälkeen ja jonka tämän kuolinpesän osakkaat olivat sen jälkeen pyytäneet pesänjakajaksi, olisi 23.10.1987 antamassaan perinnönjakoa koskevassa päätöksessä soveltanut lakia virheellisesti tai arvioinut eri omaisuuserien arvoja väärin taikka ottanut huomioon perinnönjakoon kuulumattomia omaisuuseriä. Sen vuoksi kihlakunnanoikeus on hylännyt kanteen.</p>
      </div>
      <div>
        <h3>Turun hovioikeuden tuomio 13.10.1989</h3>
        <p>Hovioikeus, jonka tutkittavaksi Salli Kyllikki Hölttä oli saattanut jutun, on lausunut seuraavaa.</p>
        <p>Piikkiön kihlakunnanoikeuden 26.8.1986 määräämä pesänselvittäjä ja asianosaisten pesänjakajaksi kutsuma varatuomari Lehtonen oli 23.10.1987 loppuunsaattanut osituksen ja perinnönjaon 26.3.1985 kuolleen Salli Kyllikki Höltän miehen sekä Martemon ja Timo Ilmari Höltän isän Aimo Ilmari Höltän jälkeen.</p>
        <p>Perunkirjoitus Aimo Ilmari Höltän jälkeen oli toimitettu 8.6.1985. Perukirjan mukaan vainajan varat olivat olleet 75.058,57 markkaa käsittäen muun ohessa puolet asuinkiinteistöstä sekä velat 13.950 markkaa, jolloin säästöksi oli muodostunut 61.108,57 markkaa. Perunkirjoituksen tapahduttua Salli Kyllikki Hölttä oli maksanut Martemolle ja Timo Ilmari Höltälle rahana kummallekin 16.276,35 markkaa merkiten pankkisiirtolomakkeelle suorituksen nimikkeeksi sanan "lakiosuus". Myöhemmin oli ilmennyt, että perukirja oli tehty virheellisesti siten, että Keijolan tilan RN:o 1:70 oli siinä katsottu kuuluvan puoleksi kummallekin, vaikka se asuinrakennuksineen oli yksin Salli Kyllikki Höltän nimissä. Vainajan omaisuuden säästö ei siten ollutkaan alkuperäisessä perunkirjoituksessa oletetut 61.108,57 markkaa, vaan 6.108,57 markkaa. Vasta täydennysperunkirjoituksen toimittamisen sekä pesänselvityksen ja -jaon yhteydessä Salli Kyllikki Hölttä oli vedonnut avioliittolain 103 §:n 2 momentin mukaiseen oikeuteensa ja vaatinut jaossa Martemoa ja Timo Ilmari Hölttää suorittamaan takaisin näiden perusteettomasti saamana etuna kaiken sen, mitä nämä olivat saaneet yli perintöosuutensa.</p>
        <p>Pesänjakaja oli katsonut Salli Kyllikki Höltän luopuneen avioliittolain 103 §:n 2 momentin mukaisesta oikeudestaan siltä osin kuin hän oli "lakiosuus"-nimikkeellä suorittanut Martemolle ja Timo Ilmari Höltälle omista varoistaan yhteensä 32.552,70 markkaa.</p>
        <p>Martemo ja Timo Ilmari Hölttä olivat ilmoittaneet Salli Kyllikki Höltän saaneen edellä kerrotun Keijolan tilan osituksessa edellisen miehensä jälkeen eli ennenkuin hänet oli vihitty Aimo Ilmari Höltän kanssa. Tätä ilmoitusta Salli Kyllikki Hölttä ei ollut kiistänyt. Sen vuoksi Martemo ja Timo Ilmari Hölttä olivat katsoneet, että Salli Kyllikki Hölttä oli ollut tietoinen siitä, ettei Aimo Ilmari Hölttä omistanut osaksikaan puheena olevaa kiinteistöä.</p>
        <p>Salli Kyllikki Hölttä ei ollut näyttänyt, että hän olisi ilman omaa syytään erehtynyt puheena olevan kiinteistön omistusoikeudesta. Hän oli pesänselvityksen aikana luopunut hänen ja Aimo Ilmari Höltän välillä 16.9.1969 tehdyn keskinäisen testamentin perusteella hänelle tulleista oikeuksista.</p>
        <p>Avioliittolain 103 §:n 1 momentin mukaan osituksessa, jonka eloonjäänyt puoliso ja ensiksi kuolleen puolison perilliset tai puolisot toimittivat, sai se puoli, jonka tuli luovuttaa omaisuutta, itse päättää, mitä se halusi luovuttaa. Sellaisen omaisuuden sijasta, jonka se tahtoi itse pitää, oli lupa antaa rahaa omaisuudelle osituksessa määrätyn arvon mukaan. Saman pykälän 2 momentin mukaan osituksessa, joka toimitettiin ensiksi kuolleen puolison kuoleman jälkeen, eloonjäänyt puoliso ei kuitenkaan ollut velvollinen luovuttamaan omaisuuttaan ensiksi kuolleen puolison perillisille. Perintökaaren 7 luvun 3 §:n 1 momentin mukaan lakiosaa määrättäessä oli otettava huomioon avioliittolain mukaan eloonjääneeltä puolisolta kuolleen puolison perillisille tulevan omaisuuden arvo. Salli Kyllikki Hölttä oli 12.7.1985 maksaessaan Martemolle ja Timo Ilmari Höltälle kummallekin edellä kerrotut 16.276,35 markkaa tältä osin luopunut avioliittolain 103 §:n 2 momentin mukaisesta oikeudestaan. Ei ollut edes väitetty, että mainittujen määrien suorittaminen muista kuin edellä kerrotuista syistä olisi ollut pätemätön.</p>
        <p>Näillä perusteilla hovioikeus on jättänyt kihlakunnanoikeuden päätöksen lopputuloksen pysyväksi ja hylännyt Salli Kyllikki Höltän vaatimuksen saada korvausta oikeudenkäyntikuluistaan.</p>
      </div>
    </div>
    <div>
      <h2 id="19910008mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 1.2.1990. Salli Kyllikki Hölttä on toistanut edellä ilmenevät vaatimuksensa ja vaatinut korvausta oikeudenkäyntikuluistaan korkoineen.</p>
      <p>Martemo ja Timo Ilmari Hölttä ovat antaneet pyydetyn vastauksen.</p>
    </div>
    <div>
      <h2 id="19910008yloa0">KORKEIMMAN OIKEUDEN RATKAISU 9.1.1991</h2>
      <div>
        <h3>Perustelut</h3>
        <p>Aimo Ilmari Höltän jälkeen 8.6.1985 toimitetussa perunkirjoituksessa on Aimo Ilmari ja Salli Kyllikki Höltän asuntonaan käyttämän Keijolan tilan RN:o 1:70 merkitty kuuluvan puoleksi vainajan ja puoleksi lesken omaisuuteen, vaikka Salli Kyllikki Hölttä on yksin omistanut kiinteistön. Salli Kyllikki Höltällä ei ole ollut edellytyksiä epäillä perunkirjoituksessa, jonka toisena uskottuna miehenä on ollut lakimies, perukirjaan tehtyjen merkintöjen oikeellisuutta. Korkein oikeus katsoo, että Salli Kyllikki Hölttä on erehtynyt kiinteistön omistusoikeudesta.</p>
        <p>Martemo ja Timo Ilmari Hölttä ovat hyväksyessään Höltän puolisoiden keskinäisen testamentin, jolla leski sai omistukseensa kaiken pesän omaisuuden, vaatineet Salli Kyllikki Höltältä lakiosan suorittamista. Salli Kyllikki Hölttä on suorittanut 12.7.1985 Martemolle ja Timo Ilmari Höltälle kummallekin lakiosana 16.276,35 markkaa, mikä määrä on perukirjan arvojen mukaan kahdeksasosa vainajan ja lesken avio-oikeuden alaisen omaisuuden yhteisestä säästöstä.</p>
        <p>Pesänselvittäjän 17.10.1986 aloittamassa Aimo Ilmari Höltän kuolinpesän pesänselvityksessä Salli Kyllikki Hölttä on vedonnut perunkirjoituksessa tapahtuneeseen, sittemmin täydennysperunkirjoituksessa oikaistuun kiinteistön omistusoikeutta koskevaan virheeseen ja siihen, ettei hän lakiosia suorittaessaan ollut tiennyt avioliittolain 103 §:n 2 momenttiin perustuvasta oikeudestaan olla luovuttamatta omaisuuttaan Aimo Ilmari Höltän perillisille, sekä ilmoittanut suorituksensa siten tapahtuneen erehdyksessä. Salli Kyllikki Hölttä on pesänselvityksen ja -jaon yhteydessä ilmoittanut, ettei hän avioliittolain 103 §:n 2 momentin nojalla luovuta omaa omaisuuttaan vainajan perillisille.</p>
        <p>Salli Kyllikki Hölttä on luopunut testamenttiin perustuvista oikeuksistaan. Pesänjakaja on osituksessa todennut avio-oikeuden alaisen omaisuuden säästöksi vainajan osalta 27.699,98 markkaa ja lesken osalta 284.752 markkaa. Avioliittolain 103 §:n 2 momenttiin vetoamisen takia pesänjakaja on määrännyt, ettei Salli Kyllikki Höltän ollut edellä todettujen suoritusten lisäksi luovutettava Martemolle ja Timo Ilmari Höltälle enempää omaisuuttaan, sekä suorittanut Martemon ja Timo Ilmari Höltän kesken perinnönjaon Aimo Ilmari Höltän jälkeen.</p>
        <p>Koska Salli Kyllikki Hölttä on lakiosia suorittaessaan erehtynyt Aimo Ilmari Höltän pesään kuuluvien varojen määrästä eikä ole tiennyt avioliittolain 103 §:n 2 momenttiin perustuvasta oikeudestaan, hän ei ole luopunut oikeudestaan olla osituksessa luovuttamatta omaa omaisuuttaan. Sanottuun oikeuteen vetoamisen johdosta hänen ei olisi pitänyt osituksessa maksaa tasinkoa Aimo Ilmari Höltän perillisille. Martemo ja Timo Ilmari Hölttä ovat velvollisia palauttamaan Salli Kyllikki Höltälle tämän lakiosuus-nimikkeellä suorittamat varat.</p>
        <p>Oikeudenkäymiskaaren 21 luvun 4 §:n 1 momentin ensimmäisestä virkkeestä, sellaisena kuin se on 13.3.1964 annetussa laissa, ilmenevän periaatteen mukaan Salli Kyllikki Hölttä ei saa korvausta oikeudenkäyntikuluistaan alemmissa oikeuksissa.</p>
        <p>Koska Martemo ja Timo Ilmari Hölttä ovat hävinneet juttunsa Korkeimmassa oikeudessa, heidän tulee korvata Salli Kyllikki Höltän oikeudenkäyntikulut täällä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja kihlakunnanoikeuden päätös kumotaan. Pesänjakajan toimittamaa ositusta ja perinnönjakoa oikaistaan siltä osalta kuin pesänjakaja on katsonut Salli Kyllikki Höltän luopuneen avioliittolain 103 §:n 2 momentin mukaisesta oikeudestaan. Martemo ja Timo Ilmari Hölttä kumpikin määrätään suorittamaan Salli Kyllikki Höltälle takaisin 16.276,35 markkaa 16 prosentin korkoineen haastepäivästä lukien eli Martemo 20.1.1988 ja Timo Ilmari Hölttä 25.1.1988 lukien.</p>
        <p>Martemo ja Timo Ilmari Hölttä velvoitetaan yhteisvastuullisesti korvaamaan Salli Kyllikki Höltän oikeudenkäyntikulut täällä 2.000 markalla 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Ratkaisuun osallistuneet: presidentti Heinonen, oikeusneuvokset Jalanko, Mörä, Huopaniemi ja Suhonen</p>
        </div>
      </div>
    </div>
  </finlex:content>
</finlex:document>
