<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910153</dcterms:identifier>
  <finlex:ecliIdentifier>ECLI:FI:KKO:1991:153</finlex:ecliIdentifier>
  <dcterms:title>KKO:1991:153</dcterms:title>
  <dcterms:description>
    <p>
      <strong>Irtaimen kauppa</strong>
      <span>Kaupan kohteen virheellisyys</span>
    </p>
  </dcterms:description>
  <finlex:registerNumber>S91/106</finlex:registerNumber>
  <dcterms:date pvm="19910813">1991-08-13</dcterms:date>
  <finlex:fileCopyNumber>3519</finlex:fileCopyNumber>
  <dcterms:issued pvm="19911105">1991-11-05</dcterms:issued>
  <dcterms:abstract>
    <p>A oli ostanut sorakauppias B:ltä maa-ainesta omakotitalonsa rakennuspaikan perustusta varten. Myyty maa-aines oli ollut soveltumatonta tähän tarkoitukseen. B oli viimeistään tuodessaan aineksen A:n rakennuspaikalle tullut tietoiseksi sekä aineksen käyttötarkoituksesta että sen soveltumattomuudesta siihen. B:n olisi tullut huomauttaa A:lle aineksen soveltumattomuudesta aiottuun tarkoitukseen, mutta hän oli tämän laiminlyönyt. A:lla oli ollut perusteltua aihetta luottaa B:n asiantuntemukseen. Kaupan kohteen katsottiin olleen virheellistä.</p>
  </dcterms:abstract>
  <p>KauppaL 17 § 2 mom 2 kohta</p>
  <p>KauppaL 17 § 3 mom</p>
  <dcterms:tableOfContents>
    <a href="19910153aloa0">ASIAN KÄSITTELY ALEMMISSA OIKEUKSISSA</a>
    <a href="19910153mhaku0">MUUTOKSENHAKU KORKEIMMASSA OIKEUDESSA</a>
    <a href="19910153yloa0">KORKEIMMAN OIKEUDEN RATKAISU 5.11.1991</a>
  </dcterms:tableOfContents>
  <finlex:content id="s19910153.kko">
    <div>
      <h2 id="19910153aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Jutun käsittely Kotkan raastuvanoikeudessa</h3>
        <p>Veli-Pekka Laulainen on Keijo Hedinille 22.9.1988 tiedoksi toimitetun haasteen nojalla ja kannetta kehittäessään raastuvanoikeudessa lausunut, että Hedin oli keväällä 1988 tarjonnut täytesoraa Laulaisen rakenteilla olevan omakotitalon perustusta varten. Hedin oli toimittanut "KM Konetyöt Hedin" -nimisen toiminimen esittämän laskun mukaan 526 kuutiometriä 27 markan yksikköhintaista soraa, ja Laulainen oli laskun maksanut. Hedinin toimittama soraksi esitelty maa-aines oli kuitenkin ollut talon perustusten alustäyttöön sopimatonta roudalle altista hiekkamoreenia.</p>
        <p>Hedin, joka oli tuonut maa-aineksen paikalle samana päivänä kuin rakennuksen perustuksen kaivaustyö oli suoritettu, ei ollut Laulaiselle ilmoittanut, ettei kysymyksessä ollut maa-aines soveltunut käytettäväksi siihen tarkoitukseen, johon se oli tilattu. Hedin oli kieltäytynyt viemästä tuomaansa väärää ainesta pois, minkä vuoksi Laulainen oli joutunut ulkopuolisella kuljetuttamaan sen pois.</p>
        <p>Laulaiselle oli aiheutunut kustannuksia aineksen tutkituttamisesta 2.151,70 markkaa, sen poistamisesta rakennuksen pohjalta ja uuden täytesoran tasauksesta 2.662,50 markkaa sekä poistetun aineksen kuljetuksesta rakennuspaikalta 1.235 markkaa. Kun Laulainen oli voinut käyttää Hedinin toimittamaa maa-ainesta muuhun tarkoitukseen rakennuspaikallaan 2.000 markan arvosta, hänen vahingokseen oli kysymyksessä olevasta aineksesta Hedinille maksetusta 14.200 markasta jäänyt 12.200 markkaa.</p>
        <p>Näillä perusteilla Laulainen on vaatinut Hedinin velvoittamista suorittamaan hänelle vahingonkorvaukseksi edellä mainitut määrät eli yhteensä 18.249,20 markkaa 16 prosentin korkoineen haasteen tiedoksiannosta lukien sekä korvausta oikeudenkäyntikuluistaan.</p>
        <p>Hedin on vastustanut kannetta lausuen, että Laulainen oli nimenomaan tilannut kysymyksessä olleen maa-aineksen sen soraan verrattuna halvemman hinnan perusteella. Soran hinta oli tuolloin ollut 34 markkaa kuutiometriltä. Laulainen oli ollut mukana aineksen toimituksessa, hyväksynyt toimituksen ja maksanut siitä esitetyn laskun. Hedin oli kieltäytynyt toimittamasta kysymyksessä olevaa maa-ainesta pois rakennuspaikalta, koska se oli sekoittunut saveen, jonka sateiset ilmat olivat tuoneet esille.</p>
      </div>
      <div>
        <h3>Raastuvanoikeuden päätös 20.4.1989</h3>
        <p>Laulainen oli keväällä 1988 tilannut rakennettavan omakotitalonsa perustuksiin Hediniltä täytesoraa. Hedin oli "KM Konetyöt Hedin" -nimisen toiminimen omistajana toimittanut Laulaiselle 526 kuutiometriä täytesorana laskuttamaansa maa-ainesta hintaan 27 markkaa kuutiometriltä eli 14.200 markan arvosta. Laulainen oli maksanut laskun. Kysymyksessä oleva maa-aines oli Kotkan kaupungin rakennusvalvontaviranomaisten mielestä ja näiden kehotuksesta suoritetun Kymen IPT Oy:n toimittaman aineksen tutkimuksen ja sen pohjalta annetun lausunnon mukaan ollut soveltumatonta käytettäväksi rakennuksen perustusten täyttöön. Maa-aines ei ollut ollut soraa, vaan täytemaata. Se ei ollut ollut tiivistyvää ja riittävän kantavaa ainesta, vaan painuvaa ja helposti routivaa hiekkamoreenia, josta ei olisi saatu kantavaa pohjaa Laulaisen rakennukselle. Tätä täytemaata oli ajettu rakennuksen peruskaivantoon noin kahden metrin kerros. Hedinin kieltäydyttyä viemästä toimittamaansa täytemaata pois, Laulaiselle oli aiheutunut siitä maksamansa hinnan ohella maan ylöskaivusta, poiskuljetuksesta ja täytemaan kelvollisuuden tutkituttamisesta kanteessa tarkoitetut kustannukset. Laulaisen käytettyä ainesta rakennuspaikallaan muuhun kuin tilattuun tarkoitukseen 2.000 markan arvosta, hänen vahingokseen on maksetusta laskusta jäänyt 12.200 markkaa.</p>
        <p>Hedinin toimittama maa-aines oli ollut käyttötarkoitukseensa virheellistä ja hänen oli harjoittaessaan ammatikseen maa-aineskauppaa muun muassa rakennuksia varten ja maanrakennusalalla työskentelevänä täytynyt käsittää toimittamansa tavaran soveltumattomuus kantajan tilaamaan tarkoitukseen. Laulaisella oli ollut perusteltua aihetta luottaa Hedinin asiantuntemukseen. Vaikka Laulainen alaa tuntemattomana olisikin tilannut halvempaa soralaatua ja hyväksynyt toimituksen, sillä ei ollut merkitystä Hedinin vastuuta poistavana seikkana koska Hedin oli tiennyt aineksen käyttötarkoituksen. Koska Hedin ei ollut suostunut korjaamaan virheellistä toimitusta, oli Laulainen joutunut kustannuksellaan vaihtamaan kelvottoman maaaineksen. Aineksen tutkituttaminen oli ollut välttämätöntä asian selvittämistä varten.</p>
        <p>Näillä perusteilla ja koska Hedin oli vastuussa menettelynsä johdosta Laulaiselle aiheutuneista kustannuksista raastuvanoikeus on velvoittanut Hedinin suorittamaan Laulaiselle korvaukseksi virheellisestä täytemaasta, sen tutkituttamisesta sekä ylöskaivuusta ja poiskuljetuksesta rakennuspaikalta aiheutuneista vahingosta ja kustannuksista kanteessa vaaditut yhteensä 18.249,20 markkaa 16 prosentin korkoineen 22.9.1988 lukien sekä korvaukseksi oikeudenkäyntikuluista 6.500 markkaa.</p>
      </div>
      <div>
        <h3>Vaatimukset ja vastaus Kouvolan hovioikeudessa</h3>
        <p>Hedin on vaatinut raastuvanoikeuden päätöksen kumoamista ja kanteen hylkäämistä sekä korvausta oikeudenkäyntikuluistaan korkoineen.</p>
        <p>Hedin on raastuvanoikeudessa esittämänsä uudistaen lisäksi lausunut, että Laulaisen rakennuspaikka oli ollut maaperäominaisuuksiltaan poikkeuksellisen huonosti kantava, mistä seikasta Hedin ei kauppaa tehtäessä ollut tiennyt eikä ollut voinutkaan tietää.</p>
        <p>Laulainen on vastannut valitukseen ja vaatinut vastauskulujensa korvaamista korkoineen.</p>
      </div>
      <div>
        <h3>Hovioikeuden tuomio 21.11.1990</h3>
        <p>Hovioikeus on katsonut asiassa selvitetyksi, että Hedinin toimittama maa-aines oli ollut käyttötarkoitukseensa soveltumatonta.</p>
        <p>Hedin oli kertonut Laulaisen tilanneen halvemman hinnan perusteella maa-ainesta, joka oli maksanut 27 markkaa kuutiometriltä, eikä normaalia soraa, joka oli maksanut 34 markkaa kuutiometriltä. Laulainen oli ollut mukana maa-aineksen toimituksessa, hyväksynyt sen ja maksanut laskun.</p>
        <p>Laulainen ei ollut kuitenkaan selvittänyt, mitä hän oli edellyttänyt maa-aineksen ominaisuuksilta tehdessään tilausta Hediniltä ja mitä hän oli kertonut maa-aineksen käyttötarkoituksesta Hedinille.</p>
        <p>Asiassa on jäänyt näyttämättä, että Hedin olisi toimittanut muuta maa-ainesta kuin mitä Laulainen oli tilannut ja että Hedin olisi ollut tilausta tehtäessä tietoinen Laulaisen rakennuspaikan erityisolosuhteista ja maaaineksen käyttötarkoituksesta.</p>
        <p>Näillä perusteilla hovioikeus on, kumoten raastuvanoikeuden päätöksen, hylännyt kanteen ja vapauttanut Hedinin velvollisuudesta suorittaa Laulaiselle raastuvanoikeuden tuomitsemaa vahingonkorvausta ja oikeudenkäyntikulujen korvausta. Laulainen on velvoitettu korvaamaan Hedinin oikeudenkäyntikulut hovioikeudessa 1.000 markalla 16 prosentin korkoineen hovioikeuden tuomion antopäivästä lukien.</p>
      </div>
    </div>
    <div>
      <h2 id="19910153mhaku0">MUUTOKSENHAKU KORKEIMMASSA OIKEUDESSA</h2>
      <p>Laulaiselle, joka on Korkeimman oikeuden kehotuksesta täydentänyt muutoksenhakemustaan, on myönnetty valituslupa 3.5.1991.</p>
      <p>Hedin on antanut pyydetyn vastauksen.</p>
      <p>Laulainen on toistanut kanteensa ja vaatinut oikeudenkäyntikulujensa korvaamista kaikissa oikeusasteissa.</p>
      <p>Hedin on vaatinut valituksen hylkäämistä ja vastauskulujensa korvaamista korkoineen.</p>
    </div>
    <div>
      <h2 id="19910153yloa0">KORKEIMMAN OIKEUDEN RATKAISU 5.11.1991</h2>
      <div>
        <h3>Perustelut</h3>
        <p>Todistajana kuultu suunnitteluinsinööri Tapio Pesonen, joka oli laatinut raastuvanoikeudessa esitetyn tutkimukseen perustuvan lausunnon kysymyksessä olevan maaaineksen laadusta, on kertonut Hedinin toimittaman maaaineksen olleen hiekkamoreenia, jota ei voida käyttää rakennusmateriaalina ja jota maallikko ei pystynyt erottamaan sorasta. Vastaavasti Kotkan kaupungin apulaisrakennustarkastaja Sakari Pietiläinen on kertonut, ettei vastaajan toimittama maa-aines ollut täytesoraa vaan täytemaata. Se ei soveltunut rakennustarkoitukseen. Todistajana vielä kuultu rakennustarkastaja Erkki Ranta on kertonut käydessään kantajan rakennustyömaalla havainneensa, ettei työmaalle tuotu maa-aines täyttänyt niitä vaatimuksia, joita täytesoralle kyseisellä rakennuspaikalla tuli asettaa. Kyseinen maa-aines oli ollut täytemaata, mutta ei soraa. Tällaista täytemaata voi käyttää rakennuksen perustanakin sellaisessa paikassa, missä ei missään olosuhteissa jouduta tekemisiin veden kanssa.</p>
        <p>Korkein oikeus katsoo asiassa selvitetyksi, että Laulaisen tilattua Hediniltä keväällä soraa omakotitalonsa perustusten pohjaksi Hedin oli toimittanut Laulaiselle maa-ainesta, joka oli ollut soveltumatonta käytettäväksi tähän tarkoitukseen. Asiassa ei tosin ole selvitetty, mitä Laulainen oli tilausta tehdessään edellyttänyt tilaamansa aineksen ominaisuuksilta ja mitä hän oli kertonut Hedinille sen käyttötarkoituksesta. Hedin oli kuitenkin viimeistään tuodessaan aineksen Laulaisen rakennuspaikalle tullut tietoiseksi aineksen aiotusta käyttötarkoituksesta rakennuspaikalla ja tällöin hänen on myös täytynyt olla selvillä aineksen soveltumattomuudesta aiottuun tarkoitukseen.</p>
        <p>Hedinin olisi ammattimaisesti sorakauppaa harjoittavana pitänyt huomauttaa Laulaiselle aineksen soveltumattomuudesta tämän rakennuspaikan perustuksiin. Tämän Hedin on laiminlyönyt. Laulaisella on ollut perusteltua aihetta luottaa Hedinin asiantuntemukseen ja arviointiin aineksen soveltuvuudesta aiottuun tarkoitukseen. Näin ollen tavara on ollut Hedinin vastattavasta syystä kauppalain 17 §:n 2 momentin 2 kohdan ja 3 momentin nojalla virheellistä.</p>
        <p>Laulainen on kehottanut Hediniä hakemaan toimittamansa maa-aineksen pois, mutta Hedin on tästä kieltäytynyt. Asetettuaan aineksen ensin Hedinin käytettäväksi ja tämän siitä kieltäydyttyä Laulaisella on ollut oikeus toimittaa aines itse pois rakennuspaikaltaan. Laulaisella on näin ollen oikeus saada maksamastaan kauppahinnasta takaisin vaatimansa suuruinen määrä, jota ei ole kiistetty.</p>
        <p>Laulaiselle on aiheutunut aineksen tutkituttamisesta ja sen poistamisesta rakennuksen perustuksesta sekä poistetun aineksen kuljetuksesta rakennuspaikalta raastuvanoikeuden päätöksessä todetut kustannukset eli yhteensä 6.049,20 markkaa.</p>
        <p>Hedin, joka häviää jutun, on velvollinen korvaamaan Laulaisen oikeudenkäyntikulut jutussa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja juttu jätetään pääasian osalta raastuvanoikeuden päätöksen lopputuloksen varaan siten, että Hedin velvoitetaan suorittamaan Laulaiselle tämän maa-aineksesta maksamasta kauppahinnasta takaisin 12.200 markkaa sekä korvaukseksi aineksen tutkituttamisesta ja poistamisesta rakennuksen perustuksesta sekä poistetun aineksen kuljettamisesta rakennuspaikalta yhteensä 6.049,20 markkaa eli kaikkiaan 18.249,20 markkaa raastuvanoikeuden päätöksessä mainittuine korkoineen. Lisäksi Hedin velvoitetaan korvaamaan Laulaisen oikeudenkäyntikulut jutussa 8.500 markalla.</p>
        <div>
          <p>Ratkaisuun osallistuneet: oikeusneuvokset Portin, Nybergh, Tuleheimo-Takki, Taipale ja Heikonen</p>
        </div>
      </div>
    </div>
  </finlex:content>
</finlex:document>
