<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910113</dcterms:identifier>
  <finlex:ecliIdentifier>ECLI:FI:KKO:1991:113</finlex:ecliIdentifier>
  <dcterms:title>KKO:1991:113</dcterms:title>
  <dcterms:description>
    <p>
      <strong>Oikeudenkäyntikulut</strong>
    </p>
  </dcterms:description>
  <finlex:registerNumber>S90/1282</finlex:registerNumber>
  <dcterms:date pvm="19910416">1991-04-16</dcterms:date>
  <finlex:fileCopyNumber>2677</finlex:fileCopyNumber>
  <dcterms:issued pvm="19910828">1991-08-28</dcterms:issued>
  <dcterms:abstract>
    <p>Ostaja oli vaatinut kiinteistönkaupan julistamista mitättömäksi ja korvausta kiinteistöön panemistaan kustannuksista sekä korvausta oikeudenkäyntikuluistaan, koska myyjä ei ollut yksin omistanut myytyä tilaa. Oikeudenkäynnin aikana myyjä oli esittänyt jutun vireillepanon jälkeen päivätyt perinnöstä ja muusta oikeudesta luopumisasiakirjat. Tämän jälkeen ostaja oli saanut lainhuudon tilaan, minkä johdosta hän oli luopunut kanteestaan muutoin paitsi oikeudenkäyntikuluja koskevan vaatimuksen osalta. Ostajalla oli ollut perusteltu syy nostaa kaupan purkamista koskeva kanne, koska myyjällä ei ollut ollut saantoa koko tilaan ennen saannossa olleiden virheiden korjaamista. Myyjä velvoitettiin korvaamaan ostajan oikeudenkäyntikulut jutussa.</p>
  </dcterms:abstract>
  <dcterms:tableOfContents>
    <a href="19910113aloa0">ASIAN KÄSITTELY ALEMMISSA OIKEUKSISSA</a>
    <a href="19910113mhaku0">MUUTOKSENHAKU KORKEIMMASSA OIKEUDESSA</a>
    <a href="19910113yloa0">KORKEIMMAN OIKEUDEN RATKAISU 28.8.1991</a>
  </dcterms:tableOfContents>
  <finlex:content id="s19910113.kko">
    <div>
      <h2 id="19910113aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Karstulan kihlakunnanoikeudessa</h3>
        <p>Usko Antero ja Aili Orvokki Liulia ovat Ritva Anneli Sauraselle 9.5.1989 tiedoksi annetun haasteen nojalla ja kannetta kehittäessään lausuneet, että he olivat 8.7.1987 vahvistetulla kauppakirjalla ostaneet Sauraselta Karstulan kunnan Pääjärven kylässä olevan Rahkolan tilan RN:o 1:21. Liulioiden hakiessa tilaan lainhuutoa oli käynyt ilmi, ettei Sauranen omistanut sitä eikä hänellä ollut siihen lainhuutoa.</p>
        <p>Aarne Joel Rahkonen, joka oli 26.11.1915 vihitty avioliittoon Elina Rentolan kanssa, oli ostettuaan 22.4.1924 Rahkolan tilan 30.4.1931 saanut siihen kiinnekirjan. Aarne Joel ja Elina Rahkosen avioliiton purkauduttua 5.4.1937 ei heidän välillään ollut toimitettu ositusta. Aarne Joel Rahkonen, joka oli 19.6.1938 vihitty toiseen avioliittoonsa Aune Ida Karolina Pekan, nykyään Valkonen, kanssa, oli kuollut 6.4.1945. Elina Rentola sekä hänen ja Aarne Joel Rahkosen lapset Kerttu Alina Rahkonen, Aune Mirjam Rostén ja Enni Kaarina Pekkanen olivat 29.8.1951 myyneet Rahkolan tilan Rentolan pojalle ja Kerttu Alina Rahkosen, Rosténin ja Pekkasen veljelle Eino Matias Rahkoselle. Tällä kaupalla Rahkolan tilan omistusoikeus ei ollut voinut siirtyä Eino Matias Rahkoselle, koska myyjinä eivät olleet olleet Valkonen ja hänen ja Aarne Joel Rahkosen tuolloin vajaavaltainen tytär Eila Marjatta Rahkonen, nykyään Joensuu. Eino Matias Rahkosella ei ollut tilaan lainhuutoa. Eino Matias Rahkonen, joka oli 31.12.1962 vihitty avioliittoon Vilhelmiina Parviaisen kanssa, oli 21.12.1966 kuollut ilman rintaperillisiä. Vilhelmiina Rahkonen oli kuollut 12.7.1984. Hänen kuolinpesänsä osakkaita olivat hänen aikaisemmasta avioliitostaan oleva tytär Sauranen sekä Eino Matias Rahkosen toissijaiset perilliset eli sisaret Kerttu Alina Rahkonen, Rostén ja Pekkanen ja sisarpuoli Joensuu. Sauranen ei ollut yksin perinyt Rahkolan tilaa eikä hän ollut Liulioiden pyynnöstä huolimatta esittänyt selvitystä omistusoikeudestaan tilaan.</p>
        <p>Näillä perusteilla Usko Antero ja Aili Orvokki Liulia ovat vaatineet, että 8.7.1987 tehty Rahkolan tilan kauppa julistetaan mitättömäksi ja että Sauranen velvoitetaan palauttamaan heille tilan kauppahinta 15.000 markkaa laillisine korkoineen 8.7.1987 lukien sekä korvaamaan heille tilalla suoritetuista raivaus-, rakennus- ja istutustöistä aiheutuneet kustannukset yhteensä 185.000 markkaa laillisine korkoineen. Lisäksi Liuliat ovat vaatineet korvausta oikeudenkäyntikuluistaan korkoineen.</p>
      </div>
      <div>
        <h3>Saurasen vastaus</h3>
        <p>Sauranen on kiistänyt kanteen. Hän on jutun ensikäsittelyssä 14.6.1989 antanut kihlakunnanoikeudelle jäljennöksen Rosténin 23.5.1989 allekirjoittamasta ja Kerttu Alina Rahkosen 24.5.1989 allekirjoittamasta perinnöstä luopumisasiakirjasta, joissa asiakirjoissa nämä ilmoittivat luopuneensa perinnöstä Eino Matias Rahkosen jälkeen Saurasen hyväksi ja että Saurasella oli ollut valta menetellä Rahkolan tilan osalta haluamallaan tavalla. Lisäksi Sauranen on antanut oikeudelle jäljennöksen 23.4.1987 rintaperillisittä kuolleen Enni Kaarina Pekkasen lesken Mauri Olavi Pekkasen 6.6.1989 allekirjoittamasta sekä Joensuun ja Valkosen 31.5.1989 allekirjoittamasta asiakirjasta, joissa asiakirjoissa nämä ilmoittivat, ettei Mauri Olavi Pekkasella ollut vaatimuksia Eino Matias ja Vilhelmiina Rahkosen kuolinpesien suhteen eikä Valkosella ja Joensuulla Rahkolan tilan suhteen sekä että Saurasella oli ollut valta menetellä Rahkolan tilan osalta haluamallaan tavalla. Joensuu ilmoitti luopuneensa perinnöstä Eino Matias Rahkosen jälkeen Saurasen hyväksi.</p>
      </div>
      <div>
        <h3>Kanteesta luopuminen</h3>
        <p>Usko Antero ja Aili Orvokki Liulia ovat jutun jatkokäsittelyssä 9.8.1989 lausuneet, että he olivat 29.6.1989 saaneet lainhuudon Rahkolan tilaan. Sen vuoksi he ovat luopuneet kiinteistönkaupan purkamista, kauppahinnan palautusta ja korvausta koskevista vaatimuksistaan. Oikeudenkäyntikulujen korvaamista koskevassa vaatimuksessaan Liuliat sitä vastoin ovat pysyneet, koska heillä oli ollut perusteltu syy kanteen nostamiseen.</p>
      </div>
      <div>
        <h3>Kihlakunnanoikeuden päätös 9.8.1989</h3>
        <p>Koska kantajat olivat luopuneet kanteestaan, lausunnon antaminen siitä raukesi.</p>
        <p>Oikeudenkäyntikulujen korvaamista koskevan vaatimuksen osalta kihlakunnanoikeus on todennut, että Usko Antero ja Aili Orvokki Liulia olivat saaneet ostamaansa Rahkolan tilaan lainhuudon. He vastasivat lainhuudon hakemisesta aiheutuneista kuluista, mikäli kauppakirjassa ei ollut muuta sovittu. Tällaista sopimusehtoa kauppakirjassa ei ollut. Muutoinkaan ei ollut esitetty selvitystä siitä, että Sauranen olisi ollut velvollinen korvaamaan Liulioille jutun hoitamisesta aiheutuneet kulut. Sen vuoksi kihlakunnanoikeus on hylännyt Liulioiden vaatimuksen oikeudenkäyntikulujensa korvaamisesta aiheettomana.</p>
      </div>
      <div>
        <h3>Vaasan hovioikeuden tuomio 13.9.1990</h3>
        <p>Hovioikeus, jonka tutkittavaksi muun muassa Usko Antero ja Aili Orvokki Liulia olivat saattaneet jutun, on lausunut, että Liuliat olivat 8.7.1987 allekirjoitetulla kauppakirjalla ostaneet Sauraselta Rahkolan tilan. Kun lainhuudon saamisessa oli ilmennyt vaikeuksia, olivat Liuliat kanteella vaatineet kaupan julistamista mitättömäksi ja korvausta kiinteistöön panemistaan kustannuksista. Jutun ensikäsittelyssä 14.6.1989 Sauranen oli esittänyt neljä ilmoitusta perintö- ja muusta oikeudesta luopumisesta. Liuliat olivat saaneet tilaan lainhuudon 29.6.1989 ja 9.8.1989 ilmoittaneet luopuvansa kanteestaan muulta paitsi oikeudenkäyntikulujen korvaamista koskevalta osalta.</p>
        <p>Jutussa ei ollut näytetty, etteivät Liuliat olisi ilman Saurasen myötävaikusta pystyneet hankkimaan lainhuudon saamisen edellyttämää selvitystä. Kauppakirjan mukaan lainhuudatuskustannuksista vastasi ostaja.</p>
        <p>Ottaen kuitenkin huomioon sen selvityksen laadun, jonka hankkimista lainhuudon saaminen oli edellyttänyt, hovioikeus on katsonut, että asia oli ollut niin sekava ja epätietoinen, että Liulioilla oli ollut perusteltu syy oikeudenkäyntiin. Tällä perusteella asianosaiset saivat pitää heillä jutusta olleet kulut omana vahinkonaan.</p>
        <p>Lainkohta: Oikeudenkäymiskaari 21 luku 3 § 1 mom.</p>
        <p>Hovioikeus on katsonut, ettei ollut syytä kihlakunnanoikeuden päätöksen lopputuloksen muuttamiseen. Jutun näin päättyessä Liuliat saivat pitää heillä hovioikeudesta olleet kulut vahinkonaan.</p>
      </div>
    </div>
    <div>
      <h2 id="19910113mhaku0">MUUTOKSENHAKU KORKEIMMASSA OIKEUDESSA</h2>
      <p>Usko Antero ja Aili Orvokki Liulialle on myönnetty valituslupa 10.1.1991. Valituksessaan Liuliat ovat vaatineet, että Sauranen velvoitetaan korvaamaan heidän oikeudenkäyntikulunsa kihlakunnanoikeudessa ja hovioikeudessa laillisine korkoineen. Lisäksi he ovat vaatineet korvausta kuluistaan täällä.</p>
      <p>Sauranen on antanut häneltä pyydetyn vastauksen ja vaatinut korvausta vastauskuluistaan korkoineen.</p>
    </div>
    <div>
      <h2 id="19910113yloa0">KORKEIMMAN OIKEUDEN RATKAISU 28.8.1991</h2>
      <div>
        <h3>Perustelut</h3>
        <p>Kaupassa 29.8.1951 eivät ole olleet myyjinä Aarne Joel Rahkosen leski Aune Ida Karolina Valkonen ja tuolloin vajavaltainen tytär Eila Marjatta Rahkonen, nykyään Joensuu. Kun Elina Rentola, Kerttu Alina Rahkonen, Aune Mirjam Rostén ja Enni Kaarina Pekkanen eivät ole voineet sanotulla kaupalla myydä Valkosen avio-oikeusosuutta ja Joensuun perintöosuutta vastaavia osia Rahkolan tilasta Eino Matias Rahkoselle, tämä ei ole saanut omistusoikeutta koko tilaan. Rintaperillisittä kuolleen Eino Matias Rahkosen sisaret Kerttu Alina Rahkonen, Rostén ja Enni Kaarina Pekkanen sekä sisarpuoli Joensuu ovat Saurasen ohella olleet Eino Matias Rahkosen 12.7.1984 kuolleen puolison Vilhelmiina Rahkosen kuolinpesän osakkaita.</p>
        <p>Sauranen ei ole näyttänyt, että Kerttu Alina Rahkonen, Rostén, Enni Kaarina Pekkanen tai hänen leskensä Mauri Olavi Pekkanen olisivat luopuneet perinnöstä Eino Matias Rahkosen jälkeen Saurasen hyväksi ja Valkonen luovuttanut avio-oikeusosuutensa kiinteistöstä sekä Joensuu luovuttanut Aarne Joel Rahkosen jälkeen perimänsä osan kiinteistöstä ja luopunut perinnöstä Eino Matias Rahkosen jälkeen jo ennen vuotta 1989. Sauranen ei siten ole kaupantekohetkellä omistanut eikä myöskään ennen haasteen tiedoksiantamista saanut omistukseensa koko Rahkolan tilaa. Näin ollen Usko Antero ja Aili Orvokki Liulialla, joiden ei ole näytetty olleen kaupantekohetkellä tietoisia Saurasen saannossa olleista virheistä, olisi ollut oikeus saada 8.7.1987 tehty kauppa puretuksi, kauppahinta palautetuksi ja korvausta heille kaupasta aiheutuneesta vahingosta. Saurasen saannossa olleet virheet ovat oikeudenkäynnin aikana tulleet korjatuiksi ja Liuliat ovat saaneet lainhuudon Rahkolan tilaan. Usko Antero ja Aili Orvokki Liulialla on kuitenkin ennen hovioikeuden tuomiossa tarkoitettujen asiakirjojen esittämistä ollut perusteltu syy nostaa Saurasta vastaan kiinteistönkaupan purkamista koskeva kanne.</p>
        <p>Asia ei ole niin sekava ja epätietoinen, että Usko Antero ja Aili Orvokki Liulian tulisi oikeudenkäymiskaaren 21 luvun 3 §:n 1 momentin mukaan pitää oikeudenkäyntikulunsa vahinkonaan. Sen vuoksi heillä on oikeus saada korvaus kuluistaan.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja kihlakunnanoikeuden päätös kumotaan. Sauranen velvoitetaan korvaamaan Usko Antero ja Aili Orvokki Liulian oikeudenkäyntikulut jutussa 13.000 markalla 16 prosentin korkoineen tämän tuomion antopäivästä.</p>
        <div>
          <p>Ratkaisuun osallistuneet: presidentti Heinonen, oikeusneuvokset Portin, Nybergh, Riihelä ja Ketola</p>
        </div>
      </div>
    </div>
  </finlex:content>
</finlex:document>
