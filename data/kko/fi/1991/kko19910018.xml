<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910018</dcterms:identifier>
  <finlex:ecliIdentifier>ECLI:FI:KKO:1991:18</finlex:ecliIdentifier>
  <dcterms:title>KKO:1991:18</dcterms:title>
  <dcterms:description>
    <p>
      <strong>Saamisen vanhentuminen</strong>
    </p>
    <p>
      <strong>Vahingonkorvaus</strong>
      <span>Alaikäisen aiheuttama vahinko</span>
    </p>
    <p>
      <strong>Vakuutussopimus</strong>
      <span>Vastuuvakuutus</span>
    </p>
  </dcterms:description>
  <finlex:registerNumber>S90/274</finlex:registerNumber>
  <dcterms:date pvm="19900525">1990-05-25</dcterms:date>
  <finlex:fileCopyNumber>278</finlex:fileCopyNumber>
  <dcterms:issued pvm="19910130">1991-01-30</dcterms:issued>
  <dcterms:abstract>
    <p>Alaikäinen A oli vuonna 1970 varomattomuudellaan aiheuttanut B:lle ruumiinvamman. Vakuutusyhtiö oli A:n holhoojan tekemän vahinkoilmoituksen perusteella vastuuvakuutuksen nojalla suorittanut B:lle vuosina 1970-1985 korvauksia.</p>
    <p>Vakuutusyhtiön maksamien korvausten lisäksi B vaati vuonna 1985 vireille panemallaan kanteella lisäkorvauksia A:lta. Vakuutusyhtiön suoritusten katsottiin katkaisseen B:n korvaussaamisen vanhentumisen riippumatta siitä, oliko A tiennyt vakuutusyhtiön suorituksista.</p>
  </dcterms:abstract>
  <dcterms:tableOfContents>
    <a href="19910018aloa0">ASIAN KÄSITTELY ALEMMISSA OIKEUKSISSA</a>
    <a href="19910018mhaku0">MUUTOKSENHAKU KORKEIMMASSA OIKEUDESSA</a>
    <a href="19910018yloa0">KORKEIMMAN OIKEUDEN RATKAISU 30.1.1991</a>
  </dcterms:tableOfContents>
  <finlex:content id="s19910018.kko">
    <div>
      <h2 id="19910018aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Lappeen kihlakunnanoikeudessa</h3>
        <p>Kari Aulis Nuutinen on Jukka Harry Heikki Sepälle 29.1.1986 tiedoksi toimituttamansa haasteen nojalla kertonut, että Seppä oli Lappeenrannassa 24.8.1970 eräässä autotallissa käsitellyt isänsä omistamaa pienoiskivääriä varomattomasti laukaisten ladatun aseen Nuutista kohden. Luoti oli osunut Nuutisen lantioon ja kulkenut lantion läpi, katkaissut lähes kokonaan vasemman suolikuoppavaltimon loppuosan, puhkaissut ohutsuolen kuudesta kohdasta ja tehnyt reikiä suoliston suoliliepeeseen. Vammat olivat olleet hengenvaarallisia ja aiheuttaneet laajan leikkauksen.</p>
        <p>Nuutiselle oli pysyvänä seurauksena onnettomuudesta jäänyt vatsakivut, reisihermon pinnetila, joka aiheutti nivusiin jatkuvia vaivoja, sekä vasempaan alaraajaan särkyä ja tunnottomuutta sekä verisuonten hyytymistä. Onnettomuudesta jääneet vaivat olivat kestäneet yli 15 vuoden ajan. Ne olivat aiheuttaneet unettomia öitä ja niiden seurauksena väsymyksestä johtuvaa työkyvyn ja -halun alenemista sekä psyykkisiä ongelmia. Lisäksi neljän leikkauksen seurauksena oli vatsaan, nivusiin ja reiteen jäänyt laajoja rumentavia arpia.</p>
        <p>Korvauksen maksamisesta Nuutiselle oli Sepän puolesta huolehtinut hänen isänsä nimissä vakuutusyhtiössä ollut vastuuvakuutus, jonka yläraja Nuutisen yllätykseksi oli ollut 30.000 markkaa. Tämän vuoksi korvauksen maksaminen oli lopetettu vuonna 1985. Vakuutusyhtiön suorittamat korvaukset eivät myöskään olleet olleet riittävät tavanomaisen korvauskäytännön mukaan.</p>
        <p>Sen vuoksi Nuutinen, joka on katsonut, että vakuutusyhtiön suorittamat maksut olivat katkaisseet hänen saamisensa vanhentumisen, on vaatinut, että Seppä velvoitettaisiin suorittamaan hänelle korvaukseksi kivusta ja särystä 50.000 markkaa, pysyvästä viasta ja haitasta 100.000 markkaa, kosmeettisesta haitasta 20.000 markkaa ja sairauskuluista, joita vakuutusyhtiö ei ollut korvannut, yhteensä 1.475 markkaa korkoineen sekä korvausta ansion menetyksestä ja oikeudenkäyntikuluista. Lisähaasteen nojalla Nuutinen on vaatinut vielä korvausta kustannuksista 1.442,30 markkaa korkoineen.</p>
      </div>
      <div>
        <h3>Sepän vastaus</h3>
        <p>Seppä on kiistänyt kanteen ja vaatinut korvausta oikeudenkäyntikuluistaan korkoineen. Asianosaisten holhoojat olivat vuonna 1970 sopineet korvauksen rajoittamisesta vakuutuskorvauksen määrään. Nuutisen vaatimukset olivat myös vanhentuneet. Vahinkotapahtumasta ja korvaussopimuksen tekemisestä oli kulunut yli 15 vuotta ja Seppä oli tiennyt vakuutusyhtiön suorittamista korvauksista vasta vuonna 1985. Joka tapauksessa korvausten määrää tuli sovitella Nuutisen oman myötävaikutuksen perusteella. Kihlakunnanoikeuden päätös 29.1.1987</p>
        <p>Kihlakunnanoikeus on katsonut selvitetyn, että Seppä oli 24.8.1970 suuntaamalla ampuma-aseen kohti Nuutista ja vetämällä liipasimesta käsitellyt asetta varomattomasti, jolloin se oli lauennut ja luoti oli aiheuttanut Nuutiselle ruumiinvamman. Seppä ei ollut näyttänyt, että Nuutinen olisi itse myötävaikuttanut aseen laukeamiseen tai luodin osumiseen häneen. Vahingonkorvauksen sovitteluun ei siten ollut aihetta.</p>
        <p>Laukauksen aiheuttaman vamman syntyessä oli voimassa vahingonkorvausta koskeva rikoslain 9 luku, jota vahingonkorvauslain 7 luvun voimaantulosäännöksen mukaan asiassa oli sovellettava. Rikoslain 9 luvun 6 §:n säännöksen mukaan asianomistajalla oli valta hakea vahingonkorvausta sen ajan kuluessa, joka oli säädetty kannevaltaa varten velka-asioissa. Määräajasta velkomisasioissa sekä julkisesta haasteesta velkojille annetun asetuksen 1 §:ssä annetun oikeusohjeen mukaan kymmenvuotinen vanhentumisaika alkoi kulua siitä, kun saaminen syntyi. Vahingonkorvausasiassa tämän katsottiin tarkoittavan teonhetkeä sekä uuden vamman syntymistä tai terveydentilan huonontumista.</p>
        <p>Nuutisen terveydentilassa oli vuonna 1976 todettu sellainen ampumahaavasta aiheutunut huononeminen, jonka vuoksi hänelle oli jouduttu suorittamaan verisuonileikkaus vuonna 1978 ja poistamaan luoti vuonna 1984. Edelleen oli vuonna 1985 jouduttu vapauttamaan vatsaan kasvaneet kiinnikkeet.</p>
        <p>Kun asianosaisten holhoojat olivat korvausasiasta vuonna 1970 sopineet, ei myöhemmin ilmenneitä seurauksia ollut tiedetty ja voitu ottaa huomioon. Sopimus ei siis ollut koskenut niitä. Sopimuksen sisällöksi on kihlakunnanoikeus katsonut selvitetyn, että kun Nuutinen sai Sepän vakuutuksesta korvauksen tuolloin odotettavissa olleista sairaalakuluista ja muusta hoidosta, hän ei esittäisi muita vaatimuksia.</p>
        <p>Edellä mainitun asetuksen 2 §:ssä annetun oikeusohjeen mukaan vahingonkorvausvelvollisen tieten hänen puolestaan tapahtuneiden vakuutusyhtiön suorittamien korvausten maksujen oli yleisesti ottaen katsottava katkaisseen vahingonkorvausvaateiden vanhentumisen. Sepän holhooja oli ollut maksuista tietoinen eikä Sepän täysi-ikäiseksi tulon voitu katsoa aiheuttavan saamamiehen aseman huonontumista tässä suhteessa. Kun korvaukset kuitenkin oli suoritettu sopimuksen mukaan, ei Nuutisella ollut oikeutta vaatia enempää korvausta niistä.</p>
        <p>Näin ollen kihlakunnanoikeus on katsonut, että Nuutisella oli oikeus saada korvausta haasteen tiedoksiantoa edeltävien kymmenen vuoden aikana terveydentilan huonontumisena ilmenneistä vahingoistaan. Kihlakunnanoikeus on katsonut kohtuulliseksi korvaukseksi kivusta ja särystä 20.000, mistä vakuutusyhtiö oli jo korvannut 8.921,20 markkaa.</p>
        <p>Näillä perusteilla kihlakunnanoikeus on, hyläten vaatimukset enemmälti, velvoittanut Sepän suorittamaan Nuutiselle korvaukseksi kivusta ja särystä 11.078,80 markkaa, pysyvästä viasta ja haitasta 29.000 markkaa, kosmeettisesta haitasta 3.000 markkaa sekä sairauskustannuksista 2.881,30 markkaa eli yhteensä 45.960,10 markkaa 16 prosentin korkoineen 44.553,80 markalle 29.1.1986 ja 1.406,30 markalle 9.10.1986 lukien sekä oikeudenkäyntikuluista 15.000 markkaa 16 prosentin korkoineen 29.1.1986 lukien.</p>
      </div>
      <div>
        <h3>Kouvolan hovioikeuden tuomio 29.12.1989</h3>
        <p>Hovioikeus, jonka tutkittavaksi Nuutinen ja Seppä puolin ja toisin olivat saattaneet jutun, on jättänyt tutkimatta Sepän vaatimuksen saada korvausta muutoksenhakukuluistaan hovioikeudessa, koska vaatimus oli tehty vasta vastauskirjelmässä.</p>
        <p>Hovioikeus ei ole ottanut huomioon Nuutisen ja Sepän määräajan jälkeen toimitettuja kirjelmiä liitteineen koska siihen ei ollut oikeudenkäymiskaaren 26 luvun 5 §:n 1 momentissa tarkoitettuja erityisiä syitä. Samoin Sepän hovioikeudelle toimittamaa yksityisluontoista kertomusta ei ole otettu huomioon, koska siihen ei ollut oikeudenkäymiskaaren 17 luvun 11 §:ssä tarkoitettua erityistä syytä.</p>
        <p>Vakuutusyhtiö oli korvannut Nuutiselle kivusta ja särystä 3.000 markkaa 1978, 3.500 markkaa 1984 ja 2.421,20 markkaa 1985. Jutussa ei ollut selvitetty tuolloin vaadittujen korvausten määrää eikä Seppä ollut näyttänyt, että korvausten suorittamisesta olisi sovittu siten, että maksetut korvaukset olivat olleet kertakaikkinen korvaus kivusta ja särystä. Kihlakunnanoikeuden mainitsemilla perusteilla Nuutisen oikeus korvauksiin ei ollut vanhentunut ja hän oli oikeutettu vaatimaan korvauksia vahingon tapahtumahetkestä 24.8.1970 lukien. Hovioikeus on katsonut, että kihlakunnanoikeuden kivusta ja särystä tuomitsema korvaus oli kohtuullinen.</p>
        <p>Pysyvästä viasta ja haitasta sekä kosmeettisesta haitasta hovioikeus on lausunut, että Nuutisen terveydentilassa oli vuonna 1976 tapahtunut sellaista huonontumista, jonka johdosta hän oli oikeutettu korvausvaatimuksen esittämiseen, vaikka 10 vuotta oli kulunut vahingon tapahtumahetkestä. Nuutisella oli oikeus korvauksiin vahingon tapahtumahetkestä 24.8.1970 alkaen. Kihlakunnanoikeuden tuomitsema korvaus oli kohtuullinen. Vuonna 1976 alkaneen terveydentilan huononemisen jälkeen suoritetuista leikkauksista Nuutiselle oli jäänyt vatsan seudulle ja jalkoihin rumentavia leikkausarpia. Tämän johdosta Nuutinen oli oikeutettu saamaan kihlakunnanoikeuden määräämän korvauksen pysyvästä kosmeettisesta haitasta.</p>
        <p>Kihlakunnanoikeuden päätöksessä Nuutiselle maksettavaksi määrätyt kulut 2.881,30 markkaa olivat aiheutuneet Nuutisen vuonna 1976 alkaneesta terveydentilan huononemisesta.</p>
        <p>Hovioikeus on jättänyt asian kihlakunnanoikeuden päätöksen lopputuloksen varaan.</p>
      </div>
    </div>
    <div>
      <h2 id="19910018mhaku0">MUUTOKSENHAKU KORKEIMMASSA OIKEUDESSA</h2>
      <p>Nuutinen ja Seppä ovat pyytäneet valituslupaa.</p>
      <p>Nuutinen on vaatinut tuomittujen korvausten korottamista sekä korvausta oikeudenkäyntikuluistaan hovioikeudessa ja Korkeimmassa oikeudessa korkoineen. Lisäksi Nuutinen on vaatinut, että hovioikeudelle määräajan jälkeen toimitettu kirjelmä liitteineen otetaan huomioon.</p>
      <p>Seppä on vaatinut Nuutisen kanteen hylkäämistä tai ainakin korvausten alentamista ja sovittelua sekä Nuutisen velvoittamista korvaamaan hänen oikeudenkäyntikulunsa kaikissa oikeusasteissa. Lisäksi Seppä on vaatinut hovioikeuteen toimitetun yksityisluontoisen kirjallisen kertomuksen huomioon ottamista.</p>
      <p>Sepälle on 26.3.1990 myönnetty valituslupa. Nuutisen valituslupahakemus on siirretty Sepän valituksen käsittelyn yhteydessä ratkaistavaksi.</p>
      <p>Nuutinen ja Seppä ovat antaneet pyydetyt vastaukset.</p>
    </div>
    <div>
      <h2 id="19910018yloa0">KORKEIMMAN OIKEUDEN RATKAISU 30.1.1991</h2>
      <div>
        <h3>Päätös valituslupahakemukseen</h3>
        <p>Nuutisen valituslupahakemus hylätään.</p>
      </div>
      <div>
        <h3>Tuomio valitukseen</h3>
        <p>Perustelut</p>
        <p>Seppä on 24.8.1970 käsitellyt ampuma-asetta hovioikeuden tuomiossa selostetulla tavalla, jolloin ase on lauennut. Luoti on osunut Nuutiseen ja kulkenut oikeasta pakarasta vasempaan reiteen aiheuttaen useita suolen puhkeamia sekä vasemmanpuoleisen ulomman lonkkavaltimon repeämän. Vammojen johdosta Nuutiselle on samana päivänä suoritettu leikkaus.</p>
        <p>Vuonna 1976 todetun vasemman ulomman lonkkavaltimon tukkeutumisen vuoksi Nuutiselle on vuonna 1978 suoritettu verisuonileikkaus korjaamalla valtimo omalla laskimosiirrännäisellä. Tämän jälkeen on vasemman lantionseudun ja nivustaipeen kipuilun sekä kouristelevien vatsakipujen johdosta tehty vielä luodin poistoleikkaus kesäkuussa 1984 sekä kesäkuussa 1985 suoritetussa vatsaleikkauksessa vapautettu suolistoon kasvaneita kiinnikkeitä. Vuonna 1986 suoritetuissa tutkimuksissa on muun muassa todettu vasemman lonkan kiertoliikkeen olevan rajoittunut ja aiheuttavan kipua sekä havaittu lonkan alueen lihaksistossa merkkejä surkastumisesta.</p>
        <p>Nuutiselle on vahingoittumisesta aiheutunut kustannuksia sekä kipua ja särkyä. Vuodesta 1976 alkaen tapahtuneen terveydentilan huonontumisen seurauksena on lisäksi aiheutunut pysyvä vika ja haitta sekä kosmeettinen haitta.</p>
        <p>Korkein oikeus katsoo, että Seppä on varomattomalla menettelyllään aiheuttanut Nuutisen vammautumisen edellä todettuine seurauksineen. Nuutisen ei ole näytetty myötävaikuttaneen omaan vahinkoonsa.</p>
        <p>Asiakirjoista saatavan selvityksen mukaan muutamien päivien kuluttua Nuutisen vahingoittumisesta 15.9.1955 syntyneen Nuutisen ja 4.5.1954 syntyneen Sepän isät holhoojina ovat sopineet Sepän aiheuttamasta vahingosta Nuutiselle tulevien korvausten maksamisesta Sepän isällä olleeseen kotivakuutukseen liittyvästä vastuuvakuutuksesta. Vakuutusyhtiö on Sepän isän tehtyä 26.8.1970 vahinkoilmoituksen maksanut syyskuun 1970 ja elokuun 1985 välisenä aikana Nuutiselle tämän yhtiölle toimittamien selvitysten perusteella korvausta sairauskuluista, kivusta ja särystä sekä ansionmenetyksestä, mutta 21.8.1985 ilmoittanut, ettei yhtiö tulisi suorittamaan enempää korvausta, koska vakuutusehtojen mukainen korvauksen enimmäismäärä 30.000 markkaa oli suoritettu. Ei ole perustetta tulkita Sepän ja Nuutisen holhoojien tekemää sopimusta siten, että Nuutisen oikeus korvaukseen olisi rajoitettu vakuutuskorvauksen enimmäismäärään.</p>
        <p>Määräajasta velkomisasioissa sekä julkisesta haasteesta velkojille annetun asetuksen 2 §:n mukaan velallisen taikka kolmannen henkilön velallisen tieten tämän velasta suorittama maksu katkaisee saamisen vanhentumisen. Vakuutusyhtiön suoritukset Nuutiselle ovat perustuneet kerrottuun vastuuvakuutukseen. Vakuutusyhtiö on edellä mainitun vahinkoilmoituksen perusteella yhtiön ja vakuutuksenottajan välisen sopimuksen nojalla, selvitettyään Sepän puolesta vahinkoasiaa Nuutisen kanssa, maksanut tälle Sepän aiheuttamasta vahingosta mainitut korvaukset. Sanotut suoritukset ovat riippumatta siitä, onko Seppä ollut niistä tietoinen, katkaisseet Nuutisen korvaussaamisten vanhentumisen kivun ja säryn sekä sairauskulujen osalta. Pysyvä vika ja haitta sekä kosmeettinen haitta ovat ilmenneet vasta vuodesta 1976 alkaen. Nuutinen on vaatinut Sepältä korvaussaatavaansa kymmenessä vuodessa terveydentilansa huonontumisen jälkeen. Hänen saatavansa Sepältä eivät siten ole miltään osin vanhentuneet.</p>
        <p>Tuomiolauselma</p>
        <p>Hovioikeuden tuomion lopputulosta ei muuteta. Jutun näin päättyessä asianosaiset saavat pitää heille täällä aiheutuneet kulut vahinkonaan.</p>
        <div>
          <p>Ratkaisuun osallistuneet: oikeusneuvokset Takala, Mörä, Nybergh, Ketola ja Suhonen</p>
        </div>
      </div>
    </div>
  </finlex:content>
</finlex:document>
