<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910001</dcterms:identifier>
  <finlex:ecliIdentifier>ECLI:FI:KKO:1991:1</finlex:ecliIdentifier>
  <dcterms:title>KKO:1991:1</dcterms:title>
  <dcterms:description>
    <p>
      <strong>Toimeksianto</strong>
      <span>Palkkio</span>
    </p>
  </dcterms:description>
  <finlex:registerNumber>S90/474</finlex:registerNumber>
  <dcterms:date pvm="19900830">1990-08-30</dcterms:date>
  <finlex:fileCopyNumber>9</finlex:fileCopyNumber>
  <dcterms:issued pvm="19910104">1991-01-04</dcterms:issued>
  <dcterms:abstract>
    <p>A ja B olivat edellyttäneet, että mikäli A hoitaa B:n asiat tämän kuolemaan saakka, A saa B:n kuoleman jälkeen tämän talletustilillä olevat varat. Kun A oli suorittanut hänelle uskotun tehtävän, A:lla oli oikeus saada siitä korvaus B:n kuoltua tämän perillisiltä.</p>
  </dcterms:abstract>
  <dcterms:tableOfContents>
    <a href="19910001aloa0">ASIAN KÄSITTELY ALEMMISSA OIKEUKSISSA</a>
    <a href="19910001mhaku0">MUUTOKSENHAKU KORKEIMMASSA OIKEUDESSA</a>
    <a href="19910001yloa0">KORKEIMMAN OIKEUDEN RATKAISU 4.1.1991</a>
  </dcterms:tableOfContents>
  <finlex:content id="s19910001.kko">
    <div>
      <h2 id="19910001aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Ylivieskan kihlakunnanoikeudessa</h3>
        <p>Vieno Lehtola on Mauri Johannes Vuotia ja Maire Hellevi Peurasta vastaan ajamassaan kanteessa ja kannetta kehittäessään lausunut, että hän oli hoitanut Vuotin ja Peurasen isää, Oulaisista ollutta 4.3.1988 kuollutta Set Johannes Vuotia ja huolehtinut tämän asioista. Set Johannes Vuoti oli eläessään luvannut Lehtolalle hoitopalkaksi Suomen Yhdyspankki Oy:n Oulaisten konttorissa tilillään olleet rahat, joiden määrä 4.3.1988 oli ollut 31.480,40 markkaa. Kuolinpesän osakkaista vastaajat olivat kieltäytyneet maksamasta Lehtolalle tulevaa palkkaa, kun sen sijaan kuolinpesän kolmannen osakkaan kanssa Lehtola oli tehnyt sopimuksen, jonka mukaan tämä maksoi Lehtolalle 6.000 markkaa osuutenaan Set Johannes Vuotin hoitamisesta ja huolehtimisesta tulevasta korvauksesta. Set Johannes Vuotin kuolinpesä oli jaettu.</p>
        <p>Tämän vuoksi Lehtola on vaatinut Mauri Johannes Vuotin ja Peurasen velvoittamista pääluvun mukaan suorittamaan hänelle työpalkkana Set Johannes Vuotin hoitamisesta ja hänen asioistaan huolehtimisesta tämän kuuden viimeisen elinvuoden aikana kaksi kolmasosaa sanotuista 31.480,40 markasta eli yhteensä 20.986 markkaa 94 penniä.</p>
      </div>
      <div>
        <h3>Mauri Johannes Vuotin ja Peurasen vastaus</h3>
        <p>Mauri Johannes Vuoti ja Peuranen ovat kiistäneet kanteen todeten, ettei Lehtolan ja Set Johannes Vuotin välillä ollut ollut työsuhdetta. Lehtola oli hoitanut Set Johannes Vuotin asioita ystävänpalveluksena eikä ansaitsemistarkoituksessa. Tosiasiassa Lehtolan vaatimus oli perustunut siihen, että hän oli väittänyt Set Johannes Vuotin tehneen hänen hyväkseen suullisen testamentin Suomen Yhdyspankki Oy:n tilillä olevista rahoista noin kolme vuotta ennen Set Johannes Vuotin kuolemaa. Väitettyä lupausta ei kuitenkaan voitu pitää pätevänä testamenttimääräyksenä.</p>
      </div>
      <div>
        <h3>Kihlakunnanoikeuden päätös 14.9.1989</h3>
        <p>Kihlakunnanoikeus on perusteluinaan lausunut, että Lehtolalla oli oikeus kanteen mukaiseen suoritukseen, mikäli hän pystyi näyttämään, että hänen ja Set Johannes Vuotin välillä oli ollut työsopimukseen perustunut työsuhde. Siten juttu oli ratkaistava tarkastelemalla työsuhteen tunnusmerkistön soveltamista tapaukseen.</p>
        <p>Työsuhde edellytti työn tekemistä. Työn tekemiseksi kelpasi mikä tahansa inhimillinen käyttäytyminen, jolla oli taloudellista arvoa. Todistajana kuultu Silja Orvokki Aspholm oli kertonut, että Lehtola oli hoitanut Set Johannes Vuotin juoksevat asiat ja raha-asiat. Halvaantumisen vuoksi Set Johannes Vuoti ei ollut kyennyt hoitamaan asioitaan. Todistajan kertomuksen perusteella työn tekeminen kanteessa kerrotulla tavalla oli näytetty toteen.</p>
        <p>Työsuhteen toisen tunnusmerkin mukaan työtä oli sitouduttava tekemään toiselle henkilölle. Työsuorituksen tuli siten koitua työn teettäjän hyväksi. Mainitun todistajan kertomuksen perusteella Lehtolan tekemä työ oli koitunut Set Johannes Vuotin hyväksi.</p>
        <p>Työsuhde edellytti, että työtä tehtiin palkkaa tai muuta vastiketta vastaan. Koska työn tekeminen ilman vastiketta oli poikkeuksellista, vastaajilla oli näyttötaakka siitä, että Lehtola oli tehnyt edellä kerrotun työnsä ilman palkkaa. Tällaista näyttöä he eivät olleet esittäneet. Sen sijaan Lehtola oli esittänyt selvityksen sovitun vastikkeen määrästä.</p>
        <p>Neljäs työsuhteen tunnusmerkki edellytti, että työtä tehtiin työnantajalle tämän johdon ja valvonnan alaisena. Oikeus työn johtoon tarkoitti, että työnantaja määräsi työsuorituksesta eli siitä, missä ja milloin työ tehtiin. Työn valvontaoikeudella tarkoitettiin oikeutta valvoa, että työ suoritettiin annettujen ohjeiden mukaisesti. Todistaja Aspholmin kertomuksen mukaan Lehtolan tekemä työ oli ollut juoksevien asioiden hoitoa. Mainittu työn luonne huomioon ottaen Set Johannes Vuotilla oli ollut oikeus johtaa ja valvoa Lehtolan työtä.</p>
        <p>Työsuhteen tuli perustua työsopimukseen. Työsopimuslain 4 §:n 1 momentin mukaan työsopimuksen tekeminen ei edellyttänyt määrätyn muodon noudattamista. Täten myös suullinen sopimus oli pätevä. Todistaja Aspholm oli kertonut, että hänen käsityksensä mukaan Lehtolan ja Set Johannes Vuotin välillä ei ollut ollut työsuhdetta, vaan kysymys oli ollut lämpimästä ystävyyssuhteesta. Toisaalta Aspholm oli kuitenkin kertonut Set Johannes Vuotin luvanneen, että mikäli Lehtola hoitaisi hänen asiansa loppuun saakka, käyttötilille jäävät rahat kuuluivat Lehtolalle. Aspholmin mielestä tämä oli Set Johannes Vuotin tarkoituksen mukaan ollut palkkaa siitä työstä, minkä Lehtola oli Set Johannes Vuotin hyväksi tehnyt. Kihlakunnanoikeus on katsonut Aspholmin edellä kerrottujen vastiketunnusmerkkiin viittaavien lausumien osoittavan, että Lehtolan ja Set Johannes Vuotin välille oli syntynyt suullinen työsopimus, johon muut työsuhteen tunnusmerkit olivat perustuneet.</p>
        <p>Vastikkeen määrän osalta kihlakunnanoikeus on katsonut todistaja Aspholmin kertomuksen perusteella selvitetyksi, että vastikkeeksi työstä Set Johannes Vuoti oli luvannut Lehtolalle Suomen Yhdyspankki Oy:n Oulaisten konttorissa talletustilillä olleet varat. Maaliskuun 26 päivänä 1988 toimitetun perunkirjoituksen mukaan näiden varojen määrä oli ollut 31.480 markkaa 40 penniä.</p>
        <p>Edellä olevan perusteella kihlakunnanoikeus on katsonut, että Lehtola oli sitoutunut tekemään Set Johannes Vuotille työtä tämän johdon ja valvonnan alaisena sovittua vastiketta vastaan. Työsopimus oli sovittu olemaan voimassa toistaiseksi. Koska työsuhteen kaikki tunnusmerkit olivat sopineet Lehtolan ja Set Johannes Vuotin väliseen suhteeseen ja koska luvattua vastiketta ei ollut suoritettu Lehtolalle, kihlakunnanoikeus on katsonut, että Lehtolalla oli oikeus saada Mauri Johannes Vuotilta ja Peuraselta näiden pääluvun mukainen osuus saatavasta huomioon ottaen, että Lehtola oli luopunut kuolinpesän kolmannen osakkaan osalta suorituksen vaatimisesta.</p>
        <p>Tämän vuoksi kihlakunnanoikeus on velvoittanut Mauri Johannes Vuotin ja Peurasen kummankin erikseen suorittamaan Lehtolalle työpalkkaa Set Johannes Vuotin hoitamisesta ja hänen asioistaan huolehtimisesta kuuden viimeisen elinvuoden aikana 10.493,47 markkaa.</p>
      </div>
      <div>
        <h3>Vaasan hovioikeuden tuomio 15.2.1990</h3>
        <p>Hovioikeus, jonka tutkittavaksi Mauri Johannes Vuoti ja Peuranen olivat saattaneet jutun, on lausunut, että todistajan kertomuksen mukaan Set Johannes Vuoti oli eläessään luvannut, että jos Lehtola hoiti hänen asiansa loppuun saakka, kanteessa mainitulle Set Johannes Vuotin käyttötilille hänen kuoltuaan jäävät varat kuuluivat Lehtolalle. Set Johannes Vuoti ja Lehtola eivät sen sijaan olleet sopineet, että Lehtola olisi saanut palkkaa Set Johannes Vuotin eläessä. Lehtolalla ei siten ollut kanteessa mainitulla perusteella palkkasaatavaa Set Johannes Vuotin kuolinpesältä.</p>
        <p>Tämän vuoksi hovioikeus on kumonnut kihlakunnanoikeuden päätöksen ja hylännyt Lehtolan kanteen.</p>
      </div>
    </div>
    <div>
      <h2 id="19910001mhaku0">MUUTOKSENHAKU KORKEIMMASSA OIKEUDESSA</h2>
      <p>Lehtolalle on myönnetty valituslupa 14.5.1990. Lehtola on vaatinut hovioikeuden tuomion kumoamista ja kanteensa hyväksymistä.</p>
      <p>Mauri Johannes Vuoti ja Peuranen ovat vastanneet valitukseen ja vaatineet sen hylkäämistä ja vastauskulujensa korvaamista korkoineen.</p>
    </div>
    <div>
      <h2 id="19910001yloa0">KORKEIMMAN OIKEUDEN RATKAISU 4.1.1991</h2>
      <div>
        <h3>Perustelut</h3>
        <p>Set Johannes Vuoti ja Lehtola ovat edellyttäneet, että mikäli Lehtola hoitaa Set Johannes Vuotin asiat loppuun saakka, Lehtola saa ensiksi mainitun kuoleman jälkeen tämän kerrotulla talletustilillä olevat varat. Lehtola on sen mukaisesti Set Johannes Vuotin kuuden viimeisen elinvuoden aikana hoitanut hänen juoksevat asiansa ja raha-asiansa sekä huolehtinut tämän hautaamisesta. Talletustilillä on ollut varoja Set Johannes Vuotin kuollessa 31.480 markkaa 40 penniä. Kun Lehtola on suorittanut hänelle uskotun tehtävän, hänellä on oikeus saada siitä korvaus. Mauri Johannes Vuoti ja Peuranen ovat velvolliset suorittamaan kanteen mukaisesti kumpikin pääluvun mukaisen osuuden Lehtolan vaatimasta 20.986 markan 94 pennin korvauksesta eli 10.493 markkaa 47 penniä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan Lehtolan kanteen hylkäämisen osalta ja asia jätetään kihlakunnanoikeuden päätöksen lopputuloksen varaan. Maksuttomasta oikeudenkäynnistä annetun lain nojalla maksetaan valtion varoista asianajaja Olavi Herttelille palkkioksi Lehtolan avustamisesta täällä 1.200 markkaa, mikä määrä Mauri Johannes Vuoti ja Peuranen velvoitetaan yhteisvastuullisesti korvaamaan valtiolle.</p>
        <div>
          <p>Ratkaisuun osallistuneet: oikeusneuvokset Mörä, Nybergh, Ketola, Huopaniemi ja Wirilander</p>
        </div>
      </div>
    </div>
  </finlex:content>
</finlex:document>
