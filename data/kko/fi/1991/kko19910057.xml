<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910057</dcterms:identifier>
  <finlex:ecliIdentifier>ECLI:FI:KKO:1991:57</finlex:ecliIdentifier>
  <dcterms:title>KKO:1991:57</dcterms:title>
  <dcterms:description>
    <p>
      <strong>Takaus</strong>
      <span>Omavelkainen takaus</span>
    </p>
    <p>
      <strong>Todistustaakka</strong>
    </p>
  </dcterms:description>
  <finlex:registerNumber>S89/985</finlex:registerNumber>
  <dcterms:date pvm="19900829">1990-08-29</dcterms:date>
  <finlex:fileCopyNumber>1493</finlex:fileCopyNumber>
  <dcterms:issued pvm="19910508">1991-05-08</dcterms:issued>
  <dcterms:abstract>
    <p>Päävelallinen oli ilmoittanut omavelkaisen takauksen antajalle, että takauksen kohteena oleva tavaratoimituksen maksamista koskeva velka oli tavaran virheellisyyden johdosta perusteeton. Takaaja oli kuitenkin maksanut velan. Tuon ilmoituksen johdosta takaaja ei ollut menettänyt takautumisoikeuttaan, koska ilmoitus ei ollut saattanut velan perusteettomuutta niin todennäköiseksi, että takaaja sen johdosta olisi vapautunut takausvastuustaan.</p>
    <p>Ään.</p>
  </dcterms:abstract>
  <dcterms:tableOfContents>
    <a href="19910057aloa0">ASIAN AIKAISEMPI KÄSITTELY</a>
    <a href="19910057mhaku0">MUUTOKSENHAKU KORKEIMMASSA OIKEUDESSA</a>
    <a href="19910057yloa0">KORKEIMMAN OIKEUDEN RATKAISUT 8.5.1991</a>
  </dcterms:tableOfContents>
  <finlex:content id="s19910057.kko">
    <div>
      <h2 id="19910057aloa0">ASIAN AIKAISEMPI KÄSITTELY</h2>
      <div>
        <h3>Pentti Nordqvistin takaisinsaantikanne Helsingin raastuvanoikeudessa</h3>
        <p>Pentti Nordqvist on Suomen Yhdyspankki Oy:lle 25.4.1988 tiedoksiannetun haasteen nojalla lausunut, että Helsingin maistraatti oli lainhakupäätöksellään 9.3.1988 pankin hakemuksesta ulosottolain 2 luvun 1 ja 17 §:n nojalla velvoittanut Nordqvistin suorittamaan pankille 46.977,20 markkaa 16 prosentin korkoineen 7.4.1986 lukien.</p>
        <p>Perusteluinaan maistraatti oli lausunut, että pankki oli antamansa tavaratoimitukseen perustuvaa saatavaa koskevan omavelkaisen takauksen nojalla suorittanut Valaisin-Center Oy:n puolesta Ker-Lux Ky:lle sen saamisen Valaisin-Center Oy:n annettua pankille takauksen vastasitoumuksen. Nordqvist oli antanut pankille rajoitetun yleistakaussitoumuksen, jolla hän oli mennyt omavelkaiseen takaukseen Valaisin-Center Oy:n edellä mainitun pankkitakauksen johdosta antaman vastasitoumuksen täyttämisestä.</p>
        <p>Samalla maistraatti oli velvoittanut Nordqvistin suorittamaan pankille myös eräitä muita saatavia.</p>
        <p>Valaisin-Center Oy:n ja Ker-Lux Ky:n välinen asia oli kuitenkin ollut riitainen, joten pankki ei olisi takaajana saanut suorittaa saatavaa.</p>
        <p>Sen vuoksi ja kun takaukseen perustuva pankin saatava lisäksi oli vanhentunut, Nordqvist on vaatinut lainhakupäätöksen kumoamista ja oikeudenkäyntikulujensa korvaamista korkoineen.</p>
      </div>
      <div>
        <h3>Raastuvanoikeuden päätös 15.12.1988</h3>
        <p>Raastuvanoikeus on kuultuaan pankkia kanteesta lausunut, että jutussa oli kuultu todistajana Valaisin-Center Oy:n toimitusjohtajana vuosina 1982-1985 toiminutta Jorma Juhani Roukoa. Hän oli kiistänyt ilmoittaneensa pankille, että pankki saisi maksaa Ker-Lux Ky:lle pankkitakauksen määrän, koska Ker-Lux Ky:n toimituksesta oli aiheutunut Valaisin-Center Oy:lle vahinkoa arviolta 300.000 markkaa laskutusmyynnin osalta ja 150.000 markkaa bruttovoiton menetyksenä. Tästä oli kirjallisesti ilmoitettu pankille ja kerrottu, että 300.000 markan korvauksia tullaan vaatimaan, kun asia oli edelleen riitainen.</p>
        <p>Huomioon ottaen jutussa esitetyn kirjallisen ja suullisen näytön raastuvanoikeus on katsonut, että Nordqvist oli 27.6.1985 antanut pankille rajoitetun yleistakaussitoumuksen, jossa hän oli mennyt omavelkaiseen takaukseen Valaisin-Center Oy:n pankilta saaman 1.7.1985 päivätyn takauksen johdosta antaman vastasitoumuksen täyttämisestä. Sen vuoksi ja kun ei ollut näytetty pankin menetelleen virheellisesti suorittaessaan tuon takauksen perusteella Ker-Lux Ky:n saatavan korkoineen, raastuvanoikeus siihenkin nähden, ettei takausmiehen edesvastaus-velvollisuuden tarkemmasta määräämisestä annetun asetuksen 4 §:ssä säädettyä vuoden vanhentumisaikaa ollut sovellettava tapaukseen, on näillä ja muulta osalta perusteilla, joista nyt ei ole kysymys, hylännyt kanteen ja velvoittanut Nordqvistin korvaamaan pankin oikeudenkäyntikulut jutussa 6.000 markalla.</p>
      </div>
      <div>
        <h3>Helsingin hovioikeuden tuomio 14.6.1989</h3>
        <p>Hovioikeus, jonka tutkittavaksi Nordqvist oli saattanut asian, on jättänyt asian nyt kysymyksessä olevalta osalta raastuvanoikeuden päätöksen varaan.</p>
        <p>Muiden Nordqvistin maksettavaksi tuomittujen saatavien osalta hovioikeus on katsonut niitä koskevan vaatimuksen esitetyn myöhään ja sen vuoksi siten muuttanut raastuvanoikeuden päätöstä, että Nordqvist on vapautettu suorittamasta pankille sanottuja saatavia. Lisäksi Nordqvist on vapautettu suorittamasta pankille 6.000 markan korvausta oikeudenkäyntikuluista raastuvanoikeudessa.</p>
      </div>
    </div>
    <div>
      <h2 id="19910057mhaku0">MUUTOKSENHAKU KORKEIMMASSA OIKEUDESSA</h2>
      <p>Nordqvist ja pankki ovat pyytäneet lupaa hakea muutosta hovioikeuden tuomioon.</p>
      <p>Nordqvistille on myönnetty valituslupa 26.2.1990, jolloin kysymys valitusluvan myöntämisestä pankille on siirretty ratkaistavaksi Nordqvistin valituksen käsittelyn yhteydessä.</p>
      <p>Nordqvist on valituksessaan toistanut kanteensa hylätyltä osalta ja vaatinut oikeudenkäyntikulujensa korvaamista.</p>
      <p>Pankki on vastannut Nordqvistin muutoksenhakemukseen ja vaatinut korvausta oikeudenkäyntikuluistaan. Nordqvist on antanut vastauksensa pankin valituslupahakemuksen johdosta.</p>
    </div>
    <div>
      <h2 id="19910057yloa0">KORKEIMMAN OIKEUDEN RATKAISUT 8.5.1991</h2>
      <div>
        <h3>Ratkaisu pankin valituslupahakemukseen</h3>
        <p>Pankille ei myönnetä valituslupaa. Hovioikeuden tuomio jää siten pysyväksi siltä osin kuin Nordqvistin kanne on hyväksytty ja Nordqvist vapautettu korvaamasta pankin oikeudenkäyntikuluja raastuvanoikeudessa.</p>
      </div>
      <div>
        <h3>Ratkaisu Nordqvistin valitukseen</h3>
        <p>Perustelut</p>
        <p>Ennen kuin Suomen Yhdyspankki Oy omavelkaisen takauksensa perusteella on maksanut Valaisin-Center Oy:n tavaravelan Ker-Lux Ky:lle pankki on pyytänyt kaupan molemmilta osapuolilta selvitystä Ker-Lux Ky:n velkoman kauppahinnan perusteesta. Nämä ovat esittäneet siitä ristiriitaisia käsityksiä ja Valaisin-Center Oy on lisäksi ilmoittanut, että se tavaran virheellisyyden johdosta tulisi nostamaan kanteen Ker-Lux Ky:tä vastaan. Valaisin-Center Oy:n näin esittämät käsitykset ja ilmoitus eivät ennen pankin suorittamaa tavaravelan maksua ole saattaneet kauppahinnan perusteettomuutta niin todennäköiseksi, että pankki niiden johdosta olisi vapautunut takausvastuustaan. Täytettyään maksuvelvollisuutensa Valaisin-Center Oy:n tavaravelasta pankilla on näin ollen Nordqvistin pankille antaman takauksen perusteella oikeus saada tältä osin velkomansa maksu Nordqvistilta.</p>
        <p>Valaisin-Center Oy:n pankille antamassa, tavaravelkaa koskevassa vastasitoumuksessa tarkoitetulla takautumisvelalla ei ole ollut määrättyä erääntymispäivää, vaan sen jälkeen kun velka oli syntynyt pankin suorittaman päävelan maksun johdosta, se on ollut maksettava heti pankin vaatimuksesta. Näin ollen takausmiehen edesvastaus-velvollisuuden tarkemmasta määräämisestä annetun asetuksen 4 §:ssä säädetty vuoden vanhentumisaika ei sovellu Nordqvistin kysymyksessä olevaan takaukseen.</p>
        <p>Nordqvist on hävinnyt asian siltä osalta kuin hänen kanteensa on hylätty, eikä pankille ole myönnetty valituslupaa kanteen muulta osalta. Oikeudenkäymiskaaren 21 luvun 4 §:n 1 momentin ensimmäisestä virkkeestä ilmenevän periaatteen johdosta kummallakaan asianomaisella ei ole oikeutta saada korvausta oikeudenkäyntikuluistaan.</p>
        <p>Tuomiolauselma</p>
        <p>Hovioikeuden tuomion lopputulosta ei muuteta. Nordqvistin ja pankin oikeudenkäyntikuluvaatimukset hylätään.</p>
        <div>
          <p>Ratkaisuun osallistuneet: oikeusneuvokset Salervo, Jalanko, Nikkrinen, Roos ja Paasikoski (eri mieltä)</p>
        </div>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Paasikoski: Suomen Yhdyspankki Oy:n olisi, voidakseen omavelkaisena takaajana kieltäytyä maksamasta Valaisin-Center Oy:n tavaravelkaa Ker-Lux Ky:lle tavaran virheellisyyden perusteella, ollut kyettävä näyttämään mainittu peruste toteen. Toisaalta pankin velvollisuus oli ennen laskun maksamista Valaisin-Center Oy:n ja Nordqvistin etu huomioon ottaen riittävällä huolellisuudella varmistua tavaravelan perusteesta.</p>
        <p>Pankki on selvittämällä Korkeimman oikeuden enemmistön toteamin tavoin tavaralaskun perustetta ennen laskun maksamista noudattanut asianmukaista huolellisuutta maksuperusteen selvittämisessä. Kun pankilla ei ole ollut eikä Valaisin-Center Oy ole sille myöskään toimittanut näyttöä tavaran virheellisyydestä, pankilla ei ole ollut perustetta kieltäytyä suorittamasta laskua.</p>
        <p>Näillä ja muutoin Korkeimman oikeuden enemmistön mainitsemilla perusteilla päädyn samaan lopputulokseen kuin enemmistö.</p>
      </div>
    </div>
  </finlex:content>
</finlex:document>
