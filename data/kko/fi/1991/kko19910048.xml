<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910048</dcterms:identifier>
  <finlex:ecliIdentifier>ECLI:FI:KKO:1991:48</finlex:ecliIdentifier>
  <dcterms:title>KKO:1991:48</dcterms:title>
  <dcterms:description>
    <p>
      <strong>Oikeuspaikka</strong>
    </p>
  </dcterms:description>
  <finlex:registerNumber>S89/1035</finlex:registerNumber>
  <dcterms:date pvm="19901022">1990-10-22</dcterms:date>
  <finlex:fileCopyNumber>1169</finlex:fileCopyNumber>
  <dcterms:issued pvm="19910410">1991-04-10</dcterms:issued>
  <dcterms:abstract>
    <p>Kannetta, jossa perintökaaren 17 luvun 1 tai 2 §:n nojalla vaadittiin irtaimen lahjan julistamista pätemättömäksi ja lahjan palauttamista kuolinpesään, voitiin ajaa vastaajan kotipaikan tuomioistuimessa.</p>
  </dcterms:abstract>
  <p>PK 17 luku 1 §</p>
  <p>PK 17 luku 2 §</p>
  <dcterms:tableOfContents>
    <a href="19910048aloa0">ASIAN KÄSITTELY ALEMMISSA OIKEUKSISSA</a>
    <a href="19910048mhaku0">MUUTOKSENHAKU KORKEIMMASSA OIKEUDESSA</a>
    <a href="19910048yloa0">KORKEIMMAN OIKEUDEN RATKAISU 10.4.1991</a>
  </dcterms:tableOfContents>
  <finlex:content id="s19910048.kko">
    <div>
      <h2 id="19910048aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanteet Tuusulan kihlakunnanoikeudessa</h3>
        <p>Tyyne Sanelma Vesterinen on 3.2.1987 Anja Alise Marjatta Turuselle tiedoksi annetun haasteen nojalla lausunut, että Helsingistä ollut Uuno Mikael Viitanen, joka oli 24.6.1945 vihitty toiseen avioliittoonsa Vesterisen 9.6.1973 kuolleen sisaren Irja Viitasen kanssa, oli kuollut 16.5.1986. Uuno Mikael ja Irja Viitasen 26.8.1964 tekemän keskinäisen testamentin mukaan jälkeen jäänyt puoliso sai heidän pesänsä kaiken omaisuuden täysin omistusoikeuksin ja molempien kuoltua omaisuus oli jaettava lain mukaan. Vesterinen oli Irja Viitasen perillisenä Uuno Mikael Viitasen kuolinpesän osakas.</p>
        <p>Uuno Mikael Viitanen oli kuolinpäivänsä aamuna allekirjoittamallaan lahjakirjalla lahjoittanut Asunto Oy Kotikonnuntie 9:n osakkeet nro:t 10044-10309, jotka oikeuttivat huoneiston B 35 hallintaan yhtiön omistamassa talossa osoitteessa Kotikonnuntie 9, Helsinki, sekä koti-irtaimistonsa Turuselle ehdoin, että Viitanen sai asua huoneistossa ja käyttää sitä kotinaan kuolemaansa saakka omistusoikeuden siirtyessä heti Turuselle.</p>
        <p>Lahjoitusta oli pidettävä sopimuksena elossa olevan henkilön jäämistöstä. Lahjoitusta ei ollut tehty testamentille säädetyssä muodossa.</p>
        <p>Mainituilla perusteilla Vesterinen on ensisijaisesti vaatinut, että Uuno Mikael Viitasen Turuselle tekemä lahjoitus perintökaaren 17 luvun 1 tai 2 §:n nojalla julistetaan pätemättömäksi ja että Turunen velvoitetaan luovuttamaan omaisuus tai, jollei se ollut tallella, sen arvo 320.000 markkaa lahjoituspäivästä laskettavine 16 prosentin korkoineen pesänselvittäjän hallintaan.</p>
        <p>Uuno Mikael Viitanen oli lahjoituksella aiheuttanut omaisuutensa olennaisen vähentymisen eikä hänen pesänsä varoista ollut suoritettavissa vastiketta Vesteriselle.</p>
        <p>Tämän vuoksi Vesterinen on toissijaisesti perintökaaren 3 luvun 3 §:n 2 momentin nojalla vaatinut lahjakirjassa mainitun omaisuuden tai sen arvon 320.000 markkaa lahjoituspäivästä laskettavine 16 prosentin korkoineen palauttamista Uuno Mikael Viitasen kuolinpesään. Vielä Vesterinen on vaatinut oikeudenkäyntikulujensa korvaamista 16 prosentin korkoineen.</p>
        <p>Uuno Mikael Viitasen kuolinpesään määrätty pesänselvittäjä varatuomari Aimo Aalto on 25.6.1987 Turuselle tiedoksi annetun haasteen nojalla niin ikään vaatinut, että Uuno Mikael Viitasen Turuselle tekemä lahjoitus julistetaan perintökaaren 17 luvun 1 tai 2 §:n perusteella mitättömäksi ja että Turunen velvoitetaan luovuttamaan saamansa omaisuus Uuno Mikael Viitasen kuolinpesään sekä korvaamaan kuolinpesän oikeudenkäyntikulut korkoineen.</p>
        <p>Kihlakunnanoikeus on ottanut kanteet yhdessä käsiteltävikseen.</p>
      </div>
      <div>
        <h3>Vastine</h3>
        <p>Turunen on vaatinut, että kanteet jätetään väärässä tuomioistuimessa nostettuina tutkimatta. Sen varalta, että kanteet kuitenkin tutkittaisiin, Turunen on vaatinut niiden hylkäämistä.</p>
      </div>
      <div>
        <h3>Maksuton oikeudenkäynti</h3>
        <p>Kihlakunnanoikeus on myöntänyt Vesteriselle ja Turuselle maksuttoman oikeudenkäynnin sekä määrännyt Helsingin kaupungin yleisen oikeusavustajan Aila Koulun Vesterisen ja varatuomari Teemu Paasikosken Turusen oikeudenkäyntiavustajaksi.</p>
      </div>
      <div>
        <h3>Kihlakunnanoikeuden päätös 14.12.1987</h3>
        <p>Perintökaaren 3 luvun 3 §:n 2 momentin ja oikeudenkäymiskaaren 10 luvun 2 §:n 1 momentin nojalla kihlakunnanoikeus on katsonut, että se oli toimivaltainen asiassa.</p>
        <p>Kihlakunnanoikeus on lausunut, että Uuno Mikael Viitanen, joka oli solminut toisen avioliittonsa Vesterisen sisaren Irja Viitasen kanssa, oli kuollut 16.5.1986. Uuno Mikael Viitasella oli ollut ensimmäisestä avioliitostaan yksi lapsi, kun taas avioliitto Irja Viitasen kanssa oli ollut lapseton. Uuno Mikael ja Irja Viitasella oli ollut keskinäinen omistusoikeustestamentti, jonka Uuno Mikael Viitanen oli asianmukaisesti valvonut vuonna 1973 kuolleen Irja Viitasen jälkeen ja jonka testamentin Uuno Mikael Viitasen toissijaiset perilliset, muun ohessa Vesterinen, olivat 9.9.1979 hyväksyneet ja sitoutuneet olemaan sitä moittimatta millään perusteella.</p>
        <p>Uuno Mikael Viitasen kuolinpesän omaisuus oli 18.9.1986 määrätty luovutettavaksi pesänselvittäjän hallintoon ja pesänselvittäjäksi oli määrätty Aalto.</p>
        <p>Uuno Mikael Viitanen oli 16.5.1986 allekirjoittamallaan lahjakirjalla lahjoittanut Turuselle omistamansa Asunto Oy Kotikonnuntie 9:n osakkeet nrot 10044-10309, jotka oikeuttivat huoneiston nro B 35 hallintaan mainitussa asunto-osakeyhtiössä, pidättäen itselleen oikeuden asua ja käyttää mainittua huoneistoa kotinaan kuolemaansa saakka. Lahjoitukseen sisältyi asunnossa oleva koti-irtaimisto kokonaisuudessaan ja lahjakirjan mukaan omistusoikeus osakkeisiin ja koti-irtaimistoon siirtyi Turuselle lahjakirjan allekirjoittamisella.</p>
        <p>Uuno Mikael Viitanen oli allekirjoittanut lahjakirjan lahjanantajana ja Turunen lahjansaajana kahden esteettömän todistajan läsnäollessa kaikkien ollessa tietoisia lahjakirjan sisällöstä ja tarkoituksesta. Osakekirjaan oli merkitty Uuno Mikael Viitasen avoin siirto.</p>
        <p>Koska Turusella oli ollut hallussaan asianmukaisesti siirretty osakekirja ja koska omistusoikeus lahjakirjan mukaan oli siirtynyt sen allekirjoittamisella, kihlakunnanoikeus on katsonut, että lahjoitus oli tullut täytetyksi, vaikka Uuno Mikael Viitanen oli pidättänyt itselleen oikeuden asua ja käyttää lahjakirjassa tarkoitettua huoneistoa kotinaan kuolemaansa saakka.</p>
        <p>Kihlakunnanoikeus on lisäksi katsonut, että Uuno Mikael Viitanen oli edellä kerrotun testamentin nojalla ollut oikeutettu elinaikanaan määräämään omaisuudestaan.</p>
        <p>Sen vuoksi kihlakunnanoikeus on hylännyt kanteet kokonaisuudessaan. Valtion varoista on maksettu Paasikoskelle Turusen avustamisesta kulujen korvaukseksi ja palkkioksi yhteensä 7.783,10 markkaa ja Vesteriselle kulujen korvaukseksi 361,15 markkaa, mitkä määrät samoin kuin valtion varoista maksetut todistajanpalkkiot on jätetty valtion vahingoksi.</p>
      </div>
      <div>
        <h3>Helsingin hovioikeuden päätös 21.6.1989</h3>
        <p>Hovioikeus, jonka tutkittavaksi Vesterinen ja Aalto olivat saattaneet asian, on lausunut, että Vesterinen, joka oli ilmoittanut olevansa 16.5.1986 kuolleen Uuno Mikael Viitasen toissijainen perillinen, oli kanteessaan ensisijaisesti vaatinut, että Uuno Mikael Viitasen Turuselle tekemä lahjoitus perintökaaren 17 luvun 1 tai 2 §:n perusteella julistetaan pätemättömäksi sekä että Turunen velvoitetaan luovuttamaan omaisuus pesänselvittäjän hallintaan. Toissijaisesti Vesterinen oli vaatinut lahjan tai sen arvon palauttamista Uuno Mikael Viitasen kuolinpesään perintökaaren 3 luvun 3 §:n 2 momentin mukaisesti.</p>
        <p>Uuno Mikael Viitasen kuolinpesään määrätty pesänselvittäjä Aalto oli kanteessaan myös vaatinut Uuno Mikael Viitasen tekemän lahjoituksen julistamista mitättömäksi perintökaaren 17 luvun 1 tai 2 §:n perusteella.</p>
        <p>Aallon kanteessa ja Vesterisen kanteessa ensisijaisesti oli ollut kysymys perillisen oikeuden voimaansaattamista koskevasta asiasta. Oikeudenkäymiskaaren 10 luvun 2 §:n 1 momentin mukaan edellä mainitun kanteen käsitteleminen kuului sen tuomioistuimen toimivaltaan, jonka piirissä vainajan asunto ja koti oli ollut. Koska Uuno Mikael Viitasen kotipaikka oli ollut Helsingissä, Tuusulan kihlakunnanoikeus ei ollut ollut toimivaltainen tutkimaan Aallon ja Vesterisen kanteita.</p>
        <p>Edellä mainitulla perusteella hovioikeus on kumonnut kihlakunnanoikeuden päätöksen muutoin paitsi valtion varoista maksettujen korvauksien osalta. Kumotuilta osin asia on oikeudenkäymiskaaren 10 luvun 29 §:n 1 momentin nojalla siirretty Helsingin raastuvanoikeuteen. Asian ratkaistessaan raastuvanoikeuden tuli antaa lausunto, oliko vastapuolen korvattava valtiolle sen varoista suoritettuja määriä vai jäivätkö ne valtion vahingoksi.</p>
      </div>
    </div>
    <div>
      <h2 id="19910048mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 13.3.1990. Yhteisessä valituksessaan Vesterinen ja Aalto ovat vaatineet, että hovioikeuden päätös kumotaan ja että Korkein oikeus ratkaisee viivytyksen välttämiseksi jutun tai palauttaa sen hovioikeuteen. Lisäksi on vaadittu, että Turunen velvoitetaan korvaamaan Helsingin kaupungille yleisen oikeusavustajan Koulun arvioidun palkkion.</p>
      <p>Turunen on antanut pyydetyn vastauksen ja vastauksessaan vaatinut jutun palauttamista hovioikeuteen.</p>
    </div>
    <div>
      <h2 id="19910048yloa0">KORKEIMMAN OIKEUDEN RATKAISU 10.4.1991</h2>
      <div>
        <h3>Perustelut</h3>
        <p>Aallon kanteessa ja Vesterisen kanteessa ensisijaisesti on vaadittu Uuno Mikael Viitasen Turuselle tekemän lahjoituksen julistamista perintökaaren 17 luvun 1 tai 2 §:n nojalla pätemättömäksi sekä lahjoitetun omaisuuden tai sen arvon palauttamista kuolinpesään. Hovioikeus on katsonut tältä osin olevan kysymys perillisen oikeuden voimaansaattamista koskevasta asiasta, jota koskevan kanteen käsittely kuuluu oikeudenkäymiskaaren 10 luvun 2 §:n 1 momentin mukaan sen tuomioistuimen toimivaltaan, jonka piirissä vainajan asunto ja koti on ollut.</p>
        <p>Viimeksi mainitussa säännöksessä luetellaan riidat, jotka kuuluvat perittävän asuin- ja kotipaikan perusteella määräytyvän perintöasiain tuomioistuimen ratkaistaviin. Säännöksessä tarkoitetaan perillisen oikeuden voimaansaattamisella perintökaaren 16 luvun 2 §:n 1 momentissa tarkoitettua vaatimusta. Sitä vastoin säännöksessä ei nimenomaisesti mainita perintökaaren 17 luvun 1 ja 2 §:n perusteella ajettavaa kannetta. Kysymyksessä oleva riitaasia ei ole muullakaan perusteella sellainen, että se olisi tuon säännöksen nojalla ratkaistava perintöasiain tuomioistuimessa.</p>
        <p>Vesterisen kanteessa on toissijaisesti vaadittu Uuno Mikael Viitasen Turuselle lahjoittaman omaisuuden tai sen arvon palauttamista perintökaaren 3 luvun 3 §:n 2 momentin nojalla kuolinpesään. Hovioikeus on ratkaisuaan perustelematta siirtänyt asian myös tältä osin Helsingin raastuvanoikeuteen. Niinkuin Korkein oikeus on ratkaisussaan 1989:152 katsonut, kysymys ei ole perintöasiain tuomioistuimessa käsiteltävästä riidasta.</p>
        <p>Puheena olevia kanteita ei ole missään muussakaan säännöksessä määrätty ratkaistaviksi jossakin erityisessä oikeuspaikassa. Sen vuoksi niitä voidaan oikeudenkäymiskaaren 10 luvun 1 §:n 1 momentin mukaan ajaa siinä tuomioistuimessa, jonka piirissä Turusen koti ja asuinpaikka on, eli Tuusulan kihlakunnanoikeudessa.</p>
      </div>
      <div>
        <h3>Päätöslauselma</h3>
        <p>Hovioikeuden päätös kumotaan ja asia palautetaan hovioikeuteen, jonka tulee ottaa se ilmoituksetta uudelleen käsiteltäväkseen. Maksuttomasta oikeudenkäynnistä annetun lain nojalla maksetaan valtion varoista varatuomari Teemu Paasikoskelle palkkioksi Turusen avustamisesta täällä 850 markkaa, minkä määrän mahdollisesta korvausvelvollisuudesta valtiolle samoin kuin yleisen oikeusavustajan arvioidun palkkion korvaamisesta Helsingin kaupungille hovioikeuden tulee ratkaisussaan lausua.</p>
        <div>
          <p>Ratkaisuun osallistuneet: presidentti Heinonen, oikeusneuvokset Nikkarinen, Nybergh, Huopaniemi ja Wirilander</p>
        </div>
      </div>
    </div>
  </finlex:content>
</finlex:document>
