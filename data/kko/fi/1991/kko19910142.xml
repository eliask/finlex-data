<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910142</dcterms:identifier>
  <finlex:ecliIdentifier>ECLI:FI:KKO:1991:142</finlex:ecliIdentifier>
  <dcterms:title>KKO:1991:142</dcterms:title>
  <dcterms:description>
    <p>
      <strong>Avioliitto</strong>
      <span>Puolisoiden varallisuussuhteet</span>
    </p>
  </dcterms:description>
  <finlex:registerNumber>S91/26</finlex:registerNumber>
  <dcterms:date pvm="19910627">1991-06-27</dcterms:date>
  <finlex:fileCopyNumber>3264</finlex:fileCopyNumber>
  <dcterms:issued pvm="19911015">1991-10-15</dcterms:issued>
  <dcterms:abstract>
    <p>Puoliso A oli välien rikkoutumisen johdosta muuttanut pois puolisoiden yhteisesti omistamalta maatilalta. Puoliso B oli tämän jälkeen tehnyt velaksi hankintoja tilaa varten. Kysymys ei ollut sellaisesta puolison velasta, josta toinen puoliso lain nojalla olisi vastuussa. A:n ei ollut näytetty valtuuttaneen B:tä tekemään kyseisiä hankintoja eikä B:n muutoinkaan toimineen puolisoiden yhteiseen lukuun. Puolison A ei katsottu olevan vastuussa velasta.</p>
  </dcterms:abstract>
  <dcterms:tableOfContents>
    <a href="19910142aloa0">ASIAN KÄSITTELY ALEMMISSA OIKEUKSISSA</a>
    <a href="19910142mhaku0">MUUTOKSENHAKU KORKEIMMASSA OIKEUDESSA</a>
    <a href="19910142yloa0">KORKEIMMAN OIKEUDEN RATKAISU 15.10.1991</a>
  </dcterms:tableOfContents>
  <finlex:content id="s19910142.kko">
    <div>
      <h2 id="19910142aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Virtain kihlakunnanoikeudessa</h3>
        <p>Karilainen Ky on Kaija Liisa Nätkinniemelle 7.10.1989 tiedoksi toimitetun haasteen nojalla lausunut, että se oli 27.11.1987 ja 27.5.1988 välisenä aikana toimittanut Juha Nätkinniemen tilauksesta rehuja, rehun säilöntäaineita, tarvikkeita, lannoitteita ja siemenviljaa Nätkinniemen puolisoiden yhteisessä omistuksessa olleelle maatilalle. Aineista ja tarvikkeista koitunut hyöty oli tullut molempien yhteisomistajien hyväksi. Kaija Liisa Nätkinniemi oli 5.10.1987 lähtenyt opiskelemaan Tampereelle ja valtuuttanut miehensä hoitamaan yhteistä maatilaa, joka oli 2.8.1988 tehdyn osituksen mukaan tullut kokonaisuudessaan Kaija Liisa Nätkinniemen omistukseen. Sen vuoksi kommandiittiyhtiö on vaatinut, että Kaija Liisa Nätkinniemi velvoitettaisiin suorittamaan sille 36.057,85 markkaa 16 prosentin korkoineen 21.10.1988 lukien sekä korvaamaan kommandiittiyhtiön oikeudenkäyntikulut 16 prosentin korkoineen.</p>
      </div>
      <div>
        <h3>Vastine</h3>
        <p>Kaija Liisa Nätkinniemi on kiistänyt kanteen ja vaatinut oikeudenkäyntikulujensa korvaamista. Kaija Liisa Nätkinniemi on lausunut, että hän oli muuttanut pois tilalta puolisoiden riitautumisen vuoksi. Hän ei voinut joutua vastuuseen sillä perusteella, että tavarantoimituksista olisi ollut hänelle hyötyä. Hän ei ollut valtuuttanut Juha Nätkinniemeä hoitamaan maatilaa eikä hyväksynyt tehtyjä hankintoja. Hän ei ollut osituksessa ottanut vastatakseen tavarantoimituksista johtuneesta velasta, josta hän ei ollut ollut ennen ositusta edes tietoinen.</p>
      </div>
      <div>
        <h3>Kihlakunnanoikeuden päätös 2.11.1989</h3>
        <p>Kihlakunnanoikeus on katsonut selvitetyksi, että kommandiittiyhtiö oli toimittanut kanteessa mainittuja tarvikkeita Juha Nätkinniemen tilauksesta maatilalle, joka oli ollut Juha ja Kaija Liisa Nätkinniemen yhteisomistuksessa. Nätkinniemen puolisot oli tuomittu avioeroon. Tilat olivat osituksessa tulleet Kaija Liisa Nätkinniemen omistukseen. Kaija Liisa Nätkinniemi oli osituksessa ottanut vastatakseen tiloihin kohdistuneista veroista ja muista julkisoikeudellisista maksuista sekä tiloihin kiinnitetyistä veloista. Osituksessa ei ollut lainkaan käsitelty kysymyksessä olevaa velkaa. Osituskirjan laatija oikeusavustaja Juhani Pelkonen on kertonut Juha Nätkinniemen osituksessa edellyttäneen, että Kaija Liisa Nätkinniemi saa tilat varoineen ja velkoineen. Kaija Liisa Nätkinniemi oli vaatinut 400.000 markkaa siinä tapauksessa, että tilat olisivat tulleet Juha Nätkinniemelle.</p>
        <p>Kaija Liisa Nätkinniemen ilmoituksen mukaan Juha Nätkinniemi oli ennen puolisoiden välien rikkoutumistakin vastannut tilan hankinnoista. Vaikka puheena olleet hankinnat oli suoritettu silloin, kun Kaija Liisa Nätkinniemi oli asunut välien rikkoutumisen vuoksi muualla, kommandiittiyhtiö ei ollut tiennyt tästä.</p>
        <p>Sen vuoksi kihlakunnanoikeus on velvoittanut Kaija Liisa Nätkinniemen suorittamaan kommandiittiyhtiölle 36.057,85 markkaa 16 prosentin korkoineen 21.10.1988 lukien sekä korvaukseksi oikeudenkäyntikuluista 4.200 markkaa 16 prosentin korkoineen 2.11.1989 lukien.</p>
      </div>
      <div>
        <h3>Vaasan hovioikeuden tuomio 1.11.1990</h3>
        <p>Hovioikeus, jonka tutkittavaksi Kaija Liisa Nätkinniemi oli valittamalla saattanut jutun, on lisäperusteluinaan kihlakunnanoikeuden päätökseen lausunut, että mainitusta päätöksestä ilmenevien tilalle toimitettujen hankintojen aikaan Kaija Liisa Nätkinniemi oli ollut opiskelemassa toisella paikkakunnalla ja Juha Nätkinniemi oli yksin hoitanut yhteistä maatilaa. Juha Nätkinniemi oli hoitaessaan maatilaan kuuluvia asioita toiminut aviopuolisoiden yhteiseen lukuun. Näin ollen Juha Nätkinniemen edellä mainitut hankinnat sitoivat myös Kaija Liisa Nätkinniemeä ja tämä vastasi kihlakunnanoikeuden päätöksessä mainitusta velasta kommandiittiyhtiölle.</p>
        <p>Sen vuoksi hovioikeus on jättänyt asian kihlakunnanoikeuden päätöksen lopputuloksen varaan. Kaija Liisa Nätkinniemi on velvoitettu korvaamaan kommandiittiyhtiön vastauskulut hovioikeudessa 900 markalla 16 prosentin korkoineen hovioikeuden tuomion antopäivästä lukien.</p>
      </div>
    </div>
    <div>
      <h2 id="19910142mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 5.4.1991. Kaija Liisa Nätkinniemi on muutoksenhakemuksessaan vaatinut hovioikeuden tuomion kumoamista ja kommandiittiyhtiön kanteen hylkäämistä sekä korvausta oikeudenkäyntikuluistaan jutussa.</p>
      <p>Kommandiittiyhtiö ei ole antanut siltä pyydettyä vastausta muutoksenhakemukseen.</p>
    </div>
    <div>
      <h2 id="19910142yloa0">KORKEIMMAN OIKEUDEN RATKAISU 15.10.1991</h2>
      <div>
        <h3>Perustelut</h3>
        <p>Juha Nätkinniemi on tehnyt riidanalaiset hankinnat 27.11.1987 ja 27.5.1988 välisenä aikana. Kysymyksessä ei ole sellainen puolison tekemä velka, josta toinen puoliso lain nojalla olisi vastuussa. Asiassa ei myöskään ole näytetty Kaija Liisa Nätkinniemen, joka on 5.10.1987 muuttanut välien rikkoutumisen vuoksi puolisoiden yhteisesti omistamalta maatilalta Tampereelle, valtuuttaneen puolisoaan tekemään kyseisiä tavaratilauksia tai Juha Nätkinniemen muutoinkaan toimineen tilaukset tehdessään puolisoiden yhteiseen lukuun. Tämän vuoksi Kaija Liisa Nätkinniemi ei ole vastuussa kommandiittiyhtiölle sen Juha Nätkinniemen tilauksesta toimittamien tavaroiden maksamisesta.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja kihlakunnanoikeuden päätös kumotaan ja Kaija Liisa Nätkinniemi vapautetaan suorittamasta Karilainen Ky:n saatavia ja oikeudenkäyntikulujen korvausta. Kommandiittiyhtiö velvoitetaan suorittamaan Kaija Liisa Nätkinniemelle korvaukseksi oikeudenkäyntikuluista jutussa 6.000 markkaa.</p>
        <div>
          <p>Ratkaisuun osallistuneet: presidentti Heinonen, oikeusneuvokset Ailio, Portin, Nybergh ja Taipale</p>
        </div>
      </div>
    </div>
  </finlex:content>
</finlex:document>
