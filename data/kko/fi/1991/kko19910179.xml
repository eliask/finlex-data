<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910179</dcterms:identifier>
  <finlex:ecliIdentifier>ECLI:FI:KKO:1991:179</finlex:ecliIdentifier>
  <dcterms:title>KKO:1991:179</dcterms:title>
  <dcterms:description>
    <p>
      <strong>Avioliitto</strong>
      <span>Avioero</span>
    </p>
    <p>
      <strong>Oikeudenkäyntikulut</strong>
    </p>
  </dcterms:description>
  <finlex:registerNumber>S90/1460</finlex:registerNumber>
  <dcterms:date pvm="19910522">1991-05-22</dcterms:date>
  <finlex:fileCopyNumber>3727</finlex:fileCopyNumber>
  <dcterms:issued pvm="19911204">1991-12-04</dcterms:issued>
  <dcterms:abstract>
    <p>A:n hakemuksesta vireille tulleessa avioeroasiassa, jossa hänen puolisoaan B:tä oli kuultu, A:n esittämät vaatimukset lasten elatusavusta sekä huollosta ja tapaamisoikeudesta olivat B:n vastustamisen johdosta tulleet riitaisiksi. Kun riitakysymykset pääasiallisesti oli ratkaistu A:n vaatimusten mukaisesti eikä asia niiden osalta ollut ollut niin sekava ja epätietoinen, että A:n olisi tullut itse kärsiä lisäkulunsa niistä, B velvoitettiin korvaamaan tältä osalta A:n oikeudenkäyntikulut.</p>
    <p>Ään.</p>
  </dcterms:abstract>
  <p>OK 21 luku 3 § 1 mom</p>
  <dcterms:tableOfContents>
    <a href="19910179aloa0">ASIAN KÄSITTELY ALEMMISSA OIKEUKSISSA</a>
    <a href="19910179mhaku0">MUUTOKSENHAKU KORKEIMMASSA OIKEUDESSA</a>
    <a href="19910179yloa0">KORKEIMMAN OIKEUDEN RATKAISU 4.12.1991</a>
  </dcterms:tableOfContents>
  <finlex:content id="s19910179.kko">
    <div>
      <h2 id="19910179aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Hakemus, vaatimukset ja asian käsittely Helsingin raastuvanoikeudessa</h3>
        <p>A oli raastuvanoikeuden kansliaan 28.6.1988 toimittamallaan hakemuksella, joka 25.7.1988 oli annettu tiedoksi B:lle, vaatinut avioeroa miehestään B:stä, puolisoiden yhteiselämän määräämistä heti lopetettavaksi ja hänen oikeuttamistaan yksin jatkamaan puolisoiden hallitseman asuinhuoneiston vuokrasuhdetta sekä miehensä vapauttamista vuokrasuhteesta ja velvoittamista heti häädön uhalla muuttamaan pois huoneistosta, oikeuttamistaan yksin käyttämään huoneistossa olevaa puolisoiden yhteistä kotiirtaimistoa lainvoimaisen osituksen toimittamiseen saakka, puolisoiden alaikäisten lasten uskomista hänen huoltoonsa sekä miehensä velvoittamista suorittamaan lapsille elatusapuna 1.000 markkaa kuukaudessa lasta kohden hakemuspäivästä lukien ja korvaamaan hänen oikeudenkäyntikulunsa 16 prosentin korkoineen.</p>
        <p>Asian ensimmäisessä istuntokäsittelyssä 21.9.1988 vastatessaan A:n vaatimuksiin B oli ilmoittanut hyväksyvänsä avioerohakemuksen, vastustanut puolisoiden yhteiselämän lopettamista, vuokrasuhteen muutosta ja koti-irtaimiston käyttöä koskevaa vaatimusta, vaatinut lasten määräämistä puolisoiden yhteiseen huoltoon ja tapaamisoikeutta lapsille kaksi kertaa kuukaudessa perjantaista sunnuntaihin sekä lisäksi viikon ajan yhtäjaksoisesti lomansa aikana, ilmoittanut suostuvansa maksamaan elatusapua kummallekin lapselle erikseen 340 markkaa kuukaudessa ja vastustanut vaatimusta korvata A:n oikeudenkäyntikulut asiassa.</p>
        <p>Tässä ensimmäisessä istuntokäsittelyssä raastuvanoikeus on julistamallaan erillisellä päätöksellä oikeuttanut A:n yksin jatkamaan asianosaisten vuokrasuhdetta, vapauttanut B:n vuokrasuhteesta johtuvista velvollisuuksista, velvoittanut hänet häädön uhalla muuttamaan pois huoneistosta sekä oikeuttanut A:n lainvoimaisen osituksen toimittamiseen saakka käyttämään B:lle kuuluvaa irtainta omaisuutta, joka kuului puolisoiden yhteisesti käytettäväksi tarkoitettuun asuntoirtaimistoon. Muilta osin asia on lykätty A:n pyynnöstä jatkokäsittelyyn.</p>
        <p>Jatkokäsittelyssä 5.10.1988 on kuultu A:n nimeämää todistajaa, jonka jälkeen A on ilmoittanut vastustavansa lasten yhteishuoltoa, koskei B:n kanssa tämän käyttäytymisen vuoksi voinut keskustella lasten asioista. B:n vielä tarkennettua lasten tapaamisaikaa siten, että se käsitti joka toisen viikonlopun perjantaista kello 18 sunnuntaihin kello 16 ja yhden viikon hänen lomansa aikana, asianosaiset ovat jättäneet asian päätettäväksi.</p>
        <p>Viimeksi mainitussa istunnossa raastuvanoikeus on erillisellä päätöksellä velvoittanut B:n suorittamaan lapsilleen kummallekin erikseen elatusapuna 700 markkaa kuukaudessa kuukausittain etukäteen 5.10.1988 lukien, kunnes lapset täyttivät 18 vuotta tai asiasta ehkä toisin määrättiin. Muutoin raastuvanoikeus on oma-aloitteisesti lykännyt asian lastensuojeluviranomaisen lausunnon hankkimiseksi 11.1.1989 pidettävään istuntoon.</p>
      </div>
      <div>
        <h3>Raastuvanoikeuden päätös 11.1.1989</h3>
        <p>Raastuvanoikeus, joka on lykännyt avioeroa koskevan asian otettavaksi harkinta-ajan kuluttua puolisoiden tai toisen puolison hakemuksesta jatkokäsittelyyn, on määrännyt asianosaisten alaikäiset lapset äitinsä A:n huoltoon ja lasten oikeudesta tavata isäänsä siten, että B tapasi ja piti lapsia luonaan joka toisena viikonloppuna perjantaista kello 18 sunnuntaihin kello 16 A:n määräämässä paikassa ja vuosilomansa aikana yhden viikon ajan niinikään A:n määräämässä paikassa. Raastuvanoikeus on katsonut, että lasten yhteishuollolle ei ollut perusteita, koska B ei ollut poismuuttonsa jälkeen pitänyt yhteyttä lapsiinsa eikä hänen olinpaikkaansa tiedetty, sekä lisäksi todennut A:n vastustaneen yhteishuoltoa ja sosiaaliviraston puoltaneen lasten huollon määräämistä A:lle.</p>
        <p>Raastuvanoikeus on velvoittanut B:n suorittamaan A:lle korvaukseksi oikeudenkäyntikuluista 315 markkaa ja Helsingin kaupungille, joka oli antanut A:lle yleistä oikeusapua, 2.000 markkaa, molemmat määrät 16 prosentin korkoineen 11.1.1989 lukien.</p>
      </div>
      <div>
        <h3>Helsingin hovioikeuden tuomio 24.10.1990</h3>
        <p>Hovioikeus, jonka tutkittavaksi B valittamalla oli saattanut asian oikeudenkäyntikulujen korvaamista koskevalta osalta, on katsonut, että B oli avioeroasiassa ollut vain kuultavana eikä hän ollut ilmeisen perusteettomasti vastustanut avioeroasian yhteydessä esitettyjä vaatimuksia. Sen vuoksi B ei ollut velvollinen korvaamaan A:n oikeudenkäyntikuluja raastuvanoikeudessa. Hovioikeus on vapauttanut B:n velvollisuudesta suorittaa A:lle ja Helsingin kaupungille maksettavaksi tuomittuja oikeudenkäyntikulujen korvauksia. Asian laatuun nähden asianosaiset ja Helsingin kaupunki saivat pitää hovioikeudessa olleet oikeudenkäyntikulunsa vahinkonaan.</p>
      </div>
    </div>
    <div>
      <h2 id="19910179mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 28.2.1991.</p>
      <p>A ja Helsingin kaupunki ovat yhteisessä valituksessaan vaatineet, että hovioikeuden tuomio kumotaan ja raastuvanoikeuden päätös pysytetään sekä että B velvoitetaan korvaamaan vastauskulut hovioikeudessa ja oikeudenkäyntikulut korkoineen myös Korkeimmassa oikeudessa.</p>
      <p>B ei ole antanut häneltä pyydettyä vastausta.</p>
    </div>
    <div>
      <h2 id="19910179yloa0">KORKEIMMAN OIKEUDEN RATKAISU 4.12.1991</h2>
      <div>
        <h3>Perustelut</h3>
        <p>Avioeroa ja yhteiselämän lopettamista koskeva hakemusasia voidaan ratkaista vain tuomioistuimen päätöksellä. Asian yhteydessä voidaan esittää vaatimus elatusavun vahvistamisesta ja lapsen huollosta tai tapaamisoikeudesta sekä muu asiaan liittyvä vaatimus.</p>
        <p>Hakemuksen voivat jättää puolisot yhdessä tai puoliso yksin, jolloin tuomioistuimen on varattava toiselle puolisolle tilaisuus tulla kuulluksi. Lähtökohta on, että kummankin puolison on tällöin itse vastattava kustannuksistaan. Oikeudenkäymiskaaren 21 luvun säännösten mukaan, joita hakemusasioiden käsittelystä yleisessä alioikeudessa annetun lain 20 §:n 1 momentin mukaan on soveltuvin osin noudatettava myös hakemusasian käsittelyssä, saattaa kuitenkin syntyä velvollisuus korvata vastapuolen kulut siinä tapauksessa, että asia on tullut riitaiseksi ja tästä on aiheutunut lisäkustannuksia.</p>
        <p>B on vastustanut avioeroasian yhteydessä esitettyjä vaatimuksia raastuvanoikeudessa selostetuin tavoin ja asia on siis niiden osalta tullut riitaiseksi.</p>
        <p>A:n hakemus on ollut raastuvanoikeudessa 21.9.1988 ensimmäisessä istuntokäsittelyssä, johon B on kutsuttu kuultavaksi. Tällöin raastuvanoikeus on oikeuttanut A:n yksin jatkamaan asianosaisten vuokrasuhdetta, vapauttanut B:n vuokrasuhteesta johtuvista velvollisuuksista sekä velvoittanut tämän häädön uhalla muuttamaan pois huoneistosta ja oikeuttanut A:n lainvoimaisen osituksen toimittamiseen saakka käyttämään B:lle kuuluvaa irtainta omaisuutta. Asiakirjoista saatavan selvityksen mukaan asian tältä osalta voittaneelle A:lle ei ole B:n vastustamisen johdosta aiheutunut sellaisia kustannuksia, joista hän oikeudenkäymiskaaren 21 luvun säännösten nojalla voisi saada korvausta B:ltä.</p>
        <p>B:n väitteiden johdosta riitaisiksi tulleista liitännäisvaatimuksista raastuvanoikeus on ratkaissut lasten elatusavun toisessa istuntokäsittelyssä sekä lastensuojeluviranomaisten lausunnon hankittuaan määrännyt lasten huollosta ja tapaamisoikeudesta kolmannessa istuntokäsittelyssä.</p>
        <p>A:n vaadittua elatusapua 1.000 markkaa kuukaudessa lasta kohden B on ilmoittanut suostuvansa maksamaan elatusapua kummallekin lapselle vain 340 markkaa kuukaudessa. A:n esitettyä selvitystä B:n tuloista raastuvanoikeus on velvoittanut B:n suorittamaan elatusapua kummallekin lapselle erikseen 700 markkaa kuukaudessa.</p>
        <p>B on muuttanut pois puolisoiden yhteisestä kodista 29.5.1988. Tämän jälkeen hän ei ole osallistunut lasten elatukseen. Hän ei ole pitänyt yhteyttä lapsiinsa eikä hänellä ole ollut vakituista asuntoa. A on raastuvanoikeudessa suostunut B:n esittämään lasten tapaamisoikeutta koskevaan vaatimukseen raastuvanoikeuden päätöksessä mainituin rajoituksin, joita samoin kuin huollon uskomista yksin A:lle B puolestaan on raastuvanoikeudessa vastustanut.</p>
        <p>Myös elatusapuja sekä lasten huoltoa ja tapaamisoikeutta koskevalta osalta B on raastuvanoikeudessa hävinnyt jutun. Asia ei ole edellä todetuista syistä ollut niin sekava ja epätietoinen, että A:n olisi itse kärsittävä asian riitaiseksi käymisestä aiheutuneet kulunsa raastuvanoikeudessa. B on siten velvollinen korvaamaan A:lle nuo lisäkustannukset oikeudenkäymiskaaren 21 luvun 3 §:n 1 momentin mukaan. Tällaisia kustannuksia on asiassa esitettyjen laskujen mukaan aiheutunut asianajosta oikeudessa toisella ja kolmannella käsittelykerralla sekä pöytäkirjanotteen hankkimisesta.</p>
        <p>Oikeudenkäynti hovioikeudessa ja Korkeimmassa oikeudessa on koskenut vain B:n velvollisuutta korvata A:n oikeudenkäyntikulut. Tältä osin B on hävinnyt jutun. Hänen on siten viimeksi mainitun lainkohdan nojalla korvattava A:n ja Helsingin kaupungin oikeudenkäyntikulut hovioikeudessa ja Korkeimmassa oikeudessa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan.</p>
        <p>B:n on korvaukseksi oikeudenkäyntikuluista maksettava A:lle raastuvanoikeuden osalta 15 markkaa 16 prosentin korkoineen raastuvanoikeuden päätöksen julistamispäivästä 11.1.1989 lukien, hovioikeuden osalta 330 markkaa ja Korkeimman oikeuden osalta 625 markkaa, viimeksi mainittu määrä 16 prosentin korkoineen tämän tuomion antamisesta, sekä Helsingin kaupungille raastuvanoikeuden osalta 1.900 markkaa 16 prosentin korkoineen raastuvanoikeuden päätöksen julistamispäivästä 11.1.1989 lukien, hovioikeuden osalta 470 markkaa ja Korkeimman oikeuden osalta 575 markkaa, viimeksi mainittu määrä 16 prosentin korkoineen tämän tuomion antamisesta.</p>
        <div>
          <p>Ratkaisuun osallistuneet: oikeusneuvokset Jalanko, Takala (eri mieltä), Roos, Huopaniemi ja Suhonen</p>
        </div>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Takala: Avioeroa ja yhteiselämän lopettamista voidaan vaatia vain tuomioistuimelle jätettävällä hakemuksella. Hakemuksen voivat jättää puolisot yhdessä tai sen voi jättää toinen puoliso yksin. Puoliso ei siten voi vaatia, että toinen puoliso suostuu yhteisen hakemuksen tekemiseen.</p>
        <p>Avioliittolain 31 §:n 1 momentin mukaan avioeroa tai yhteiselämän lopettamista koskevan asian yhteydessä voidaan esittää vaatimus elatusavun vahvistamisesta ja lapsen huollosta tai tapaamisoikeudesta taikka muu sellainen vaatimus, joka liittyy avioeroa tai yhteiselämän lopettamista koskevaan asiaan. Puolisolla ei siten ole velvollisuutta sopia mainituista vaatimuksista oikeudenkäynnin ulkopuolella vaan hän on oikeutettu jättämään niiden ratkaisemisen tuomioistuimen tehtäväksi. Puolisoiden oikeudenkäynnin ulkopuolella lapsen huollosta ja tapaamisoikeudesta tekemä sopimus ei sitä koskevan lain 8 §:n mukaan eikä lapsen elatuksesta tekemä sopimus sitä koskevan lain 8 §:n mukaan ole edes sitova ilman viranomaisen vahvistamista. Oikeudenkäynnissä esille tuleva kysymys, miten lapsen huolto ja tapaaminen olisi lapsen etua silmälläpitäen järjestettävä, on tuomioistuimen omasta aloitteestaan otettava käsiteltäväksi.</p>
        <p>A:n avioeroasian yhteydessä esittämät vaatimukset on lasten huoltoa ja tapaamisoikeutta lukuunottamatta ratkaistu A:n hakemuksen ja hänen tekemänsä lykkäyspyynnön johdosta pidetyissä kahdessa istunnossa. Lasten huollon ja tapaamisoikeuden osalta raastuvanoikeus on omasta aloitteestaan lykännyt asian kolmanteen istuntoon ja saatuaan pyytämänsä lastensuojeluviranomaisen lausunnon ratkaissut asian tältäkin osalta. B on tyytynyt näihin oikeuden ratkaisuihin.</p>
        <p>Avioeroa koskevassa hakemusasiassa on kummallakin osapuolella oikeus tehdä omat asiaa koskevat vaatimuksensa. Vaatimusten tekijää ei asian luonteesta johtuen voida vaatimusten ratkaisujen perusteella pääsääntöisesti pitää asiassa voittajana tai häviäjänä päätettäessä velvollisuudesta korvata toisen osapuolen oikeudenkäyntikuluja. Korvausvelvollisuus voi tulla kysymykseen vain, jos osapuoli menettelemällä vastaavanlaisissa tapauksissa yleisesti käytetystä menettelystä poikkeavalla tavalla on aiheuttanut toiselle osapuolelle ilmeisen perusteettomasti kuluja. B ei ole vastustaessaan kerrotuin tavoin A:n vaatimuksia kokonaan tai osittain menetellyt mainitulla tavalla. Sen vuoksi B ei ole velvollinen korvaamaan A:lle ja Helsingin kaupungille oikeudenkäyntikuluja.</p>
        <p>Mainitsemillani perusteilla jätän asian hovioikeuden tuomion lopputuloksen varaan.</p>
      </div>
    </div>
  </finlex:content>
</finlex:document>
