<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19910091</dcterms:identifier>
  <finlex:ecliIdentifier>ECLI:FI:KKO:1991:91</finlex:ecliIdentifier>
  <dcterms:title>KKO:1991:91</dcterms:title>
  <dcterms:description>
    <p>
      <strong>Todistaja</strong>
    </p>
    <p>
      <strong>Kiinteistönvälittäjä</strong>
    </p>
    <p>
      <strong>Sopimus</strong>
    </p>
  </dcterms:description>
  <finlex:registerNumber>S90/1059</finlex:registerNumber>
  <dcterms:date pvm="19910226">1991-02-26</dcterms:date>
  <finlex:fileCopyNumber>1998</finlex:fileCopyNumber>
  <dcterms:issued pvm="19910612">1991-06-12</dcterms:issued>
  <dcterms:abstract>
    <p>Kiinteistövälitysliikkeen palveluksessa oleva edustaja, joka sai palkkansa provisiona myynnin kohteen kauppahinnasta, oli esteetön todistamaan kiinteistökaupan esisopimuksen purkamista koskevassa asiassa.</p>
    <p>Kiinteistökaupan esisopimuksen mukaan kiinteistön ostaja maksoi käsirahan välitysliikkeelle, jolle se tuli jäämään kunnes lopullinen kauppakirja allekirjoitettaisiin. Tuon sopimusehdon perusteella välitysliike oli esisopimuksen purkauduttua velvollinen palauttamaan käsirahan ostajalle.</p>
  </dcterms:abstract>
  <dcterms:tableOfContents>
    <a href="19910091aloa0">ASIAN KÄSITTELY ALEMMISSA OIKEUKSISSA</a>
    <a href="19910091mhaku0">MUUTOKSENHAKU KORKEIMMASSA OIKEUDESSA</a>
    <a href="19910091yloa0">KORKEIMMAN OIKEUDEN RATKAISU 12.6.1991</a>
  </dcterms:tableOfContents>
  <finlex:content id="s19910091.kko">
    <div>
      <h2 id="19910091aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Tuusulan kihlakunnanoikeudessa</h3>
        <p>Veli Eelis Vepsäläinen on Tuusulasta olevia eläkeläisiä Vilho Esaias Pihlajaniemeä ja Kirsti Elina Pihlajaniemeä sekä Helsingin Kiinteistökeskus Oy:tä vastaan ajamassaan kanteessa ja sitä kehittäessään kertonut, että hän oli yhtiön myötävaikutuksella tehnyt 31.12.1987 Pihlajaniemien kanssa kiinteistökaupan esisopimuksen, jolla Pihlajaniemet sitoutuivat myymään ja Vepsäläinen ostamaan Tuusulan kunnan Kirkonkylässä sijaitsevan Kivimäki nimisen tilan RN:o 30:5 800.000 markan kauppahinnasta esisopimuksessa lähemmin mainituin ehdoin. Esisopimuksen 1 kohdan mukaisesti Vepsäläinen oli sopimuksen allekirjoitustilaisuudessa suorittanut 50.000 markkaa esisopimuksen vakuudeksi, ja rahat olivat jääneet yhtiön haltuun. Tiedot sanotusta tilasta Vepsäläinen oli saanut yhtiön edustajalta sen sisältöisinä kuin ne oli merkitty yhtiön kaavakkeelle. Yhtiön edustajat olivat laatineet esisopimuksen.</p>
        <p>Vepsäläinen oli tammi-helmikuussa 1988 saanut tietää, että mainittu tila tulisi jäämään ainakin osittain suunnitteilla olevan tien ja sen suoja-alueiden alle. Vepsäläisen ryhdyttyä selvittämään asiaa oli käynyt ilmi, että Uudenmaan tie- ja vesirakennuspiiri suunnitteli Hyrylän itäistä ohikulkutietä ja tarkoitus oli rakentaa sen ensimmäinen vaihe vuonna 1991 ja toinen vaihe vuoden 2000 jälkeen sekä ottaa jo ensimmäisessä rakennusvaiheessa tilan aluetta meluesteeksi. Toisessa rakennusvaiheessa tarvittaisiin lisää tilasta, ellei tie- ja vesirakennuspiiri päätyisi lunastamaan koko tilaa tietarkoituksiin. Myyjät olivat esisopimusta tehtäessä salanneet Vepsäläiseltä tiesuunnitelman.</p>
        <p>Vepsäläinen oli saatuaan tietää tiehankkeesta katsonut, ettei kaupan kohde enää vastannut sitä, mitä esisopimusta tehtäessä oli edellytetty. Hän oli lähettänyt yhtiölle 11.2.1988 päivätyn kirjeen, jossa hän oli vaatinut esisopimuksen purkamista sekä maksamansa käsirahan palauttamista. Yhtiön edustaja oli 18.2.1988 päivätyllä kirjeellään ilmoittanut Vepsäläiselle, etteivät Pihlajaniemet suostuneet esisopimuksen purkamiseen, ja väittänyt samalla, että Vepsäläinen olisi tiennyt tiesuunnitelmasta jo ennen esisopimuksen tekoa.</p>
        <p>Vepsäläinen on katsonut, että koska Pihlajaniemet olivat jättäessään ilmoittamatta tiesuunnitelmista salanneet kaupan solmimisen kannalta olennaisen seikan ja koska yhtiöllä oli käsiraha hallussaan ja yhtiön edustajat olivat laiminlyöneet selvittää esisopimuksen tekemisen yhteydessä kaupan solmimisen kannalta oleelliset tilaa koskevat seikat, Pihlajaniemet ja yhtiö vastasivat yhteisvastuullisesti käsirahan palauttamisesta.</p>
        <p>Tämän vuoksi Vepsäläinen on vaatinut, että esisopimus julistetaan puretuksi ja että Pihlajaniemet ja yhtiö velvoitetaan yhteisvastuullisesti palauttamaan Vepsäläiselle käsirahana maksetut 50.000 markkaa 16 prosentin korkoineen 31.12.1987 lukien sekä korvaamaan Vepsäläisen oikeudenkäyntikulut korkoineen.</p>
      </div>
      <div>
        <h3>Vastaukset ja Helsingin Kiinteistökeskus Oy:n todistajan esteellisyyttä koskeva väite</h3>
        <p>Pihlajaniemet ja yhtiö ovat kiistäneet kanteen ja yhtiö on asiassa nimennyt todistamaan palveluksessaan olleen mainittua myyntitoimeksiantoa hoitaneen edustaja Seppo Kesäsen. Vepsäläinen on vastustanut Kesäsen kuulemista todistajana, koska Kesänen sai yhtiöstä palkkansa provisiona myyntikohteen kauppahinnasta.</p>
      </div>
      <div>
        <h3>Kihlakunnanoikeuden todistajan esteellisyyttä koskeva päätös 13.4.1988</h3>
        <p>Kihlakunnanoikeus on katsonut, että koska Seppo Kesänen sai palkkansa provisiona myytävän kiinteistön kauppahinnasta, asiassa annettava tuomio saattoi tulla voimaan joko hänen hyväkseen tai häntä vastaan. Sen vuoksi Kesästä oikeudenkäymiskaaren 17 luvun 18 §:n nojalla ei voitu kuulla asiassa todistajana.</p>
      </div>
      <div>
        <h3>Kihlakunnanoikeuden päätös pääasiassa 26.10.1988</h3>
        <p>Kihlakunnanoikeus on lausunut selvitetyksi, että Pihlajaniemet ja Vepsäläinen olivat tehneet kiinteistön välittäjänä olleen Helsingin Kiinteistökeskus Oy:n myötävaikutuksella ja sen lehti-ilmoituksen perusteella kanteessa kerrotun esisopimuksen Kivimäen tilan myymisestä Vepsäläiselle 800.000 markan kauppahinnasta viimeistään vuoden 1988 helmikuun aikana ja lisäksi muun muassa ehdoin, että Vepsäläisen oli suoritettava sopimuksen vakuudeksi käsirahana 50.000 markkaa, mikä jäi yhtiölle, kunnes lopullinen kauppakirja allekirjoitettiin. Vepsäläinen oli kuitenkin esisopimuksen jälkeen saanut tietoonsa, että Kivimäen tila tulisi ainakin osittain jäämään myöhemmin rakennettavan niin sanotun Hyrylän ohikulkutien ja sen vaatiman suoja-alueen alle. Pihlajaniemet olivat olleet ennen esisopimuksen tekemistä tietoisia ohitustiesuunnitelmasta ja pyytäneet muun muassa Tuusulan kunnan tekniseltä osastolta tielinjauksen muuttamista siten, ettei se häiritsisi paikallista asutusta, mutta jättäneet kertomatta näistä tiedossaan olleista suunnitelmista Vepsäläiselle. Sitä vastoin on jäänyt näyttämättä, että yhtiö olisi ollut tietoinen mainitusta tiesuunnitelmasta ja sen mahdollisista haittavaikutuksista Kivimäen tilalle eikä välitysliikkeen ole muutoinkaan näytetty syyllistyneen tuottamukseen puheena olevan esisopimuksen tekemisessä. Tämän vuoksi ja kun tien rakentaminen myyjien tiedossa olleiden suunnitelmien puitteissa olisi tullut esitettyjen selvitysten mukaan alentamaan kiinteistön arvoa ja sen käyttöä niin olennaisesti, että Vepsäläisellä olisi ollut oikeus myös lopullisen kiinteistökaupan purkamiseen, kihlakunnanoikeus on, hyläten vaatimukset enemmälti osittain näyttämättöminä ja osittain aiheettomina, julistanut Kivimäen tilan myymisestä tehdyn esisopimuksen puretuksi sekä velvoittanut Pihlajaniemet, joiden lukuun käsiraha oli maksettu, yhteisvastuullisesti palauttamaan ja suorittamaan Vepsäläiselle käsirahan 50.000 markkaa 16 prosentin korkoineen 31.12.1987 lukien sekä samoin yhteisvastuullisesti korvaamaan Vepsäläisen oikeudenkäyntikulut asiassa 9.000 markalla 16 prosentin korkoineen kihlakunnanoikeuden päätöksen julistamispäivästä 26.10.1988 lukien.</p>
        <p>Yhtiö on kuitenkin asian laatuun nähden saanut pitää oikeudenkäyntikulunsa omana vahinkonaan.</p>
      </div>
      <div>
        <h3>Vaatimukset Helsingin hovioikeudessa</h3>
        <p>Vepsäläinen on vaatinut, että yhtiö velvoitetaan yhteisvastuullisesti Pihlajaniemien kanssa osallistumaan 50.000 markan käsirahan palauttamiseen ja hänellä kihlakunnanoikeudessa olleiden 9.000 markan määräisten oikeudenkäyntikulujen korvaamiseen, kumpaankin kihlakunnanoikeuden määräämine korkoineen, sekä että yhtiö velvoitetaan korvaamaan Vepsäläisen oikeudenkäyntikulut hovioikeudessa.</p>
        <p>Pihlajaniemet ovat yhteisessä valituksessaan vaatineet, että Vepsäläisen kanne hylätään ja että hovioikeudessa toimitetaan suullinen käsittely Kesäsen kuulemiseksi todistajana tai asia palautetaan kihlakunnanoikeuteen todistajan kuulemista varten.</p>
        <p>Yhtiö on vaatinut, että Vepsäläinen velvoitetaan korvaamaan sen oikeudenkäyntikulut asiassa ja että hovioikeudessa pidetään suullinen käsittely Kesäsen kuulemiseksi todistajana.</p>
      </div>
      <div>
        <h3>Hovioikeuden tuomio 4.7.1990</h3>
        <p>Todistajan esteellisyys</p>
        <p>Oikeudenkäymiskaaren 17 luvun 18 §:n 1 momentin mukaan jokaista muuta paitsi jutun asianosaista tai sitä, joka on ollut siinä asianosaisena, voidaan kuulustella todistajana. Kesänen ei ole ollut asiassa asianosaisen asemassa eikä siinä annettava ratkaisu tule voimaan hänen hyväkseen tai häntä vastaan niin kuin hän olisi ollut asianosaisena. Näin ollen Kesästä olisi tullut asiassa kuulla todistajana. Asiassa esitetty näyttö huomioon ottaen oli kuitenkin pääteltävissä, ettei Kesäsen kuuleminen todistajana saattanut vaikuttaa asian lopputulokseen. Sen vuoksi hovioikeus on hylännyt pyynnöt suullisen käsittelyn toimittamisesta ja asian palauttamisesta todistajan kuulemista varten.</p>
        <p>Pääasiaratkaisu</p>
        <p>Välittäjän on palautettava käsiraha tarjouksen tekijälle siltä osin kuin sitä ei ole luovutettu myyjälle, jos kauppaa ei synny myyjästä johtuvasta syystä, vaikka myyjä on hyväksynyt ostotarjouksen. Käsiraha 50.000 markkaa oli jäänyt yhtiön haltuun. Yhtiö oli niin ollen velvollinen osallistumaan Pihlajaniemien kanssa yhteisvastuullisesti sen palauttamiseen takaisin Vepsäläiselle.</p>
        <p>Koska yhtiö oli hävinnyt asian, se oli velvollinen korvaamaan osaltaan Vepsäläisen oikeudenkäyntikulut.</p>
        <p>Näillä ja muutoin kihlakunnanoikeuden päätöksessä mainituilla perusteilla hovioikeus on velvoittanut yhtiön yhteisvastuullisesti kihlakunnanoikeudessa maksuvelvollisiksi tuomittujen Pihlajaniemien kanssa palauttamaan ja suorittamaan Vepsäläiselle käsirahan 50.000 markkaa 16 prosentin korkoineen 31.12.1987 lukien ja niin ikään yhteisvastuullisesti Pihlajaniemien kanssa osallistumaan Vepsäläisellä kihlakunnanoikeudessa olleiden oikeudenkäyntikulujen korvaamiseen 3.000 markalla 16 prosentin korkoineen hovioikeuden tuomion antopäivästä lukien.</p>
        <p>Muilta osin kihlakunnanoikeuden päätöstä ei ole muutettu.</p>
        <p>Yhtiö on velvoitettu suorittamaan Vepsäläiselle korvaukseksi oikeudenkäyntikuluista hovioikeudessa 1.500 markkaa, jonka korvaamiseen Pihlajaniemet on velvoitettu osallistumaan yhteisvastuullisesti yhtiön kanssa 600 markan osalta.</p>
      </div>
    </div>
    <div>
      <h2 id="19910091mhaku0">MUUTOKSENHAKU KORKEIMMASSA OIKEUDESSA</h2>
      <p>Helsingin Kiinteistökeskus Oy:lle on myönnetty valituslupa 28.9.1990.</p>
      <p>Yhtiö on valituksessaan vaatinut, että hovioikeuden todistajan esteellisyyttä koskevaa ratkaisua muutetaan siten, että todistajan kuulemiseksi asia palautetaan kihlakunnanoikeuteen tai suulliseen käsittelyyn hovioikeuteen, ja että joka tapauksessa hovioikeuden tuomio kumotaan siltä osin kuin kysymys on yhtiön suoritusvelvollisuudesta Vepsäläistä kohtaan välityssopimuksen mukaista välityspalkkiota vastaavalta osalta. Lisäksi yhtiö on vaatinut, että se vapautetaan hovioikeuden tuomitsemasta oikeudenkäyntikulujen korvausvelvollisuudesta ja että Vepsäläinen velvoitetaan korvaamaan yhtiön asiassa olleet oikeudenkäyntikulut korkoineen.</p>
      <p>Vepsäläinen erikseen sekä Pihlajaniemet yhteisesti ovat antaneet pyydetyt vastaukset ja vaatineet korvausta vastauskuluistaan. Vastauksista on käynyt ilmi, että Pihlajaniemet ovat palauttaneet Vepsäläiselle käsirahan 50.000 markkaa. Pihlajaniemet ovat lisäksi ilmoittaneet, että tiehallitus on lunastanut Kivimäen tilan.</p>
    </div>
    <div>
      <h2 id="19910091yloa0">KORKEIMMAN OIKEUDEN RATKAISU 12.6.1991</h2>
      <div>
        <h3>Käsittelyratkaisu</h3>
        <p>Helsingin Kiinteistökeskus Oy:n palveluksessa ollut Pihlajaniemien myyntitoimeksiantoa hoitanut Kesänen, joka on saanut palkkansa provisiona myyntikohteen kauppahinnasta, on hovioikeuden mainitsemalla perusteella ollut esteetön todistamaan asiassa. Korkein oikeus hyväksyy myös hovioikeuden ratkaisun olla kuulematta Kesästä todistajana. Korkein oikeus toteaa lisäksi, että esisopimus on alempien oikeuksien ratkaisuilla lainvoimaisesti purettu ja ettei Kesäsen kuulemisella todistajana saata enää muutoinkaan olla merkitystä tässä asiassa. Sen vuoksi pyyntö asian palauttamisesta todistajan kuulemista varten hylätään.</p>
      </div>
      <div>
        <h3>Pääasiaratkaisu</h3>
        <p>Yhtiö on Pihlajaniemien toimeksiannosta välittäjänä edustanut heitä kiinteistön myynnissä. Kun Pihlajaniemien ja Vepsäläisen 31.12.1987 tekemä kiinteistökaupan esisopimus on purettu, Vepsäläinen on oikeutettu saamaan takaisin suorittamansa 50.000 markan käsirahan. Pihlajaniemien toimeksiannon perusteella yhtiölle ei ole syntynyt välityspalkkioon liittyviä oikeuksia Vepsäläistä kohtaan. Esisopimuksen 1 kohdan mukaan Vepsäläinen maksoi käsirahan yhtiölle, jolle se tuli jäämään kunnes lopullinen kauppakirja allekirjoitettaisiin. Tuon sopimusehdon perusteella yhtiö on esisopimuksen purkauduttua velvollinen palauttamaan käsirahan Vepsäläiselle. Vähennyksenä ei ole otettava huomioon yhtiön mahdollista palkkiosaatavaa Pihlajaniemiltä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Helsingin Kiinteistökeskus Oy velvoitetaan suorittamaan korvaukseksi vastausten antamisesta aiheutuneista kuluista Vepsäläiselle erikseen 1.200 markkaa 16 prosentin korkoineen tämän tuomion antamisesta lukien sekä Pihlajaniemille yhteisesti 1.200 markkaa.</p>
        <div>
          <p>Ratkaisuun osallistuneet: oikeusneuvokset Ailio, Portin, Riihelä, Ketola ja Taipale</p>
        </div>
      </div>
    </div>
  </finlex:content>
</finlex:document>
