<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19810024t</dcterms:identifier>
  <finlex:ecliIdentifier>ECLI:FI:KKO:1981:II24</finlex:ecliIdentifier>
  <dcterms:title>KKO:1981-II-24</dcterms:title>
  <dcterms:description>
    <p>
      <strong>Haaste</strong>
    </p>
    <p>
      <strong>Vahingonkorvauslaki</strong>
    </p>
    <p>
      <strong>Valtion korvausvastuu</strong>
    </p>
  </dcterms:description>
  <finlex:registerNumber>R78/536</finlex:registerNumber>
  <dcterms:date pvm="19800418">1980-04-18</dcterms:date>
  <finlex:fileCopyNumber>1399</finlex:fileCopyNumber>
  <dcterms:issued pvm="19810310">1981-03-10</dcterms:issued>
  <dcterms:abstract>
    <p>Kun takaisinsaantia konkurssipesään koskenut kanne oli jätetty tutkimatta sen vuoksi, ettei haastemies ollut haastetta tiedoksi antaessaan jättänyt vastaajille jäljennöksiä kaikista haasteasiakirjoista, vaikka hän oli kantajalle toimitetussa haastetodistuksessaan ilmoittanut jäljennökset annetuiksi, katsottiin kantajalle kanteen tutkimatta jättämisestä koituneen vahingon aiheutuneen julkista valtaa käytettäessä tapahtuneesta virheestä (vahingonkorvauslain 3 luvun 2 §).</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19810024taloa0">ASIAN KÄSITTELY ALEMMISSA OIKEUKSISSA</a>
    <a href="19810024tyloa0">KORKEIN OIKEUS</a>
  </dcterms:tableOfContents>
  <finlex:content id="s19810024t.kko">
    <div>
      <h2 id="19810024taloa0">ASIAN KÄSITTELY ALEMMISSA OIKEUKSISSA</h2>
      <p>Kommandiittiyhtiö A:n konkurssipesä oli Uudenmaan lääninhallitukselle 5.11.1976 tiedoksi toimitetun haasteen nojalla Tuusulan KO:ssa kanteenaan lausunut, että kommandiittiyhtiö, jonka 12.8.1974 alkaneessa konkurssissa oli toimitettu saamisten valvonta 16.12.1974, oli ennen konkurssin alkua harjoittanut Järvenpäästä olevan puutavaraliikkeen kanssa liiketoimintaa, jonka perusteella puutavaraliikkeellä oli kommandiittiyhtiöltä tilisaamisia. Puutavaraliikkeen pääosakkaina olivat olleet niin ikään Järvenpäästä olevat Toivo B ja hänen vaimonsa Anna B. Toivo B oli lisäksi toiminut puutavaraliikkeen hallituksen puheenjohtajana. Toivo ja Anna B olivat 20.5.1974 allekirjoitetulla kauppakirjalla ostaneet kommandiittiyhtiöltä asunto-oy:n X:n osakkeet n:ot 96341 - 100000, jotka oikeuttivat 74 neliömetrin suuruisen asuinhuoneiston hallintaan asunto-osakeyhtiön omistamassa talossa. Toivo ja Anna B oli sanotun kaupan perusteella 30.12.1976 merkitty puheena olevien osakkeiden omistajina asunto-osakeyhtiön osakerekisteriin. Kommandiittiyhtiön konkurssin alkamisen jälkeen sen kirjanpitoa konkurssipesän hallinnon toimeksiannosta tutkittaessa oli ilmennyt,</p>
      <p>että tositteella n:o 24723 oli 26.6.1974 kirjattu Toivo ja Anna B:n suorittaneen kommandiittiyhtiölle maksuna ostamistaan asunto-osakkeista 18 284,40 markkaa ja että kirjanpidon mukaan sanottu summa oli maksettu kassatilille vastatilin ollessa asunto-osakeyhtiön tili,</p>
      <p>että tositteella n:o 24724 oli samana päivänä kirjattu kommandiittiyhtiön suorittaneen puutavaraliikkeelle sen ajalta 26.4. - 6.6. maksamatta olleet laskut yhteensä 18 284,40 markkaa ja että kirjanpidon mukaan sanottu summa oli suoritettu kassatililtä suorituksen tullessa puutavaraliikkeelle olleiden tilivelkojen lyhennykseksi,</p>
      <p>että tositteella n:o 24725 oli 28.6.1974 kirjattu Toivo ja Anna B:n suorittaneen kommandiittiyhtiölle maksuna mainituista asunto-osakkeista 12 857,05 markkaa ja että kirjanpidon mukaan tuo summa oli maksettu kassatilille vastatilin ollessa asunto-osakeyhtiön tili sekä</p>
      <p>että tositteella n:o 24726 oli samana päivänä kirjattu kommandiittiyhtiön suorittaneen puutavaraliikkeelle sen 26.3., 6.6. ja 5.7. päivätyistä maksamattomista laskuista yhteensä 12 857,05 markkaa ja että kirjanpidon mukaan mainittu summa oli maksettu kassatililtä suorituksen tullessa puutavaraliikkeelle olleiden tilivelkojen lyhennykseksi. Kun olosuhteet huomioon ottaen oli ilmeistä, ettei kerrottuja melko suurina pidettäviä maksuja ollut suoritettu rahana ja kun selostetuista tilivienneistä siten oli kassaviennit jätettävä huomiotta, merkitsivät tilitapahtumat tosiasiassa sitä, että kommandiittiyhtiö oli sekä 26. että 28.6.1974 suorittanut tilivelkaansa puutavaraliikkeelle samoilla summilla, joilla Toivo ja Anna B olivat maksaneet ostamiaan asunto-osakkeita, sekä että kommandiittiyhtiö oli maksanut puutavaraliikkeelle ollutta tilivelkaansa siirtämällä puheena olevat asunto-osakkeet puutavaraliikkeen pääosakkaiden omistukseen ja kuittaamalla niiden hinnasta maksetuksi sanotut yhteensä 31 141,45 markkaa. Sen vuoksi ja kun osakekauppa sekä muut selostetut toimet olivat tarkoittaneet kommandiittiyhtiön velkojien oikeuden loukkaamista ja koska kommandiittiyhtiö oli menettelemällä kerrotuin tavoin viimeisten 60 päivän aikana ennen konkurssin alkua maksanut puutavaraliikkeelle ollutta velkaansa sijaissuorituksin ja toimialaansa nähden epätavallisin maksuvälinein, konkurssipesän hallinto oli kokouksessaan päättänyt ryhtyä puutavaraliikettä sekä Toivo ja Anna B:tä vastaan takaisinsaantia konkurssipesään koskevaan oikeudenkäyntiin tarkoituksenaan saada kommandiittiyhtiön sekä Toivo ja Anna B:n välillä 20.5.1974 tehty asunto-osakkeiden kauppa julistetuksi peräytyneeksi tai vaihtoehtoisesti saada vastaajat velvoitetuksi suorittamaan konkurssipesälle korvaukseksi 31 141,45 markkaa.</p>
      <p>Sitten kun konkurssipesän toimesta oli laadittu sanotun sisältöinen konkurssisäännön 46 §:n säännöksiin perustuva takaisinsaantia konkurssipesään koskeva haastehakemus ja Tuusulan tuomiokunnan notaari oli 7.3.1975 antanut asiassa haasteen, oli haasteasiakirjat, joihin olivat alkuperäisten asiakirjojen lisäksi kuuluneet oikeaksi todistetut jäljennökset haastehakemuksesta mutta ei itse haasteesta, asian kiireellisyyden vuoksi erään konkurssipesän käyttämän lakimiehen toimesta 12.3.1975 viety tiedoksiantojen toimittamista varten Järvenpään nimismiehen kansliaan ja pyydetty, että tiedoksiannot toimitettaisiin kiireellisesti. Sen jälkeen kun lähettinä toiminut lakimies oli poistunut nimismiehen kansliasta, oli asiakirjat, vaikka kanslian henkilökunta oli havainnut, ettei haasteasiakirjoihin ollut sisältynyt jäljennöksiä haasteesta, annettu virkaa toimittavana haastemiehenä toimineelle henkilölle, joka oli toimittanut ne vastaajille tiedoksi välittömästi vielä samana päivänä eli 12.3.1975. Merkittyään haasteasiakirjoille todistuksensa, jonka mukaan haaste siihen oheistettuine haastehakemuksineen oli pääkirjana 12.3.1975 annettu vastaajille tiedoksi ja että sanotuista asiakirjoista oli samalla jätetty heille oikeiksi todistetut jäljennökset, haastemies oli palauttanut asiakirjat nimismiehen kansliaan. Nimismies oli sitten toimittanut alkuperäiset haastekirjat konkurssipesälle ja perinyt siltä korvauksen tiedoksiannon toimittamisesta. Takaisinsaantia konkurssipesään koskeneen jutun tultua esille Tuusulan KO:ssa ja jutun vastaajien väitettyä, ettei haastamista ollut laillisesti suoritettu, KO oli 14.5.1975 julistamallaan päätöksellä, koskei vastaajille ollut annettu jäljennöstä itse haasteesta vaan ainoastaan haastehakemuksesta eikä heitä niin ollen ollut laillisesti haastettu jutussa vastaamaan, jättänyt konkurssipesän kanteen tutkimatta ja velvoittanut sen korvaamaan vastaajien yhteiset juttukulut 600 markalla. Koska haastemiehen haasteasiakirjoille merkitsemässä todistuksessa oli vakuutettu, että vastaajat oli laillisia muotoja noudattaen haastettu jutussa vastaamaan, ja kun konkurssipesällä oli ollut oikeus luottaa sanotun todistuksen oikeellisuuteen, sillä ei ollut ollut aihetta epäillä haasteen tiedoksiannossa tapahtuneen virhettä eikä niin ollen myöskään ryhtyä tiedoksiantamisessa sittemmin ilmenneiden puutteiden korjaamiseen, mihin konkurssipesällä, kun konkurssisäännön 47 §:ssä säädetty 3 kuukauden määräaika haasteen tiedoksiantamiselle oli päättynyt vasta 17.3.1975, olisi ollut mahdollisuus. Sen vuoksi ja kun konkurssipesälle oli haasteen virheellisestä tiedoksiannosta aiheutunut, tuomituista oikeudenkäyntikuluista, lunastus- ja leimamaksuista, haastepalkkioista sekä postija matkakuluista kertyneet 1 007,84 markan kulut huomioon ottaen, yhteensä 32 149,29 markan suuruinen vahinko, joka oli valtion virkamiehen aiheuttama, konkurssipesä oli vaatinut, että valtio valvoitettaisiin vahingonkorvauslain säännösten nojalla suorittamaan konkurssipesälle mainitut 32 149,29 markkaa 5 prosentin korkoineen haastepäivästä.</p>
      <p>Valtion vastustettua kannetta ja asianosaisten pyydettyä korvausta oikeudenkäyntikuluistaan KO, kuultuaan jutussa Järvenpään piirin nimismiestä ja kysymyksessä olevan tiedoksiannon suorittanutta haastemiestä, p. 11.5.1977 oli lausunut selvitetyksi, että sitten kun konkurssipesän hallinto oli nostanut ko. puutavaraliikettä sekä Toivo ja Anna B:tä vastaan takaisinsaantia konkurssipesään koskevan kanteen, KO oli 14.5.1975 julistamallaan päätöksellä jättänyt sen tutkimatta, koskei vastaajia sen vuoksi, ettei haastemies ollut haasteen tiedoksiantamisen yhteydessä antanut heille jäljennöksiä haasteeseen liittyneistä asiakirjoista, ollut laillisesti haastettu. Edelleen KO oli lausunut, että konkurssipesälle oli sen väittämän mukaan tämän vuoksi aiheutunut 32 149,29 markan suuruinen vahinko. Koska vahingonkorvauslain 3 luvun 2 §:n 2 momentin mukaan julkisyhteisö oli velvollinen korvaamaan julkista valtaa käytettäessä tapahtuneesta virheestä tai laiminlyönnistä aiheutuneen vahingon vain, milloin toimen tai tehtävän suorittamiselle sen laatu ja tarkoitus huomioon ottaen kohtuudella asetettavia vaatimuksia ei ollut noudatettu, ja kun haastemiehen menettelyä tässä tapauksessa ei ollut pidettävä mainitun lainkohdan mukaan korvausvelvollisuuden aiheuttavana menettelynä, KO oli, huomioon ottaen lisäksi jutun käsittelyn yhteydessä ilmenneet muut seikat, hylännyt kanteen ja velvoittanut konkurssipesän suorittamaan sekä valtiolle että jutussa kuultavana olleelle nimismiehelle eräitä korvauksia näillä jutussa olleista kuluista.</p>
      <p>Helsingin HO, jonka tutkittavaksi konkurssipesä oli saattanut jutun, t. 22.3.1978 oli jättänyt asian KO:n päätöksen varaan muutoin paitsi että konkurssipesä jutun laadun vuoksi vapautettiin suorittamasta sen maksettavaksi tuomittuja korvauksia.</p>
      <p>Konkurssipesä pyysi lupaa hakea muutosta HO:n tuomioon ja lupahakemukseensa sisällytti muutoksenhakemuksen.</p>
    </div>
    <div>
      <h2 id="19810024tyloa0">KORKEIN OIKEUS</h2>
      <p>KKO t. myönsi muutoksenhakuluvan, tutki jutun ja katsoi selvitetyksi, että sen jälkeen kun konkurssipesän hallinto oli päättänyt ryhtyä kysymyksessä olevaan takaisinsaantia konkurssipesään koskeneeseen oikeudenkäyntiin ja hankkinut asiassa haasteen, eräs konkurssipesän asiamiehenä toiminut lakimies oli 12.3.1975 jättänyt haasteasiakirjat Järvenpään piirin nimismiehen kansliaan pyytäen, että vastaajien haastaminen suoritettaisiin kiireellisesti. Tiedoksiannon toimittamisen tehtäväkseen saanut haastemies olikin, siitä huolimatta että haastekirjat olivat olleet siten puutteelliset, ettei niihin ollut sisältynyt tarpeellisia jäljennöksiä vastaajille alkuperäisinä tiedoksi annettavista asiakirjoista, toimittanut haasteasiakirjat vielä samana päivänä vastaajille tiedoksi ja samalla allekirjoittanut haastelomakkeessa valmiiksi painettuna olleen haastetodistuksen, jonka mukaan vastaajille oli tiedoksiannon yhteydessä jätetty oikeiksi jäljennökset ei vain haastehakemuksesta vaan myös haasteesta, vaikkei niin ollutkaan tapahtunut. Konkurssipesän hallinto oli luottanut saamansa haastetodistuksen oikeellisuuteen uskoen tiedoksiannon tapahtuneen lain edellyttämällä tavalla. Koskei näin kuitenkaan ollut tapahtunut, konkurssipesän takaisinsaantikanne oli, vastaajien tehtyä siitä väitteen, jätetty tutkimatta. Haastemiehen virheellinen menettely oli siten ollut syy-yhteydessä kanteen tutkimatta jättämiseen. Toisaalta KKO totesi, että konkurssipesän toimesta haastemiehelle tiedoksiantoa varten toimitetut asiakirjat olivat olleet selostetuin tavoin puutteelliset ja ettei haastemiehen velvollisuuksiin kuulunut jäljennösten hankkiminen tiedoksi annettavista asiakirjoista. Puutteellisuuden korjaamisesta ei myöskään ollut konkurssipesän ja haastemiehen välillä sovittu eikä siitä ollut edes huomautettu asiakirjoja nimismiehen kansliaan jätettäessä. Sen vuoksi KKO katsoi konkurssipesän itse myötävaikuttaneen haasteen tiedoksiantamisessa tapahtuneeseen virheeseen ja niin ollen myös kanteen tutkimatta jättämiseen.</p>
      <p>Mitä sitten tuli konkurssipesälle kanteen tutkimatta jättämisestä aiheutuneeksi väitettyyn vahinkoon, KKO katsoi selvitetyksi, että kantajan selostamien tilijärjestelyjen avulla, joiden ei ollut edes kiistetty tapahtuneen siten kuin jutun asiakirjoihin sisältyvästä erikoistilintarkastuksesta ilmeni, kommandiittiyhtiö A oli tosiasiallisesti maksanut puutavaraliikkeelle ollutta tilivelkaansa 31 141,45 markan edestä käyttäen maksuvälineinä kantajan mainitsemia asunto-osakkeita ja että kommandiittiyhtiö oli siten viimeisten 60 päivän aikana ennen konkurssinsa alkua maksanut velkaansa sijaissuorituksin toimialaansa nähden epätavallisin maksuvälinein. Konkurssipesälle oli siten takaisinsaantia konkurssipesään koskeneen kanteen tutkimatta jättämisen ja asiassa aiheutuneiden kulujen johdosta koitunut yhteensä 32 149,29 markan suuruinen vahinko. Sen vuoksi ja kun valtio vahingonkorvauslain 3 luvun 2 §:n säännösten nojalla oli velvollinen korvaamaan puheena olevan julkista valtaa käytettäessä tapahtuneen virheen johdosta aiheutuneen vahingon, KKO harkitsi oikeaksi, ottaen huomioon konkurssipesän edellä selostetun myötävaikutuksen vahinkoon, HO:n tuomion ja KO:n päätöksen kumoten ja kanteen enemmälti hyläten, velvoittaa valtion suorittamaan konkurssipesälle korvaukseksi puolet edellä mainitusta vahingosta eli 16 074 markkaa 65 penniä 5 prosentin korkoineen 5.11.1976 lukien.</p>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Nybergh: myönnän muutoksenhakuluvan ja tutkin jutun. Näin tehdessäni katson kuten enemmistökin, että asianomainen haastemies on julkista valtaa käyttäessään jättänyt noudattamatta häneltä kohtuudella vaadittavaa huolellisuutta laiminlyödessään noudattaa haasteen tiedoksiannossa oikeudenkäymiskaaren 11 luvun 9 §:ssä säädettyä menettelyä ja kirjoittaessaan virheellisen haastetodistuksen, josta osittain on aiheutunut enemmistön mainitsema kanteen tutkimatta jättäminen. Mitä sitten siitä konkurssipesälle aiheutuneeseen vahinkoon tulee, katson, huomioon ottaen, ettei tutkimatta jätetyn kanteen menestymismahdollisuuksia ole voitu luotettavasti selvittää, jääneen näyttämättä, että konkurssipesälle olisi haastemiehen puheena olevasta menettelystä aiheutunut kanteessa mainittu 31 141,45 markan määräinen vahinko. Sen sijaan mainitusta menettelystä on aiheutunut konkurssipesälle 1 007,84 markan kustannukset käymättä jääneestä oikeudenkäynnistä, josta, muuttaen HO:n tuomiota ja hyläten kanteen muilta osin, velvoitan valtion suorittamaan konkurssipesälle, ottaen huomioon sen vahinkoon myötävaikuttamisen asteen, vahingonkorvaukseksi 503,92 markkaa 5 prosentin korkoineen haastepäivästä 5.11.1976 lukien.</p>
        <p>Oikeusneuvos Mälkki oli samaa mieltä kuin oikeusneuvos Nybergh.</p>
      </div>
      <div>
        <p>Ratkaisuun osallistuneet: oikeusneuvokset Lindholm sekä ylimääräiset oikeusneuvokset Setälä ja Winqvist</p>
      </div>
    </div>
  </finlex:content>
</finlex:document>
