<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19810084t</dcterms:identifier>
  <finlex:ecliIdentifier>ECLI:FI:KKO:1981:II84</finlex:ecliIdentifier>
  <dcterms:title>KKO:1981-II-84</dcterms:title>
  <dcterms:description>
    <p>
      <strong>Vahingonkorvaus</strong>
    </p>
    <p>
      <strong>Sopimussuhteesta johtuva korvausvelvollisuus</strong>
    </p>
    <p>
      <strong>Urheilukilpailu ja huvitilaisuudet</strong>
    </p>
  </dcterms:description>
  <finlex:registerNumber>S80/544</finlex:registerNumber>
  <dcterms:date pvm="19810119">1981-01-19</dcterms:date>
  <finlex:fileCopyNumber>198</finlex:fileCopyNumber>
  <dcterms:issued pvm="19810617">1981-06-17</dcterms:issued>
  <dcterms:abstract>
    <p>Yhdistyksen järjestämän lentopallo-ottelun alkuverryttelyn aikana oli voimistelusalin ns. pitkänsivun katsomoon lentänyt pallo osunut yleisöön kuuluneen henkilön silmään aiheuttaen sen sokeuden. Koska vahinko oli ennalta-arvaamaton ja katsomon sijoitus oli vastannut yleisön turvallisuudelle kohtuudella asetettavia vaatimuksia, vahingoittuneen henkilön kanne saada korvausta vammansa johdosta hylättiin.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19810084taloa0">ASIAN KÄSITTELY ALEMMISSA OIKEUKSISSA</a>
    <a href="19810084tyloa0">KORKEIN OIKEUS</a>
  </dcterms:tableOfContents>
  <finlex:content id="s19810084t.kko">
    <div>
      <h2 id="19810084taloa0">ASIAN KÄSITTELY ALEMMISSA OIKEUKSISSA</h2>
      <p>A oli voimistelu- ja urheiluseura B:lle 8.8.1977 tiedoksi toimitetun haasteen nojalla Pielisjärven KO:ssa kanteenaan lausunut, että hän oli 1.12.1974 lähtenyt seuraamaan B:n järjestämää lentopallo-ottelua ja saavuttuaan noin 20 minuuttia ennen ottelun alkua ottelupaikalle erään koulun juhlasaliin, jonka B oli vuokrannut ottelua varten, maksanut B:n vaatiman 5 markan sisäänpääsymaksun. A:n tultua katsomoon ja hänen ollessaan istuutumassa yleisöä varten salin näyttämölle asetetulle penkille, hänen vasempaan silmäänsä oli iskeytynyt pelialueella peliä varten harjoitelleen järjestävän seuran joukkueeseen kuuluneen pelaajan lyönnistä lentopallo, jonka isku oli ollut niin voimakas, että sen johdosta silmä oli sokeutunut välittömästi ja pysyvästi. Koska B ei ollut suostunut korvaamaan A:lle aiheutuneita vahinkoja, A oli vaatinut, että B velvoitettaisiin suorittamaan hänelle korvaukseksi kivusta ja särystä 6 000, pysyvästä viasta ja haitasta 12 300 ja ansion menetyksestä 3 755,43 markka eli yhteensä 22 055,43 markka. Koska silmää oli jatkuvasti hoidettava ja se jouduttiin mahdollisesti kokonaan poistamaan, A oli lisäksi pyytänyt, että hänelle varattaisiin oikeus erikseen vaatia B:ltä korvausta myös niistä haitoista ja vahingoista, jotka sanottu vamma saattoi hänelle vielä aiheuttaa.</p>
      <p>B:n vastustettua kannetta KO p. 30.8.1977 oli lausunut selvitetyksi, että A oli kerrotussa tilaisuudessa ollessaan juuri istuutumassa paikalleen katsojille varatulla alueella saanut ottelua varten harjoitelleen pelaajan lyönnistä lentopallon silmäänsä seurauksin, että silmä oli pysyvästi sokeutunut. Koskei kuitenkaan ollut näytetty, että ottelun järjestäneen seuran taholta olisi syyllistytty laiminlyöntiin yleisön turvallisuudesta huolehtimisessa ja kun vahingon ei voitu katsoa olleen ennalta arvattavissa ottaen huomioon, ettei lentopallopeli tyypillisesti aiheuttanut tämäntapaisia vahinkoja, KO oli hylännyt kanteen.</p>
      <p>Itä-Suomen HO, jonka tutkittavaksi A saattoi jutun, t. 21.2.1980 oli jättänyt asian KO:n päätöksen varaan.</p>
      <p>Pyytäen valituslupaa A haki muutosta HO:n tuomioon. Lupa myönnettiin. B antoi siltä valituksen johdosta pyydetyn vastauksen.</p>
    </div>
    <div>
      <h2 id="19810084tyloa0">KORKEIN OIKEUS</h2>
      <p>KKO t. tutki jutun ja katsoi selvitetyksi, että A:n vasen silmä oli pysyvästi sokeutunut lentopallon osuessa siihen HO:n tuomiossa kerrotuin tavoin. Lentopallopelissä käytettävän pelivälineen laatu, pelitapahtumien luonne ja olosuhteet lentopallo-otteluissa yleensä huomioon ottaen A:lle aiheuttanut vamma oli ollut ennalta-arvaamaton. Sen vuoksi ja kun jutun oikeudenkäyntiaineiston perusteella oli tultava siihen tulokseen, että katsomon sijoitus puheena olevassa tilaisuudessa oli vastannut yleisön turvallisuudelle kohtuudella asetettavia vaatimuksia, KKO katsoi, ettei ollut esitetty syytä muuttaa HO:n tuomion lopputulosta, jonka varaan asia siis jäi.</p>
      <div>
        <p>Ratkaisuun osallistuneet: oikeusneuvokset Portin, Hämäläinen, Lehtonen ja Hiltunen sekä ylimääräinen oikeusneuvos Lager</p>
      </div>
    </div>
  </finlex:content>
</finlex:document>
