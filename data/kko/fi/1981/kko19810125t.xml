<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19810125t</dcterms:identifier>
  <finlex:ecliIdentifier>ECLI:FI:KKO:1981:II125</finlex:ecliIdentifier>
  <dcterms:title>KKO:1981-II-125</dcterms:title>
  <dcterms:description>
    <p>
      <strong>Konkurssi</strong>
    </p>
    <p>
      <strong>Konkurssituomion oikeusvaikutukset</strong>
    </p>
    <p>
      <strong>Velkakirja</strong>
    </p>
    <p>
      <strong>Kiinnitetty haltijavelkakirja</strong>
    </p>
    <p>
      <strong>Takaisinsaanti</strong>
    </p>
    <p>
      <strong>Takaisinsaanti lainhakuasiassa</strong>
    </p>
    <p>
      <strong>Panttaus</strong>
    </p>
    <p>
      <strong>Pantinhaltijan oikeusasema panttauksen aikana</strong>
    </p>
  </dcterms:description>
  <finlex:registerNumber>S80/416</finlex:registerNumber>
  <dcterms:date pvm="19810917">1981-09-17</dcterms:date>
  <finlex:fileCopyNumber>3408</finlex:fileCopyNumber>
  <dcterms:issued pvm="19811007">1981-10-07</dcterms:issued>
  <dcterms:abstract>
    <p>Velkoja A, joka oli konkurssituomiossa osoitettu näyttämään saatavansa toteen eri oikeudenkäynnissä, ei ollut pannut vireille tällaista oikeudenkäyntiä. Kun kysymystä saatavasta ei ollut konkurssituomiossa lopullisesti ratkaistu, saatava ei ollut rauennut ja A:lla oli oikeus hakea suoritusta pantista, jonka sivullinen B oli antanut velan vakuudeksi.</p>
    <p>Sivullinen B oli antanut tunnustamansa ja hänen omistamaansa kiinteistöön kiinnitetyn haltijavelkakirjan A:lle tällä C:ltä olevien saatavien vakuudeksi. Kun A ei ollut näyttänyt, että tarkoituksena olisi ollut perustaa panttioikeus myös velkakirjasta ilmenevään saatavaan, panttauksen katsottiin tuottavan A:lle panttioikeuden vain kiinnitettyyn kiinteistöön mutta ei oikeutta vaatia suoritusta B:ltä henkilökohtaisesti.</p>
    <p>Jutussa myös kysymys takaisinsaannista lainhakuasiassa.</p>
    <p>Ks. <a href="http://www.finlex.fi/fi/oikeus/kko/kko/1971/19710099">KKO:1971-II-99</a>, <a href="http://www.finlex.fi/fi/oikeus/kko/kko/1972/19720088">KKO:1972-II-88</a>, <a href="http://www.finlex.fi/fi/oikeus/kko/kko/1979/19790118">KKO:1979-II-118</a></p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19810125taloa0">ASIAN KÄSITTELY ALEMMISSA OIKEUKSISSA</a>
    <a href="19810125tmuukas0">VALITUSLUVAN MYÖNTÄMINEN JA VÄLITOIMET</a>
    <a href="19810125tyloa0">KKO:N RATKAISU</a>
  </dcterms:tableOfContents>
  <finlex:content id="s19810125t.kko">
    <div>
      <h2 id="19810125taloa0">ASIAN KÄSITTELY ALEMMISSA OIKEUKSISSA</h2>
      <p>KKO:n tuomio valitukseen, jonka B on tehnyt Helsingin HO:n 16.1.1980 antamasta päätöksestä ja tuomiosta takaisinsaantia lainhakuasiassa ja velkomusta ynnä muuta koskevassa jutussa, jossa B:n vastapuolena on A.</p>
    </div>
    <div>
      <h2 id="19810125tmuukas0">VALITUSLUVAN MYÖNTÄMINEN JA VÄLITOIMET</h2>
      <p>KKO on 28.4.1980 myöntänyt B:lle valitusluvan ja määrännyt, ettei valituksenalaista HO:n päätöstä ja tuomiota eikä jäljempänä kerrottavaa Turun HO:n lainhakuasiassa 9.2.1978 antamaa päätöstä ole toistaiseksi pantava täytäntöön.</p>
      <p>A on antanut siltä pyydetyn kirjallisen vastauksen.</p>
      <div>
        <h3>Lainhaun ja oikeudenkäynnin aiheena olevat tapahtumat</h3>
        <p>B oli 7.6.1976 päivätyllä yleispanttaussitoumuksella luovuttanut A:lle kolme 27.5.1974 päivättyä, 50 000 markan määräistä haltijavelkakirjaa, jotka oli merkitty numeroilla 2, 3 ja 4, niiden sitoumusten vakuudeksi, joista muun muassa C, CC ja CCC (otsakkeessa = C) tuolloin vastasivat tai myöhemmin tulivat vastaamaan A:lle. Velkakirjojen vakuudeksi oli 3.6.1974 vahvistettu kiinnitys B:n omistamaan tilaan X.</p>
        <p>C, CC ja CCC oli sittemmin asetettu konkurssiin. Kahden ensiksi mainitun konkurssissa oli toimitettu valvonta ja annettu konkurssituomio. Kolmannen konkurssi oli rauennut varojen puutteessa.</p>
        <p>A oli valvonut tilisaataviaan C:n konkurssissa 27 405 markkaa 19 penniä ja CC:n konkurssissa 26 112 markkaa 15 penniä. B:n riitautettua nämä saatavat oli asianomainen KO C:n ja CC:n konkurssituomiossa 14.2.1977 konkurssisäännön 96 §:n nojalla osoittanut A:n näyttämään saatavansa toteen eri oikeudenkäynnissä, joka oli pantava vireille 3 kuukauden kuluessa siitä, kun konkurssituomio tältä osin oli saanut lainvoiman.</p>
      </div>
      <div>
        <h3>Lainhaku, johon takaisinsaantia haetaan</h3>
        <p>A, joka ei ollut nostanut konkurssituomiossa tarkoitettuja kanteita, on Turun ja Porin lääninhallitukseen 6.6.1977 toimitetussa ja B:lle 28.6.1977 tiedoksiannetussa hakemuksessa pyytänyt, että tila X julistettaisiin ulosmitatuksi edellä mainittujen numeroilla 2 ja 3 merkittyjen haltijavelkakirjojen nojalla A:n niihin perustuvan saatavan korkoineen ja lainhakukuluineen suorittamiseksi sekä että tila siinä tarkoituksessa määrättäisiin myytäväksi julkisella pakkohuutokaupalla.</p>
        <p>B on vastustanut hakemusta, koska A ei ollut konkurssituomioissa annettujen osoitusten mukaan näyttänyt toteen konkursseissa riitautettuja saataviaan, joiden vakuudeksi hakemuksen perusteena olevat velkakirjat oli sille annettu.</p>
        <p>Lääninhallitus on 26.8.1977 antamallaan päätöksellä, katsoen A:n saatavan selväksi ja maksettavaksi erääntyneeksi, ulosottolain 2 luvun 1, 2, 16 ja 17 §:n nojalla julistanut tilan X ulosmitatuksi hakemuksessa tarkoitettujen tilaan kiinnitettyjen velkakirjojen sisällöistä korkoineen eli yhteensä 100 000 markan pääoman ja sille 27.5.1974 lukien laskettavan 12 prosentin koron sekä 610 markan määräisten lainhakukulujen suorittamiseksi. Samalla lääninhallitus on määrännyt, että tila oli saatavan perimiseksi myytävä ulosmitatun kiinteän omaisuuden myymisestä säädetyssä järjestyksessä.</p>
        <p>Turun HO, johon B valitti lääninhallituksen päätöksestä, on 9.2.1978 antamallaan päätöksellä jättänyt asian lääninhallituksen päätöksen varaan muutoin paitsi että lainhakukulujen määrä alennettiin velkakirjoista ilmenevään enimmäismäärään eli yhteensä 600 markaksi.</p>
      </div>
      <div>
        <h3>B:n kanne</h3>
        <p>B on A:lle 8.8.1978 toimitetun haasteen nojalla Helsingin RO:ssa hakenut takaisinsaantia. Kanteensa perusteeksi B on esittänyt, että ne haltijavelkakirjat, joihin lainhaku oli perustunut, olivat olleet A:lla C:n tilivelkojen vakuutena. Kun A:n C:n konkurssissa valvoma saatava oli riitautettu eikä A ollut saamansa osoituksen mukaisesti nostanut kannetta näyttääkseen valvomansa saatavan toteen, saatava oli lakannut. Kannetta kehittäessään B on huomauttanut, että myös A:n CC:n konkurssissa valvoma saatava oli samasta syystä lakannut. A:lla ei näin ollen enää ollut oikeutta pitää velkakirjoja hallussaan. Sen vuoksi B on vaatinut, että se vapautettaisiin sille velkakirjojen perusteella määrätystä maksuvelvollisuudesta ja että A velvoitettaisiin luovuttamaan sille velkakirjat lunastuksetta.</p>
      </div>
      <div>
        <h3>A:n kanne</h3>
        <p>A puolestaan on B:lle 19.10.1978 toimitetun haasteen nojalla myös Helsingin RO:ssa vaatinut, että B, joka oli luovuttanut tilaan X kiinnitetyt kolme haltijavelkakirjaa muun muassa CC:n ja CCC:n tilivelkojen vakuudeksi, velvoitettaisiin suorittamaan A:lle näiden velat eli CC:n osalta 25 370 markkaa 71 penniä ja CCC:n osalta 1 860 markkaa 28 penniä laillisine korkoineen.</p>
      </div>
      <div>
        <h3>RO:n päätös</h3>
        <p>Asianosaisten vastustettua toistensa kanteita ja vaadittua oikeudenkäyntikulujensa korvaamista RO on, otettuaan kanteet yhdessä käsiteltäväkseen, ratkaissut jutun 15.3.1979 julistamallaan päätöksellä.</p>
        <p>B:n kanteesta RO on katsonut, että A, jolla oli saamistensa vakuutena kiinteistö, konkurssisäännön 24 §:n 4 momentin mukaan oli ollut velvollinen valvomaan saamisensa vain sikäli kuin se tahtoi vaatia maksua velallisen muusta omaisuudesta. Näin ollen A oli B:n kanteessa mainitun seikan estämättä säilyttänyt saamisoikeutensa. Sen vuoksi ja kun ei ollut esitetty perustetta, jonka johdosta A olisi velvollinen luovuttamaan saamistensa vakuutena olevat haltijavelkakirjat lunastuksetta B:lle, RO on hylännyt B:n kanteen.</p>
        <p>A:n kanteesta RO on todennut, että kanne perustui yleispanttaussitoumukseen ja tiliotteisiin, joita ei ollut sinänsä kiistetty. B ei ollut näyttänyt toteen väitettään, että A olisi sitoutunut myöntämään yhtiölle sen vaatimia alennuksia. Sen vuoksi RO on velvoittanut B:n heti kuitin saadessaan maksamaan A:lle mainitut saatavat eli yhteensä 27 230 markkaa 99 penniä 5 prosentin korkoineen haasteen tiedoksiantamisesta 19.10.1978 lukien ja korvaamaan A:n oikeudenkäyntikulut 4 000 markalla.</p>
      </div>
      <div>
        <h3>HO:n ratkaisu</h3>
        <p>HO, jonka tutkittavaksi B oli saattanut jutun, on puheena olevalla päätöksellään jättänyt asian RO:n päätöksen varaan ja velvoittanut yhtiön suorittamaan A:lle korvaukseksi sillä HO:ssa olleista kuluista 300 markkaa.</p>
      </div>
    </div>
    <div>
      <h2 id="19810125tyloa0">KKO:N RATKAISU</h2>
      <div>
        <h3>Perustelut</h3>
        <p>Lainhaun perusteeksi esitetyt haltijavelkakirjat ovat B:n A:lle antaman yleispanttaussitoumuksen perusteella olleet A:n hallussa niiden sitoumusten vakuutena, joista C, CC ja CCC vastasivat A:lle. Siitä, että A ei ole C:n ja CC:n konkurssituomioissa annettujen osoitusten mukaisesti pannut vireille konkurssisäännön 96 §:ssä tarkoitettuja valvomiensa saatavien vahvistamisoikeudenkäyntejä, on ollut seurauksena, että A on menettänyt oikeutensa maksun saamiseen konkurssipesästä, mutta tämän johdosta A:n saatavat eivät ole lakanneet. Kun B ei ole edes väittänyt, että A jättämällä vahvistusoikeudenkäynnit nostamatta olisi tahallaan toiminut vakuudenantajana olleen B:n vahingoksi, eikä esittänyt muutakaan perustetta, jolla B olisi vapautunut panttaussitoumukseen perustuvasta vastuustaan, A ei ole velvollinen palauttamaan panttina olevia velkakirjoja lunastuksetta. Panttaussitoumuksen mukaan A:lla on oikeus muuttaa pantit rahaksi sopivaksi katsomallaan tavalla ja siis myös periä saatavansa panttivelkakirjojen nojalla lainhakuteitse.</p>
        <p>Panttivelkakirjat eivät osoita A:n saatavien todellista määrää. Helsingin RO:ssa B:tä vastaan ajamassaan jutussa A on esittänyt kolme tiliotetta, joiden mukaan sillä on C:ltä 27 405 markan 19 pennin, CC:ltä 25 370 markan 71 pennin ja CCC:ltä 1 860 markan 28 pennin eli yhteensä 54 636 markan 18 pennin määräinen saatava. B ei ole kiistänyt saatavien määriä sinänsä eikä näyttänyt toteen väitettään, että A olisi sitoutunut myöntämään alennuksia saatavistaan. Sen vuoksi saatavat on sanotun suuruisina otettava huomioon ulosmitatuksi julistetun tilan X pakkohuutokaupassa. Saataville, joille on vaadittu laillista korkoa, on laskettava 5 prosentin korko 28.6.1977 lukien, jolloin niistä on vaadittu suoritusta antamalla niiden vakuutena oleviin panttivelkakirjoihin perustunut lainhakuhakemus tiedoksi B:lle.</p>
        <p>Harkitessaan, tuottavatko B:n allekirjoittamat panttivelkakirjat A:lle saamisoikeuden B:ltä velkakirjojen allekirjoittajana vai ainoastaan kiinnitykseen perustuvan panttioikeuden tilaan X, KKO toteaa, että vaikka velkakirjaan perustuva saamisoikeuskin voidaan, kuten velkakirjalain 10 §:stä ilmenee, luovuttaa pantiksi, kiinnitetyn haltijavelkakirjan panttaamisen tarkoituksena yleensä on panttioikeuden antaminen ainoastaan kiinnitettyyn kiinteistöön. Yleispanttaussitoumuksen 5 kohdassa oleva maininta pantatusta velkakirjasta, "joka on pantin antajan/antajien maksettava tai josta hänen/heidän omaisuutensa vastaa", ei sinänsä osoita, että nyt kysymyksessä olevassa panttauksessa olisi edellä mainitusta yleisestä käytännöstä poiketen tarkoitettu antaa panttioikeus myös panttivelkakirjasta ilmenevään saatavaan. A ei ole esittänyt muutakaan selvitystä siitä, että B olisi sitoutunut vastaamaan A:n siltä velkomista saatavista muutoinkin kuin X:n kiinteistön arvolla.</p>
        <p>Oikeudenkäyntikulujen korvausvelvollisuutta harkitessaan KKO on ottanut huomioon, että kummankin asianosaisen jutussa esittämät vaatimukset on osaksi hyväksytty, osaksi hylätty.</p>
      </div>
      <div>
        <h3>Tuomiolauselma</h3>
        <p>B:n kanteen osalta KKO, muuttaen Helsingin HO:n valituksenalaista ratkaisua ja Turun HO:n lainhakuasiassa antamaa päätöstä sekä hyläten B:n esittämän sille kysymyksessä olevien haltijavelkakirjojen perusteella määrätystä maksuvelvollisuudesta vapautumista tarkoittavan vaatimuksen enemmälti, määrää, että A:n saatavina, joista tila X on julistettu ulosmitatuksi ja joiden perimiseksi tila on myytävä ulosmitatun kiinteän omaisuuden myymisestä säädetyssä järjestyksessä, on Turun HO:n ratkaisussa mainittujen panttivelkakirjojen sisällön asemesta otettava huomioon niiden tilisaatavien määrä, joiden maksamisen vakuutena panttivelkakirjat ovat, eli yhteensä 54 636 markkaa 18 penniä 5 prosentin korkoineen 8.6.1977 lukien ja Turun HO:n määräämine 600 markan suuruisine lainhakukuluineen.</p>
        <p>Siltä osin kuin B:n vaatimus A:n velvoittamisesta luovuttamaan B:lle lainhaun perusteena olevat velkakirjat lunastuksetta on hylätty, HO:n ratkaisun lopputulos jää pysyväksi.</p>
        <p>A:n kannetta koskevalta osalta KKO, kumoten alempien oikeuksien ratkaisut, hylkää kanteen.</p>
        <p>B vapautetaan suorittamasta A:lle Helsingin HO:n ja RO:n tuomitsemia oikeudenkäyntikulujen korvauksia, ja asianosaiset saavat pitää vahinkonaan niillä jutusta olleet oikeudenkäyntikulut.</p>
        <div>
          <p>Ratkaisuun, joka oli yksimielinen, osallistuivat oikeusneuvokset Leivonen, Heinonen, Ådahl, Surakka ja Nybergh</p>
        </div>
      </div>
    </div>
  </finlex:content>
</finlex:document>
