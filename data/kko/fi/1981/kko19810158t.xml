<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19810158t</dcterms:identifier>
  <finlex:ecliIdentifier>ECLI:FI:KKO:1981:II158</finlex:ecliIdentifier>
  <dcterms:title>KKO:1981-II-158</dcterms:title>
  <dcterms:description>
    <p>
      <strong>Työsopimus</strong>
    </p>
    <p>
      <strong>Todistelu</strong>
    </p>
    <p>
      <strong>Yksityisluonteinen kertomus</strong>
    </p>
  </dcterms:description>
  <finlex:registerNumber>S80/927</finlex:registerNumber>
  <dcterms:date pvm="19810615">1981-06-15</dcterms:date>
  <finlex:fileCopyNumber>2378</finlex:fileCopyNumber>
  <dcterms:issued pvm="19811120">1981-11-20</dcterms:issued>
  <dcterms:abstract>
    <p>Työttömyyskassan antamaa todistusta siitä, että työntekijä työttömyyskassalla olevien asiakirjojen mukaan oli ollut työttömänä tietyn ajan, ei pidetty oikeudenkäymiskaaren 17 luvun 11 §:ssä tarkoitettuna yksityisluonteisena kertomuksena.</p>
  </dcterms:abstract>
  <p>IV-jaosto</p>
  <dcterms:tableOfContents>
    <a href="19810158taloa0">ASIAN KÄSITTELY ALEMMISSA OIKEUKSISSA</a>
    <a href="19810158tyloa0">KORKEIN OIKEUS</a>
  </dcterms:tableOfContents>
  <finlex:content id="s19810158t.kko">
    <div>
      <h2 id="19810158taloa0">ASIAN KÄSITTELY ALEMMISSA OIKEUKSISSA</h2>
      <p>A oli oy B:lle 7.8.1979 tiedoksi annetun haasteen nojalla Piikkiön KO:ssa kertonut, että hän oli ompelijana toimien ollut työsopimuslain 1 §:ssä tarkoitetussa työsopimussuhteessa sanottuun yhtiöön 29.1.1979 asti, jolloin yhtiö oli purkanut hänen työsopimuksensa. Purkaminen oli yhtiön ilmoituksen mukaan tapahtunut työsopimuslain 43 §:n 2 momentin 6 kohdan nojalla. Sen vuoksi ja koska A ei ollut sanotussa lainkohdassa edellytetyn mukaisesti tahallaan tai huolimattomuudesta jättänyt työvelvoitettaan täyttämättä, eikä hänelle myöskään ollut annettu samassa lainkohdassa tarkoitettua varoitusta, A oli vaatinut, että yhtiö velvoitettaisiin suorittamaan hänelle työsopimuksen laittoman purkamisen johdosta vahingonkorvauksena 24 000 markkaa laillisine korkoineen.</p>
      <p>Yhtiön vastustettua kannetta KO p. 16.10.1979 oli lausunut selvitetyksi, että A oli ollut oy B:n palveluksessa 20.11.1973 lukien, viimeksi ompelijana 29.1.1979 saakka, jolloin työsuhde oli työnantajan taholta annetulla kirjallisella ilmoituksella työsopimuslain 43 §:n 2 momentin 6 kohdan nojalla purettu. Ilmoituksessa ei ollut mainittu lainkohdan tarkoittamaa syytä tahalliseen tai tuottamukselliseen työvelvoitteen täyttämättä jättämiseen eikä myöskään lainkohdan edellyttämästä varoitusmenettelystä eikä sen jälkeisestä laiminlyönnin jatkamisesta. Tätä ennen A:lle oli yhtiön johdon taholta 26.1.1979 puhelimitse ilmoitettu moitteiden ja mahdollisen irtisanomisen syinä urakkatyön tekemisestä kieltäytyminen, ompelutöiden valinta ja työntekijöiden keskeisten riitaisuuksien aiheuttaminen. Vastaavia urakkatyöstä kieltäytymistä koskevia moitteita A:lle oli annettu aikaisemminkin puhelimitse yhtiön johdon taholta ja suullisesti työpaikalla työnjohtajan toimesta. Yhtiön taholta A:lle oli työsuhteen purkamisen jälkeen maksettu 2 viikon irtisanomisajan palkka.</p>
      <p>Edellä olevan johdosta KO oli katsonut näyttämättä jääneen, että A:lle olisi työvelvoitteiden täyttämättä jättämisen vuoksi annettu työsopimuslain 43 §:n 2 momentin 6 kohdassa tarkoitettu varoitus. Sen vuoksi ja kun mainitun lainkohdan edellytykset työsopimuksen purkamiselle eivät siten olleet olemassa ja kun A:n väitettyä laiminlyöntiä huomioon ottaen, ettei hänellä lain eikä kyseisen työehtosopimuslain mukaan ollut ollut velvollisuutta urakkatyön tekemiseen, ei ollut pidettävä sellaisena syynä, jonka johdosta työnantajalta ei voitaisi kohtuuden mukaan vaatia sopimussuhteen jatkamista, eivätkä myöskään työsopimuslain 43 §:n 1 momentissa tarkoitetut tärkeät syyt siten olleet vaatineet työsopimuksen heti tapahtunutta purkamista ja kun työantajalta oli katsottava puuttuneen myös työsopimuslain 37 §:n 2 momentin tarkoittamat erityisen painavat syyt työsopimussuhteen lakkauttamiseen, KO oli työsopimuslain 51 §:n 1 ja 2 momenttien nojalla velvoittanut yhtiön heti asianmukaista kuittia vastaan suorittamaan A:lle korvaukseksi työsuhteen lainvastaisen lakkauttamisen hänelle aiheuttamista vahingoista, kun selvitystä vahingon määrästä ei ollut esitetty, kohtuulliseksi arvioidut 8 000 markkaa 5 prosentin korkoineen haasteen tiedoksiantopäivästä 7.8.1979 lukien.</p>
      <p>Turun HO, jonka tutkittavaksi asianosaiset olivat saattaneet jutun ja jonne A vastatessaan yhtiön muutoksenhakemukseen oli antanut kirjallisen todistajankertomuksen, t. 16.5.1980 oli,samalla kun sanottu kirjallinen todistajankertomus oli oikeudenkäymiskaaren 17 luvun 11 §:n nojalla jätetty aiheettomana huomiotta, tutkinut jutun ja katsonut selvitetyksi, että oy B oli KO:n päätöksessä kerrotuin tavoin purkanut yhtiön ja A:n välisen, toistaiseksi voimassa olleen työsopimuksen ilman työsopimuslain 43 §:ssä tarkoitettua tärkeää syytä, mutta näyttämättä jääneen, että A:lle olisi työsopimuksen purkamisesta aiheutunut vahinkoa. A:lla oli kuitenkin ollut työsopimuslain 45 §:n nojalla oikeus saada työsopimuksen laittoman purkamisen jälkeen edelleen palkkaa niin pitkältä ajalta kuin työsopimusta irtisanottaessa. Jutussa esitetyn selvityksen perusteella A:n työsopimuksen irtisanomisaikana oli pidettävä 2 kuukautta ja hänen kuukausipalkkanaan 2 300 markkaa. Sen vuoksi ja koska A:lle oli näytetty maksetun työsopimuksen purkamisen jälkeiseltä ajalta 2 viikon palkka, HO oli katsonut, ettei ollut syytä muuttaa KO:n päätöstä muulla tavoin kuin että yhtiön A:lle maksettavaksi tuomittu korvaus työsuhteen laittomasta purkamisesta alennettiin 3 450 markkaan, jolle määrälle yhtiön tuli suorittaa KO:n tuomitsema korko.</p>
      <p>Pyytäen valituslupaa A haki muutosta HO:n tuomioon. Lupa myönnettiin ja yhtiö antoi siltä hakemuksen johdosta pyydetyn vastauksen.</p>
    </div>
    <div>
      <h2 id="19810158tyloa0">KORKEIN OIKEUS</h2>
      <p>KKO t. tutki jutun ja katsoi, ettei A:n HO:lle jättämää Tekstiili- ja Vaatetustyöväen Työttömyyskassan antamaa todistusta siitä, että A työttömyyskassalla olevien asiakirjojen mukaan oli ollut työttömänä 29.1. - 29.5.1979 välisen ajan, ollut pidettävä oikeudenkäymiskaaren 17 luvun 11 §:ssä tarkoitettuna yksityisluontoisena kertomuksena. Sen vuoksi HO:n ei olisi tullut mainitun lainkohdan nojalla jättää sitä huomioon ottamatta. Todistuksella oli näin ollen merkitystä todisteena. Kun jutussa ei myöskään ollut ilmennyt seikkoja, joiden vuoksi mainittua todistusta ei olisi pidettävä riittävänä selvityksenä A:n 29.1.1979 jälkeisestä työttömyydestä ja työttömyysajan pituudesta, KKO katsoi A:n olleen työsopimuksen laittoman purkamisen johdosta työttömänä todistuksessa mainitun ajan. A:lle hänen työstään maksetun palkan määrän oli kerrottu ollen noin 13 markkaa 50 penniä tunnilta. Vahingonkorvauksen laskemisen muut tarkemmat perusteet ja samoin myös A:lle työsuhteen purkamisen jälkeiseltä ajalta maksetun 2 viikon palkan tarkempi määrä oli jäänyt jutussa selvittämättä. Näin ollen vahingonkorvauksen määrääminen jouduttiin perustamaan osittain arvioon. Käytettävissä olevan selvityksen perusteella KKO katsoi A:lle työsopimuksen purkamisesta työpalkan menetyksenä aiheutuneen vahingon määrän, yhtiön A:lle jo maksaman 2 viikon palkan lisäksi, 8 000 markaksi. Edellä olevalla perusteella KKO muutti HO:n tuomiota siten, että yhtiö velvoitettiin suorittamaan A:lle korvaukseksi työsopimuksen laittomasta purkamisesta HO:n tuomitseman määrän asemasta 8 000 markkaa 5 prosentin korkoineen haastepäivästä 7.8.1979 lukien.</p>
      <div>
        <p>Ratkaisuun osallistuneet: oikeusneuvokset Salervo, Takala ja Surakka sekä ylimääräiset oikeusneuvokset Mäkinen ja Rosokivi</p>
      </div>
    </div>
  </finlex:content>
</finlex:document>
