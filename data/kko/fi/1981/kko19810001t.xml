<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19810001t</dcterms:identifier>
  <finlex:ecliIdentifier>ECLI:FI:KKO:1981:II1</finlex:ecliIdentifier>
  <dcterms:title>KKO:1981-II-1</dcterms:title>
  <dcterms:description>
    <p>
      <strong>Asunto-osakeyhtiö</strong>
    </p>
    <p>
      <strong>Ns. grynderyhtiö</strong>
    </p>
  </dcterms:description>
  <finlex:registerNumber>155 RD 1975</finlex:registerNumber>
  <dcterms:date pvm="19800521">1980-05-21</dcterms:date>
  <finlex:fileCopyNumber>1908</finlex:fileCopyNumber>
  <dcterms:issued pvm="19810113">1981-01-13</dcterms:issued>
  <dcterms:abstract>
    <p>Asunnontuottajayhtiö oli perustanut asunto-osakeyhtiön ja rakennuttanut sen talon ulkopuolisella urakoitsijalla. Asunnontuottajayhtiö oli vastuussa rakennustyöselityksen puutteellisuuden vuoksi virheellisesti suoritetun eristystyön johdosta syntyneiden vesivahinkojen korvaamisesta. Kun vahingot olivat aiheutuneet talon rakenteesta ja näin ollen olleet sellaisia, että niiden korjauttaminen AOYL 12 §:n mukaan kuului asuntoosakeyhtiölle eikä huoneistojen hallintaan oikeuttavien osakkeiden omistajille, asunto-osakeyhtiöllä oli itsenäinen oikeus vaatia rakennuttajalta korvausta korjauskustannuksista.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19810001taloa0">ASIAN KÄSITTELY ALEMMISSA OIKEUKSISSA</a>
    <a href="19810001tyloa0">KORKEIN OIKEUS</a>
  </dcterms:tableOfContents>
  <finlex:content id="s19810001t.kko">
    <div>
      <h2 id="19810001taloa0">ASIAN KÄSITTELY ALEMMISSA OIKEUKSISSA</h2>
      <p>Asunto-oy A oli oy B:lle 21.5.1971 tiedoksi toimituttamansa haasteen nojalla Helsingin RO:ssa kertonut, että oy B oli rakennushankkeen alkuunpanijana ja toteuttajana rakennuttanut asunto-osakeyhtiölle 27.4.1961 rakennusliikkeen S:n kanssa tehdyn urakkasopimuksen nojalla kaksi Helsingin kaupungissa olevalla tontilla sijaitsevaa asuinrakennusta, joissa oli yhteensä 62 huoneistoa. Rakennusten sisäpuolisten töiden lopputarkastus oli pidetty 20.1.1962 ja vuositakuutarkastus 4.2.1963. Huoneistojen hallintaan oikeuttavat osakkeet oli myyty kesällä ja syksyllä 1961 päivätyillä luovutussopimuksilla. Sanotussa vuositakuutarkastuksessa oli talojen kaikkiaan 62 kylpyhuoneesta ainakin neljän lattioissa, katoissa ja seinissä todettu kosteusvaurioita, joita urakoitsija oli korjannut vuosikorjaustöinä. Sittemmin oli yhä useammassa kylpyhuoneessa ilmennyt kosteusvahinkoja, joita urakoitsija oli vuoden 1967 aikana korjannut. Asunto-osakeyhtiön toimeenpanemissa tarkastuksissa oli havaittu vesivahinkojen lisääntyneen niin, että helmikuussa 1968 niitä oli ollut 40 ja huhtikuussa 1969 46 kylpyhuoneessa. Vauriot olivat ilmenneet lattian pinnoitteen halkeiluna ja hilseilynä lattiakaivon ympäristössä, kosteusläiskänä ja maalin hilseilynä katossa ynnä maalin ja tapettien vaurioitumisena seinissä sekä kylpyhuoneen että sen vastaisen huoneen puolella. Lisäksi olivat kylpyhuoneiden kipsisten väliseinien sisään upotetut putket syöpyneet. Suoritettujen tutkimusten mukaan rakennustyössä oli kylpyhuoneiden osalta tehty suunnittelu- ja rakennusvirheitä, jolloin lattiakaivon korotusrenkaan ja siihen liittyvien putkien huolimattomasta eristämisestä tai eristyksen puuttumisesta oli aiheutunut vaurioita lattiaan ja kattoon sekä vesieristyksen puuttumisesta seinässä välittömästi ammeen yläpuolelta sekä ulkopuolelta pesualtaan suuntaan vaurioita seiniin.</p>
      <p>Kun oli ollut epätietoisuutta siitä, olivatko mainitut vauriot sellaisia, että urakoitsijana toiminut rakennusliike oli niistä vastuussa, asunto-osakeyhtiö oli urakkasopimuksen ehdon mukaisesti pannut vireille välimiesmenettelyn, jossa oli 28.11.1970 julistettu tuomio. Tuomiossa oli todettu, että kylpyhuoneiden lattioissa, jotka oli päällystetty urakka-asiakirjojen mukaisella, mutta sittemmin kestävyydeltään heikoksi osoittautuneella valumuovilla, ilmenneet kosteusvauriot, mutta sitä vastoin seinien kosteusvauriot olivat olleet huomattavasti suuremmat. Välimiesoikeus oli myös katsonut, että kylpyhuoneiden lattioissa ja katoissa olleet kosteusvauriot olivat ainakin osittain johtuneet lattiakaivojen eristyksen puutteellisuudesta, varsinkin kun urakkasopimuksen ja työselityksen mukaan lattiakaivon korotusrenkaan ja siihen liittyvien putkien eristykset oli ollut tehtävä erikoisen huolellisesti. Sitä vastoin välimiesoikeus oli katsonut, että seinien vauriot eivät olleet aiheutuneet mainitusta lattiakaivojen eristyksen puutteellisuudesta. Sen vuoksi ja koska urakoitsijalle kuuluneet kylpyhuoneiden kosteuseristystyöt olivat supistuneet kylpyammeiden alapuolisiin lattianosiin sekä lattiakaivon korotusrenkaan ja siihen liittyvien putkien liittymiskohtiin, eikä siis kylpyhuoneiden seiniä ollut määrätty eristettäväksi, välimiesoikeus oli tuomiossaan katsonut, että seinien kosteusvaurioista ei urakoitsija rakennusliike S ollut ollut vastuussa ja velvoittanut rakennusliike S:n suorittamaan asunto-osakeyhtiölle korvauksena lattiakaivojen puutteellisesta eristämisestä aiheutuneesta vahingosta 5 000 markkaa.</p>
      <p>Koska oy B:n laatiman työselityksen mukaisesti rakennetut kylpyhuoneet siten eivät olleet kestäneet tavanmukaista käyttöä eikä niiden vesieristys ollut täyttänyt talonrakennuksen kosteus- ja vesieristystöiden normaalimääräyksiä RT-korttien määräyksiä ja Aravan laatutasomääräyksiä ja virheet olivat sen laatuisia, että oy B oli rakennushankkeen toteuttajana vastuussa siitä vahingosta, joka oli aiheutunut asunto-osakeyhtiölle ja sen osakkeenomistajille, jotka olivat ostaneet osakkeensa oy B:ltä ja kahta lukuunottamatta siirtäneet siltä olevat korvaussaatavansa asunto-osakeyhtiölle, asunto-osakeyhtiö oli vaatinut, että oy B velvoitettaisiin sille suorittamaan, kun korjauskustannukset haasteen laatimisen aikana vallinneet hintatason mukaan olivat olleet ainakin 2 800 markkaa kunkin kylpyhuoneen osalta ja kaksi kylpyhuonetta ja oli asianmukaisesti korjattu 168 000 5 prosentin korkoineen haastepäivästä lukien.</p>
      <p>Oy B oli kanteesta kuultuna kiistänyt sen ja puolestaan kertonut, että rakennustyöselityksessä, jossa tosin oli urakassa määrätty noudatettavaksi myös "kaikkia rakennustöitä koskevia virallisia ja puolivirallisia normeja ja standardeja sekä RIY:n julkaisuja", oli ainoastaan kylpyammeiden alapuoliseen lattianosaan määrätty pantavaksi kaksinkertainen kosteuseristys, mutta määrätty lattiakaivon korotusrenkaan ja siihen liittyvien putkien eristykset tehtäviksi erikoisen huolellisesti. Lisäksi oli määrätty kylpyhuoneiden lattiat ja jalkalistat päällystettäviksi käytetyllä Torginol-muovimassalla. Mainitulla rakennusaikaan käytössä olleella muovimassalla oli korvattu RT-kortiston mainitsemat laattalattioiden alle ja sivulistoiksi kermi- tai muut kosteuseristykset. Kun talot oli rakennettu myös Aravan asianomaisen elimen hyväksymän työselityksen mukaan, olivat merkintäoikeuksien ostajat saaneet sen, mitä kaupassa oli luvattu, eikä oy B ollut vastuussa urakoitsijan mahdollisista työvirheistä.</p>
      <p>RO p. 8.11.1972 oli lausunut selvitetyksi, että oy B oli 27.2.1961 perustanut 20.3.1961 kaupparekisteriin merkityn asunto-oy A:n rakennuttaakseen osaksi valtion asuntolainoituksen turvin kaksi yhteensä 61 osakehuoneistoa ja talonmiehen asunnon käsittävää rakennusta edellä tarkoitetulle Helsingin kaupungin tontille merkiten 7430 osaketta yhtiön 7694 osaketta käsittävästä osakekannasta oy B:n kahden toimihenkilön merkitessä muut osakkeet,</p>
      <p>että näin perustettu yhtiö oli, oy B:n toimihenkilöiden muodostaessa sen rakennusaikaisen hallituksen, 27.4.1961 tehnyt rakennusmestari S:n kanssa, jonka ilmoitettua osakkuutta oy B:ssä ei ollut kiistetty, sopimuksen talojen rakentamisesta noudattaen urakkasopimusta ja siihen liitettyä rakennustyöselitystä, jotka valtion asuntotuotantotoimikunta oli hyväksynyt,</p>
      <p>että rakennuksissa oli todettu vuositarkastuksessa 4.2.1963 ainakin neljän huoneiston kylpyhuoneen lattioissa ja katoissa sekä kylpyhuoneen ja makuuhuoneen välisessä seinässä kosteusvikoja, joiden sitten eri tarkastuksissa oli todettu yleistyneen niin, että niitä 2.4.1969 toimitetussa tarkastuksessa oli ollut jo 46 huoneiston kylpyhuoneen yhteydessä,</p>
      <p>että kosteusviat, joiden laajeneminen oli estänyt kylpyhuoneen normaalin käytön, olivat valtion teknillisen tutkimuslaitoksen rakennusteknillisen laboratorion noin kymmenessä huoneistossa suorittaman tarkastuksen ja eräiden muiden asiantuntijain tutkimusten mukaan johtuneet kylpyhuoneiden lattioissa ja katoissa lattiakaivon korotusrenkaan ja siihen liittyvien putkien huolimattomasta eristämisestä tai eristyksen puuttumisesta kokonaan, sekä kylpyhuoneiden seinissä, joissa viat oli todettu edellisiä huomattavasti suuremmiksi aiheuttaen myös ainakin jossain määrin seinien sisällä kulkevien, eristämättä jätettyjen putkien syöpymistä, vesieristyksen puuttumisesta seinästä välittömästi ammeen yläpuolelta ja ulkopuolelta pesualtaan suuntaan, mistä syystä vettä oli päässyt tunkeutumaan seinärakenteeseen ammeen ja seinälaatoituksen välisestä saumasta sekä ammeen etuseinän ja kylpyhuoneen seinän liittymiskohdasta, minkä ohessa sanottu laboratorio oli lausunnossaan todennut, että rakennustyöselitys ei täyttänyt kylpyhuoneiden kosteus- ja vesieristyksen osalta talonrakennuksen kosteus- ja vesieristystöiden normaalimääräyksiä, RT-korttien määräyksiä eikä Aravan laatutasomääräyksiä,</p>
      <p>että urakkasopimuksen välityslausekkeen mukaan tapahtuneessa välimiesmenettelyssä asunto-osakeyhtiön ja urakoitsijan välillä oli 28.11.1970 julistetussa välitystuomiossa katsottu selvitetyksi, että kylpyhuoneiden lattioissa ja katoissa olleet kosteusvauriot ainakin osaksi olivat johtuneet lattiakaivojen eristyksen puutteellisuudesta, varsinkin kun urakkasopimuksen ja siihen liittyvän työselityksen mukaan lattiakaivon korotusrenkaan ja siihen liittyvien putkien eristykset oli tehtävä erityisen huolellisesti, minkä vuoksi ja kun urakoitsijalle kuuluneet kylpyhuoneiden kosteuseristykset olivat supistuneet kylpyammeiden alapuolisiin lattianosiin sekä sanotun korotusrenkaan ja sen putkien liittymiskohtiin, eikä siis kylpyhuoneiden seiniä ollut määrätty eristettäväksi, S, kun hänen vastuulleen jäävien vesivahinkojen määrää ei ollut voitu täsmällisesti selvittää, oli urakoitsijana velvoitettu maksamaan asunto-osakeyhtiölle kohtuullisena vahingonkorvauksena 5 000 markkaa,</p>
      <p>että mainittu rakennustyöselitys oli laadittu oy B:n toimesta ja ettei sitä rakennusvaiheen aikana, jolloin oy B:n määräämät henkilöt olivat toimineet rakennustyön valvojina, ollut suullisin tai kirjallisin ohjein täydennetty kylpyhuoneiden kosteuseristyksen osalta, sekä</p>
      <p>että oy B oli kevätkesällä 1961 asunto-osakeyhtiön perustajana tehnyt huoneistojen hallintaan oikeuttavien asunto-osakkeiden luovutussopimukset ja kutsunut koolle 2.6.1961 pidetyn Aravan lainoituspäätöksessä määrätyn osakemerkitsijöiden kokouksen, jossa oli selostettu suoritettuja urakkakilpailuja, allekirjoitettua urakkasopimusta, urakoitsijan antamia vakuuksia ja hankintalaskelmaa.</p>
      <p>Tämän vuoksi ja koska oy B, joka oli ainakin 15.3.1968 päivätyssä kirjeessään, viitaten kolme päivää aikaisemmin asianosaisten edustajien läsnäollessa toimitettuun tarkastukseen, ilmoittanut kantanaan, että kylpyhuoneiden seinien kostuminen oli johtunut huoneistojen tavanomaiseen huoltoon kuuluvan kylpyammeen ja seinän välisen raon kittaamisen laiminlyönnistä, sekä kieltäytynyt ryhtymästä toimenpiteisiin asiassa, kuitenkin asunto-osakeyhtiön perustajana ja rakennusten tosiasiallisena rakennuttajana sekä kylpyhuoneiden kosteuseristyksen osalta puutteellisen rakennustyöselityksen laatijana oli vastuussa kosteusvahinkojen syntymisestä, jota vastuuta ei poistanut se seikka, että Arava oli hyväksynyt rakennustyöselityksen, sekä kun kosteusvahinkojen lukuisuuden ja niiden lisääntymisen huomioon ottaen korjaustyö oli tehtävä rakennuksen kaikissa kylpyhuoneissa ja asunto-osakeyhtiöllä oli oikeus saada korvausta myös niiden korjaustöiden osalta, jotka oli kylpyhuoneiden seinien kostumisen johdosta sen kustannuksella suoritettu, ja kun kohtuullisena korvauksena korjaustyöstä kunkin kylpyhuoneen osalta oli pidettävä 2 500 markkaa, RO oli velvoittanut oy B:n maksamaan asunto-oy A:lle vahingonkorvaukseksi 155 000 markkaa 5 prosentin korkoineen haastepäivästä 21.5.1971 lukien sekä korvaamaan asunto-osakeyhtiön oikeudenkäyntikulut 5 400 markalla.</p>
      <p>Helsingin HO, jonka tutkittavaksi asianosaiset olivat saattaneet jutun, t. 22.1.1975 oli jättänyt asian RO:n päätöksen varaan muutoin paitsi että, koska asunto-osakeyhtiö oli kanteessaan vaatinut korvausta talon 60 kylpyhuoneeseen puheena olevien suunnitteluvirheiden johdosta syntyneistä kosteusvahingoista, RO:n lausunto siitä, että asunto-osakeyhtiö olisi oikeutettu saamaan korvausta myös kahden muun kylpyhuoneen osalta, poistettiin ja oy B vapautettiin tältä osin tuomitusta korvauksesta, mutta toisaalta oy B:n mainittujen 60 kylpyhuoneen osalta maksettava määrä, kun korjauskustannusten kylpyhuonetta kohden oli esitetyn selvityksen mukaan katsottava olleen 2 800 markkaa, korotettiin 168 000 markaksi RO:n määräämän laskuperusteen mukaisine korkoineen. Oy B oli velvoitettu suorittamaan asunto-osakeyhtiölle korvaukseksi sillä HO:ssa olleista kuluista 600 markkaa.</p>
      <p>Asianosaiset pyysivät lupaa hakea muutosta HO:n tuomioon ja lupahakemuksiinsa sisällyttivät muutoksenhakemukset. Oy B toisti RO:ssa ja HO:ssa esittämänsä väitteen siitä, että asunto-osakeyhtiöllä ei ollut oikeutta vaatia korvausta niiden huoneistojen vesivahingoista, joiden hallintaan oikeuttavien osakkeiden omistajat eivät olleet ostaneet osakkeitaan suoraan oy B:ltä tai, ostettuaan osakkeet oy B:ltä, eivät olleet siirtäneet korvausvaatimustaan asunto-osakeyhtiölle. Asianosaiset vastasivat toisensa muutoksenhakemuksiin.</p>
    </div>
    <div>
      <h2 id="19810001tyloa0">KORKEIN OIKEUS</h2>
      <p>KKO t. myönsi muutoksenhakuluvan ja tutki jutun. Korvattavaksi vaaditut vesivahingot olivat aiheutuneet oy B:n rakennuttaman talon rakenteesta johtuvista vioista ja viemärijohtojen virheellisyydestä. Asunto-osakeyhtiöistä annetun lain 12 §:n mukaan tällaisten vikojen korjaaminen kuului asunto-osakeyhtiölle eikä huoneistojen hallintaan oikeuttavien osakkeiden omistajille. Näin ollen asunto-osakeyhtiöllä oy B:n edellä kerrotussa asiaväitteessä esittämien seikkojen estämättä oli itsenäinen oikeus vaatia oy B:ltä näiden vaurioiden korjauttamisesta aiheutuvien kustannusten korvaamista. Tämän vuoksi ja muutoin HO:n mainitsemilla perusteilla KKO katsoi, ettei ollut esitetty syytä muuttaa HO:n tuomion lopputulosta.</p>
      <div>
        <p>Ratkaisuun osallistuneet: oikeusneuvokset Leivonen, Mälkki, Mörä ja af Hällström sekä ylimääräinen oikeusneuvos Heikkilä</p>
      </div>
    </div>
  </finlex:content>
</finlex:document>
