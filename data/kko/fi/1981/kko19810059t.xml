<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19810059t</dcterms:identifier>
  <finlex:ecliIdentifier>ECLI:FI:KKO:1981:II59</finlex:ecliIdentifier>
  <dcterms:title>KKO:1981-II-59</dcterms:title>
  <dcterms:description>
    <p>
      <strong>Irtaimen kauppa</strong>
    </p>
    <p>
      <strong>Vahingonkorvaus</strong>
    </p>
  </dcterms:description>
  <finlex:registerNumber>155 RD 1976</finlex:registerNumber>
  <dcterms:date pvm="19810210">1981-02-10</dcterms:date>
  <finlex:fileCopyNumber>579</finlex:fileCopyNumber>
  <dcterms:issued pvm="19810507">1981-05-07</dcterms:issued>
  <dcterms:abstract>
    <p>Osuuskunnan A:lle rakennuksen sisäseinien pintamateriaaliksi toimittamat, maalausta varten valmiiksi pohjakäsitellyt ja A:n toimesta paikoilleen kiinnitetyt lastulevyt oli useaan kertaan maalattu, mutta maalauspinta oli jäänyt laikkuiseksi. Maalaustyön epäonnistumisen oli näytetty johtuneen levyjen sellaisesta virheestä, jonka merkitys maalaustyön tuloksen kannalta oli havaittavissa vasta kun työ oli suoritettu. Osuuskunta velvoitettiin suorittamaan A:lle korvaus, paitsi muusta vahingosta, myös niistä lisäkustannuksista, jotka aiheutuivat virheellisten levyjen vaihtamisesta kelvollisiin ja vaihtotyöhön liittyvistä maalaus- ja korjaustöistä.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19810059taloa0">ASIAN KÄSITTELY ALEMMISSA OIKEUKSISSA</a>
    <a href="19810059tyloa0">KORKEIN OIKEUS</a>
  </dcterms:tableOfContents>
  <finlex:content id="s19810059t.kko">
    <div>
      <h2 id="19810059taloa0">ASIAN KÄSITTELY ALEMMISSA OIKEUKSISSA</h2>
      <p>Osuuskunta K oli A:lle 9.1.1973 tiedoksi annetun haasteen nojalla Iin KO:ssa vaatiessa, että A velvoitettaisiin suorittamaan sille hänen ostamistaan erilaisista rakennus- ja maataloustarvikkeista tiliotteeseen perustuvan laskun mukaan 8 840 markkaa 76 penniä laillisine korkoineen A:n vastustamisen takia rauenneen maksamismääräyksen tiedoksiantamisesta 22.7.1972 lukien, A oli kiistänyt kanteen siltä osin kuin tiliotteessa ei ollut otettu huomioon osuuskunnan A:lle myöntämiä alennuksia ja tiliotteeseen sisältyviä korkoja koskevalta osalta sillä perusteella, että tiliotteeseen perustuva lasku oli ollut määrä maksaa vasta kun oli sovittu osuuskunnan A:lle toimittamista virheellisistä lastulevyistä.</p>
      <p>A oli puolestaan osuuskunnalle 9.4.1973 tiedoksi toimitetun haasteen nojalla lausunut, että osuuskunta oli asianosaisten tekemän hankintasopimuksen perusteella vuonna 1970 toimittanut A:n omakotirakennukselle muun muassa talon sisäseiniin käytettäviä X nimisiä lastulevyjä. Vasta sen jälkeen kun levyt oli kiinnitetty seiniin ja maalattu ohjeiden mukaisesti oli todettu, että asianmukaisesta ja monenkertaisesta maalauksesta huolimatta levyjen pinta oli jäänyt väriltään epätasaiseksi. Lastulevynäytteen perusteella antamassaan tutkimusselostuksessa Valtion teknillinen tutkimuslaitos oli muun muassa todennut, että näytteen hionta oli ollut epätäydellinen, että pohjakäsittelyaine oli jakautunut epätasaisesti näytteen pintaan ja että pohjakäsittelyaineen epätasaisesta levityksestä oli ollut seurauksena aineen epätasainen imeytyminen lastulevyyn. Kun seinien maalauksen epäonnistuminen ja talon arvo aleneminen olivat johtuneet osuuskunnan toimittamasta virheellisestä tavarasta ja kun seinien saattaminen virheettömään kuntoon tulisi maksamaan 6 500 markkaa, A oli vaatinut, että osuuskunta, ottaen huomioon että syntynyt vahinko oli korjattavissa ainoastaan siten, että virheelliset levyt poistettiin ja niiden tilalle kiinnitettiin laadullisesti ensiluokkaiset lastulevyt, velvoitettaisiin suorittamaan hänelle vahingonkorvaukseksi mainitut 6 500 markkaa 5 prosentin korkoineen haasteen tiedoksiantamisesta lukien.</p>
      <p>Osuuskunnan vastustettua A:n kannetta KO p. 18.9.1973 oli lausunut selvitetyksi, että osuuskunta oli asianosaisten tekemän rakennus- ja maataloustuotteita koskevan hankintasopimuksen nojalla toimittanut A:lle erilaisia maatalous- ja rakennustarvikkeita ja että A oli lyhentänyt tavaratoimituksiin perustuvaa tilivelkaansa siten, että 8.1.1972 tapahtuneen viimeisen lyhennyksen jälkeen osuuskunnan pitämä tiliote oli osoittanut A:n olleen osuuskunnalle velkaa 8 840 markkaa 76 penniä, jota koskevaa osuuskunnan A:lle seuranneen heinäkuun 22 päivänä tiedoksi antamaa maksamismääräystä A oli vastustanut. Sen vuoksi ja kun A:n suorittamalla lyhennyksiä tiliotteen perusteella, jossa oli ollut 12 prosentin juoksevan koron perusteella laskettuja korkomääriä, oli katsottava hyväksyneen asianosaisten tilisuhteen koron ja kun oli jäänyt näyttämättä, että osuuskunnan eri kertoina A:lle toimittamissa ko. levyissä olisi ollut sellainen virhe, jota A:n ei huolellisen miehen tavoin tavaraa tarkastaessa olisi ennen niiden paikoilleen asentamista ja maalaamista havainnut, maalaamisen tapahduttua sitä mukaa kuin levyjä oli seiniin kiinnitetty, KO oli, ottaen vielä huomioon, että levyjen maalauskäsittelyllä oli oleellinen merkitys työn lopputuloksen suhteen, hyläten A:n kanteen, velvoittanut A:n heti kuittia vastaan suorittamaan osuuskunnalle vaaditut 8 840 markkaa 76 penniä 5 prosentin korkoineen 22.7.1972 lukien. Sen ohessa A oli velvoitettu korvaamaan osuuskunnan oikeudenkäyntikulut KO:n kohtuulliseksi harkitsemilla 2 300 markalla.</p>
      <p>Vaasan HO, jonka tutkittavaksi A oli saattanut jutun, t. 11.12.1975 oli tutkinut sen; ja mitä ensiksi tuli osuuskunnan ajamaan kanteeseen, niin koska A vastoin osuuskunnan kiistämistä ei ollut näyttänyt toteen tiliotetta vastaan tekemiään väitteitä ja kun hän ei ollut tehnyt muistutusta hänen ja osuuskunnan ainakin vuoden 1969 lähtien vallinneen tilisuhteen perusteella, joka yleisen kauppatavan mukaan oli jättänyt asian KO:n päätöksen lopputuloksen varaan siltä osin kuin siin sisältyviä, osuuskunnan laskemia korkomääriä vastaan tai erillisten tavaraostojen perusteella kirjoitettuihin laskuihin merkittyä korkokantaa vastaan, HO näillä ja KO:n tältä osalta mainitsemilla perusteilla oli jättänyt asian KO:n päätöksen lopputuloksen varaan siltä osin kuin KO oli katsonut A:n asianosaisten tilisuhteen perusteella olevan velkaa osuuskunnalle 8 840 markkaa 76 penniä 5 prosentin korkoineen 22.7.1972 lukien.</p>
      <p>Mitä sitten tuli A:n vahingonkorvausvaatimukseen HO oli katsonut selvitetyksi, että osuuskunnan toimittamat A:n omakotitalon sisäseiniin käytettäviksi tarkoitetut ko. lastulevyt olivat olleet niiden käyttötarkoitus huomioon ottaen A:n kanteessa mainitulla tavalla virheellisiä ja että suoraan maalausta varten kelpaaviksi tarkoitettujen levyjen epätasaisuuden merkitys oli käynyt selville vasta maalaustyötä tehtäessä. Sen vuoksi ja kun osuuskunnan käymällä neuvotteluja A:n kanssa tekemättä puolestaan muistutusta A:n lastulevyjen laadun suhteen tekemää, osuuskunnan vasta oikeudenkäynnissä liian myöhään tapahtuneeksi väittämää huomautusta vastaan oli katsottava menettäneen oikeutensa vedota A:n muistutusta mahdollisesti rasittaviin virheisiin ja kun myyjä hankinnassa oli vahingonkorvausvelvollinen tavaran virheestä tuottamuksettakin, osuuskunta oli velvollinen korvaamaan virheellisestä toimituksesta A:lle aiheutuneen vahingon, jonka laskemisen perustaksi oli pantava, muun selvityksen vahingon määrästä puuttuessa, A:n toimeksiannosta laadittu kustannusarvio virheellisten lastulevyjen uusimisesta kuitenkin siten, ettei A:lle ollut tuleva korvausta niistä kustannuksista, jotka olivat syntyneet sen jälkeen kun tavaran virhe maalaustyötä tehtäessä oli havaittu, eli siis virheellisten lastulevyjen poistamisesta sekä uusien lastulevyjen hankkimisesta, kiinnittämisestä ja maalaamisesta, vahingonkorvauksen määrää arvion mukaan sovitellen, 3 000 markkaa, vähennettynä A:lle jäävien virheellisten levyjen arvolla HO:n harkinnan mukaan 500 markalla. A:n vahingonkorvaussaatava osuuskunnalta oli näin ollen ollut 2 500 markkaa 5 prosentin korkoineen haasteen tiedoksiantamisesta 9.4.1973 lukien.</p>
      <p>Tämän perusteella HO, muuttaen KO:n päätöstä, oli määrännyt, että osuuskunnan A:lta oleva tilisaatava 8 840 markkaa 76 penniä ja sille kertynyt 5 prosentin korko 22.7.1972 ja 19.11.1973 väliseltä ajalta 585 markkaa 72 penniä, jona viimeksi mainittuna päivänä A:n oli katsottava tehneen kuittausvaatimuksensa ja kuittauksen oikeusvaikutusten alkaneen, kuitattiin A:n osuuskunnalta olevalla vahingonkorvaussaatavalla 2 500 markalla ja sille kertyneellä 5 prosentin korolla 9.4. ja 19.11.1973 väliseltä ajalta eli 76 markalla 39 pennillä; ja tuli A:n kuittauksen näin tapahduttua maksaa osuuskunnalle 6 850 markkaa 9 penniä 5 prosentin korkoineen 20.11.1973 lukien. Lisäksi alennettiin KO:n A:n osuuskunnalle maksettaviksi määräämät oikeudenkäyntikulut 1 500 markkaan ja määrättiin, että asianosaiset saivat pitää näillä HO:ssa olleet kulut vahinkonaan.</p>
      <p>Asianosaiset pyysivät lupaa hakea muutosta HO:n tuomioon ja lupahakemuksiinsa sisällyttivät muutoksenhakemukset. Asianosaiset vastasivat toistensa anomuksiin.</p>
    </div>
    <div>
      <h2 id="19810059tyloa0">KORKEIN OIKEUS</h2>
      <p>KKO t. suostui anomuksiin ja tutki jutun. A:n jutussa ajaman kanteen osalta, josta KKO:ssa ainoastaan oli kysymys, KKO katsoi selvitetyksi, että puheena olevat A:lle toimitetut lastulevyt olivat olleet HO:n toteamin tavoin virheelliset. Levyjen hiontavirheet ja pohjakäsittelyaineen imeytymisen epätasaisuus olivat mahdollisesti olleet A:n havaittavissa jo hänen vastaanottaessaan levyt. Esitetyn selvityksen perusteella oli kuitenkin ilmeistä, että levyjen virheellisyyksien merkitys levyjen maalauksen onnistumiselle ja virheellisyyksistä johtuneet maalaamisvaikeudet eivät olleet olleet A:n todettavissa ennen kuin levyt oli kiinnitetty rakennuksen seiniin ja maalattu useampaankin kertaan kuin maalausohjeissa oli edellytetty maalauspinnan jäädessä silti laikkuiseksi. Sellaiseen maalauspintaan ei A ollut kohtuuden mukaan velvollinen tyytymään. Osuuskunta ei ollut näyttänyt toteen väitettään, että maalaustyö olisi suoritettu ohjeiden vastaisesti. A:n oli näytetty kohtuullisessa ajassa maalaustyön suorittamisen jälkeen ilmoittaneen levyjen mainitusta virheellisyydestä. Osuuskunta oli levyjen virheellisyyden johdosta velvollinen suorittamaan A:lle korvauksen myös niistä lisäkuluista, jotka olivat aiheutuneet tai tulivat aiheutumaan virheellisten levyjen vaihtamisesta kelvollisiin ja vaihtotyöhön liittyvistä maalaus- ja korjaustöistä. A:lle aiheutuneen vahingon määräksi oli näin ollen arvioitava hänen kanteessaan tarkoitetut 6 500 markkaa. Tämän vuoksi KKO, ottaen vielä huomioon ettei seinistä poistettavilla levyillä ollut rahallista arvoa. harkitsi oikeaksi, muuttaen HO:n tuomiota, oikeuttaa A:n kuittaamaan HO:n tuomiossa mainittua osuuskunnan häneltä olevaa saatavaa korkoineen 6 500 markan määräisellä vahingonkorvaussaatavalla ja sille kuittauspäivää mennessä kertyneellä, 9.4. - 19.11.1973 väliseltä ajalta 5 prosentin mukaan lasketulla 198,61 markan määräisellä korolla eli yhteensä 6 698 markalla 61 pennillä. Kuittauksen näin tapahduttua oli A:n osuuskunnalle suoritettava HO:n mainitseman osuuskunnalla kuittauspäivänä olleen saatavan 9 426 markan 48 pennin ja sanotun kuittaussumman erotus 2 727 markkaa 87 penniä 5 prosentin korkoineen 20.11.1973 lukien. Jutun näin käyden A vapautettiin velvollisuudesta korvata HO:n hänen maksettavakseen alioikeuskäsittelyn osalta tuomitsemat osuuskunnan oikeudenkäyntikulut 1 500 markkaa.</p>
      <div>
        <p>Ratkaisuun osallistuneet: oikeusneuvokset Saarni-Rytkölä, Mälkki ja Riihelä sekä ylimääräiset oikeusneuvokset Tulenheimo-Takki ja Roos</p>
      </div>
    </div>
  </finlex:content>
</finlex:document>
