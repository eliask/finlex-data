<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19810151t</dcterms:identifier>
  <finlex:ecliIdentifier>ECLI:FI:KKO:1981:II151</finlex:ecliIdentifier>
  <dcterms:title>KKO:1981-II-151</dcterms:title>
  <dcterms:description>
    <p>
      <strong>Perintökaari</strong>
    </p>
    <p>
      <strong>Eloonjääneen puolison avustus; PK 8 luvun</strong>
    </p>
    <p>
      <strong>2 §:n tulkintaa</strong>
    </p>
  </dcterms:description>
  <finlex:registerNumber>S80/912</finlex:registerNumber>
  <dcterms:date pvm="19810318">1981-03-18</dcterms:date>
  <finlex:fileCopyNumber>1251</finlex:fileCopyNumber>
  <dcterms:issued pvm="19811112">1981-11-12</dcterms:issued>
  <dcterms:abstract>
    <p>Eloonjäänyt puoliso oli hänen ja kuolleen puolison ottolapsen välillä toimitetussa omaisuuden erottelussa vaatinut pesän säästöstä avustuksena kuolleen puolison omistamat osakkeet, jotka oikeuttivat puolisoiden yhteisenä kotina olleen asuinhuoneiston hallintaan. Vaatimus hyväksyttiin, koska sen mukaan määrätty avustus oli tarpeen turvaamaan eloonjääneen puolison kohtuulliseen toimeentuloon kuuluvat asunto-olot sekä huomioon ottaen asianosaisten olosuhteet ja pesän säästö oli määrältään kohtuullinen eikä loukannut perillisen oikeutta lakiosaan.</p>
    <p>Ään</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19810151taloa0">ASIAN KÄSITTELY ALEMMISSA OIKEUKSISSA</a>
    <a href="19810151tyloa0">KORKEIN OIKEUS</a>
  </dcterms:tableOfContents>
  <finlex:content id="s19810151t.kko">
    <div>
      <h2 id="19810151taloa0">ASIAN KÄSITTELY ALEMMISSA OIKEUKSISSA</h2>
      <p>Marja A oli Pirkko B:lle 9.10.1978 tiedoksi toimitetun haasteen nojalla Rantasalmen KO:ssa kanteenaan lausunut, että KO:n määräämä pesänjakaja asianajaja P oli 25.5.1978 aloittanut omaisuuden erottelun 4.1.1906 syntyneen ja 24.1.1978 kuolleen Väinö B:n jälkeen tämän lesken Pirkko B:n ja Väinö B:n ottotyttären A:n välillä. 12.6.1978 allekirjoitetun erottelukirjan mukaan erottelun perusteena oli ollut muun ohessa Väinö B:n jälkeen laadittu perukirja, josta ilmeni, että vainaja oli omistanut muun muassa Asunto Oy X:n osakkeet n:ot 2421 - 3118, jotka oikeuttivat 3 huonetta ja keittiön käsittävän 69 neliömetrin suuruisen asuinhuoneiston hallintaan mainitun yhtiön omistamassa talossa. Erottelukirjan 5 §:n kohdalla pesänjakaja oli todennut sanotun huoneiston olevan Pirkko B:n käytössä ja hallinnassa. Sen sijaan erottelukirjan 6 §:ssä, johon pesänjakaja oli merkinnyt asianosaisten ilmoittaneen omaisuuden erottelun tulleen kokonaisuudessaan suoritetuksi, ei ollut ollut minkäänlaista mainintaa sanotuista osakkeista ja niiden omistuksesta. Vasta erottelukirjan 7 §:n kohdalla Pirkko B oli esittänyt vaatimuksen saada mainitut osakkeet omistukseensa perintökaaren 8 luvun 2 §:n mukaisena avustuksena, minkä vaatimuksen johdosta pesänjakaja oli tehnyt seuraavan päätöksen: "Perintökaaren 8 luvun 2 §:n mukaan voidaan puolisolle, jos tämä kohtuullista toimeentuloa varten on tarpeen, antaa kertakaikkisena avustuksena rahaa tai muuta omaisuutta sen mukaan kuin harkitaan kohtuulliseksi. Ottaen huomioon, että Pirkko B jää eläkkeelle 1.8.1978 lukien ja hänen elatusvelvollisuutensa, ei hänen voida katsoa jäävän sinänsä vaille riittävää perustoimeentuloa. Varallisuuteensa nähden hänelle kuitenkin on katsottava tuottavan ylivoimaisia kustannuksia hankkia omistukseensa uutta asuntoa, mikä kuitenkin olisi tarpeellista asumisen jatkuvuuden turvaamiseksi. Uuden asunnon hankkiminen - ottaen huomioon, että perheelle riittäisi 2 H + k suuruinen huoneisto, tulisi maksamaan ilmeisesti noin 80 000 markkaa, minkä suuruista avustusta pidän pesänjakajana pesän koon ja muut seikat huomioon ottaen edellä mainitussa lainkohdassa tarkoitettuna kohtuullisena avustuksena. Pesässä ei kuitenkaan ole rahavaroja, joista avustus voitaisiin suorittaa. Asunto Oy X:n osakkeiden 2421 - 3118, jotka oikeuttavat 69 m<sup>2</sup> suuruisen huoneiston hallintaan yhtiön omistamassa talossa, arvoksi on nykyiset hinta- ja markkinointimahdollisuudet huomioon ottaen katsottava noin 110 000 markkaa. Pesään kuuluvista kiinteistöistä on mielestäni mahdollista esim. valtiolle tarjottaessa, saada n. 3 000 - 3 500 mk/ha. Edellä mainitut seikat huomioon ottaen vastaisi 80 000 markkaa hieman yli viidesosaa pesän varallisuudesta. Mainituilla perusteilla Pirkko B:n tekemän vaatimuksen saada perintökaaren 8 luvun 2 §:n perusteella avustusta edesmenneen miehensä Väinö B:n kuolinpesän varoista hyväksyen määrän, että Pirkko B:lle on annettava Asunto Oy X:n osakkeet 2421 - 3118 käsittävä osakekirja, joka oikeuttaa 69 m<sup>2</sup> suuruisen huoneiston hallintaan yhtiön omistamassa talossa. Pirkko B:n on kuitenkin osallistuttava 30 000 markan määrällä Väinö B:n kuolinpesän velkojen maksamiseen joko ottamalla vastatakseen tämän lainoja tai maksamalla tuo määrä Marja A:lle, jos tämä osoittaa suorittaneensa pesän velat." Edelleen A oli kanteessaan lausunut, että pesänjakajan kerrottu päätös loukkasi A:n oikeutta perillisenä. Avioliittolain 107 §:n mukaan omaisuus oli eroteltava siinä järjestyksessä kuin perinnönjaosta oli säädetty eli joko sopimusjakona tai pesänjakajan laillisesti määräämällä tavalla. Erottelukirjan 6 §:ssä oleva merkintä syntyneen sopimuksen laajuudesta oli sikäli virheellinen, ettei sopimus sisältänyt ko. osakkeita. Lisäksi pesänjakajan päätös avustuksen myöntämisestä Pirkko B:lle oli perintökaaren 8 luvun 2 §:n vastainen, sillä mainittu lainkohta edellytti avustuksen tarpeen olemassaoloa. Kuten pesänjakajakin oli erottelukirjassa maininnut, ei Pirkko B:llä ollut tällaista avustuksen tarvetta. Mainittu lainkohta ei sinänsä voinut tarkoittaa oikeutta tiettyyn omistusasuntoon, koska asuminen voitiin järjestää muullakin tavalla loukkaamatta perillisen oikeutta. Lisäksi pesänjakajan olisi pitänyt ottaa huomioon myös vainajan viimeistä tahtoa osoittava B:n puolisoiden 19.8.1974 allekirjoittama avioehtosopimus, jonka mukaan kummallakaan puolisoista ei ollut avio-oikeutta siihen omaisuuteen, mitä heillä avioehtosopimuksen allekirjoitushetkellä oli tai mitä he myöhemmin saivat eikä myöskään sanotunlaisen omaisuuden tuottoon, sekä myöskin B:n puolisoiden elokuussa 1974 solmitun avioliiton lyhytaikaisuus. Vaikka avustuksen tarve olisikin ollut olemassa, oli myönnetty avustus sekä toteuttamistavaltaan että määrältään pesän kokoon verrattuna täysin kohtuuton, sillä sanotut osakkeet olivat pesän omaisuuden ainoa sellainen realisoimiskelpoinen os, jolla voitiin maksaa pesän velat. Sen vuoksi A oli vaatinut, että KO kumoaisi pesänjakajan toimittaman omaisuuden erottelun siltä osin kuin oli kysymys mainittujen osakkeiden omistuksesta ja Pirkko B:lle myönnetystä avustuksesta, vahvistaisi, ettei Pirkko B:llä ollut perintökaaren 8 luvun 2 §:n mukaista oikeutta saada avustusta Väinö B:n kuolinpesästä sekä vapauttaisi P:n pesänjakajantehtävästään ja määräisi asianajajan O:n suostumuksensa mukaisesti saattamaan pesänjakajana erottelun loppuun ko. osakkeiden osalta.</p>
      <p>Pirkko B:n vastustettua kannetta KO p. 24.10.1978 oli katsonut jääneen näyttämättä, ettei Pirkko B:n kohtuullista toimeentuloa varten olisi ollut tarpeen antaa hänelle pesän säästöstä kertakaikkisena avustuksena po. osakkeita velvoituksin vastata 30 000 markalla Väinö B:n kuolinpesän veloista. Sen vuoksi ja kun sanottua avustusta oli sekä määrältään että laadultaan pidettävä kohtuullisena eikä sillä ollut loukattu perillisen oikeutta lakiosaan, KO oli perintökaaren 8 luvun 2 §:n nojalla hylännyt kanteen ja velvoittanut A:n suorittamaan Pirkko B:lle korvaukseksi oikeudenkäyntikuluista 650 markkaa ja KO:ssa kuullulle P:lle palkkioksi ja kulujen korvaukseksi yhteensä 648 markkaa.</p>
      <p>Itä-Suomen HO, jonka tutkittavaksi A saattoi jutun, t. 15.5.1980 oli tutkinut jutun; ja koskei Pirkko B:n kohtuullista toimeentuloa varten ollut tarpeen antaa hänelle Väinö B:n pesän säästöstä perintökaaren 8 luvun 2 §:n mukaisena avustuksena ko. osakkeita, HO, muuttaen KO:n päätöstä, oli kumonnut pesänjakajan päätöksen siltä osin kuin siinä oli määrätty mainitut osakkeet annettavaksi Pirkko B:lle. Pirkko B vapautui näin ollen hänelle määrätystä avustukseen liittyneestä velvollisuudesta osallistua pesän velkojen maksamiseen. Sen sijaan HO oli katsonut, ettei A ollut esittänyt syytä P:n vapauttamiseksi pesänjakajantehtävästään. A vapautettiin velvollisuudesta suorittaa Pirkko B:lle tuomittua oikeudenkäyntikulujen korvausta. Pirkko B velvoitettiin suorittamaan A:lle puolet tämän P:lle KO:ssa maksettavaksi tuomitusta 648 markasta eli 324 markkaa.</p>
      <p>Pyytäen valituslupaa Pirkko B haki muutosta HO:n tuomioon. KKO myönsi valitusluvan. A antoi häneltä hakemuksen johdosta pyydetyn vastauksen.</p>
    </div>
    <div>
      <h2 id="19810151tyloa0">KORKEIN OIKEUS</h2>
      <p>KKO t. tutki jutun ja katsoi, että pesänjakajan P:n Pirkko B:lle kuolinpesän varoista määräämä avustus oli tarpeen turvaamaan B:lle kohtuulliseen toimeentuloon kuuluvat asunto-olot. Avustus oli huomioon ottaen B:n ja A:n olosuhteet sekä kuolinpesän säästö määrältään kohtuullinen eikä se loukannut A:n oikeutta lakiosaan. Sen vuoksi KKO harkitsi oikeaksi, kumoten HO:n tuomion, perintökaaren 8 luvun 2 §:n nojalla jättää jutun KO:n päätöksen lopputuloksen varaan muutoin paitsi että B:n oli asian laadun vuoksi itse vastattava oikeudenkäymiskuluistaan ja että hänet suostumuksensa mukaisesti velvoitettiin suorittamaan A:lle puolet tämän P:lle maksettavaksi tuomitusta 648 markasta.</p>
      <div>
        <p>Oikeusneuvos Jalanko, joka oli eri mieltä, hyväksyi jutun esittelijän mietinnön, joka kuului: KKO tutkinee jutun ja katsonee, ettei ole esitetty syytä muuttaa HO:n tuomiota.</p>
      </div>
      <div>
        <p>Ratkaisuun osallistuneet: oikeusneuvokset Ådahl, Lehtonen ja Hiltunen sekä ylimääräinen oikeusneuvos Ketola</p>
      </div>
    </div>
  </finlex:content>
</finlex:document>
