<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19810069t</dcterms:identifier>
  <finlex:ecliIdentifier>ECLI:FI:KKO:1981:II69</finlex:ecliIdentifier>
  <dcterms:title>KKO:1981-II-69</dcterms:title>
  <dcterms:description>
    <p>
      <strong>Avioliittolaki</strong>
    </p>
    <p>
      <strong>Omaisuuden ositus</strong>
    </p>
    <p>
      <strong>PK 23 luvun 10 §:n tulkinta</strong>
    </p>
    <p>
      <strong>Määräaika</strong>
    </p>
  </dcterms:description>
  <finlex:registerNumber>R79/1109</finlex:registerNumber>
  <dcterms:date pvm="19801216">1980-12-16</dcterms:date>
  <finlex:fileCopyNumber>4980</finlex:fileCopyNumber>
  <dcterms:issued pvm="19810529">1981-05-29</dcterms:issued>
  <dcterms:abstract>
    <p>Tuomioistuimen on otettava huomioon AL 106 §:ssä tarkoitettu PK 23 luvun 10 §:n mukainen moiteaika, vaikkei väitettä sen kulumisesta ole tehty. Määräaika on laskettava alkaneeksi jakotoimituksen päättymisestä, ja näin ollen siitä päivästä, jolloin pesänjakaja on allekirjoittanut jakokirjan, ellei myöhempi päättymisajankohta ilmene jakokirjasta.</p>
    <p>Ään</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19810069taloa0">ASIAN KÄSITTELY ALEMMISSA OIKEUKSISSA</a>
    <a href="19810069tyloa0">KORKEIN OIKEUS</a>
  </dcterms:tableOfContents>
  <finlex:content id="s19810069t.kko">
    <div>
      <h2 id="19810069taloa0">ASIAN KÄSITTELY ALEMMISSA OIKEUKSISSA</h2>
      <p>Orvokki A oli Einari B:lle 14.3.1977 tiedoksi toimituttamansa haasteen nojalla Porin RO:ssa lausunut, että sitten kun RO oli 18.2.1974 julistamallaan, avioeron osalta lainvoiman saaneella päätöksellä tuominnut A:n ja B:n avioeroon, asianajajat X ja Y olivat 10.9.1976 RO:n määrääminä toimittaneet A:n ja B:n omaisuuden osituksen, jonka osituksen toimitusmiehet olivat saattaneet loppuun antamalla ositussopimuksen tiedoksi A:lle ja B:lle 14.9.1976. Osituksessa A:n omistukseen oli edelleenkin jäänyt tila Z ja A oli velvoitettu suorittamaan B:lle tasinkona 60 005 markkaa 22 penniä, minkä tasingon laskemisperustetta ei osituskirjassa ollut mainittu. Tasingon määräämiseksi oli mainittu tila ilmeisesti arvioitu 70 000 markaksi, minkä lisäksi oli otettu huomioon avioeron jälkeen tilalta myydyn puutavaran kauppahinta 50 010 markkaa 53 penniä. Vielä A oli lausunut, että B omisti vuokramaalla olevan huvilarakennuksen, jota ei osituksessa ollut lainkaan otettu huomioon. Sen vuoksi ja koska tilan Z arvo oli korkeintaan 47 520 markkaa, A oli vaatinut, paitsi B:n omistaman huvilarakennuksen huomioon ottamista osituksessa, myös tasingon määrän alentamista tai osituksen julistamista mitättömäksi.</p>
      <p>B:n vastustettua kannetta RO, kuultuaan X:ää ja Y:tä p. 16.5.1977 oli lausunut selvitetyksi, että Porin RO oli 8.12.1975 määrännyt asianajajat X:n ja Y:n toimittamaan osituksen A:n ja B:n välillä, jotka oli tuomittu avioeroon Porin RO:n päätöksellä 18.2.1974, jolla päätöksellä A oli julistettu menettämään oikeutensa osituksessa avio-oikeuden nojalla saada B:n omaisuutta ja minkä päätöksen Turun HO oli tuomiollaan 21.2.1975 vahvistanut ja että X ja Y olivat 10.9.1976 laatineet osituskirjan, josta osituskirjasta A ja B olivat saaneet tiedon 14.9.1976 ja jossa osituskirjassa muun muassa A:n omistama tila Z oli arvioitu 70 000 markaksi sekä otettu huomioon A:n metsän myynnistä saama nettokokonaismaksu 50 010 markkaa 53 penniä. Näin ollen A:n maksettavaksi määrätty tasinko oli muodostunut 60 005 markaksi 22 penniksi. Edelleen RO oli katsonut selvitetyksi, että B omisti 20.8.1963 päivätyllä vuokrasopimuksella vuokraamallaan maa-alueella huvilarakennuksen, jota ei osituksessa ollut otettu huomioon. Sen vuoksi RO, samalla kuin se, katsoen jääneen näyttämättä, että edellä mainittu tila Z olisi osituksessa arvioitu liian suureksi, oli hylännyt kanteen tältä osin, oli velvoittanut B:n luovuttamaan hänen huvilansa pesänjakajiksi määrättyjen X:n ja Y:n toimitettavaan täydentävään ositukseen, missä osituksessa mainittu omaisuus oli otettava tasinkoa määrättäessä huomioon.</p>
      <p>Turun HO, jonka tutkittavaksi A oli saattanut jutun, t. 15.6.1979 oli tutkinut jutun; ja koska osituksen toimitusmiehet olivat laatimansa osituskirjan mukaan loppuunsaattaneet osituksen 10.9.1976, eikä se seikka, että asianosaiset olivat saaneet tiedon osituksen toimittamisesta vasta 14.9.1976 vaikuttanut asiaan, niin ja kun A:n siten olisi perintökaaren 23 luvun 10 §:n 1 momentin mukaan tullut nostaa kanne B:tä vastaan kuuden kuukauden kuluessa ensin mainitusta päivästä lukien siltä osin kuin siinä oli vaadittu B:lle tulevan tasingon alentamista kysymyksessä olevan tilan Z osalta, mutta haaste oli annettu B:lle tiedoksi vasta 14.3.1977 ja siis myöhään, HO oli katsonut, ettei tältä osin ollut syytä muuttaa RO:n päätöksen lopputulosta. Mitä sitten tuli kanteeseen siltä osin kuin siinä oli vaadittu B:n omistaman RO:n päätöksessä mainitulla vuokra-alueella olevan huvilarakennuksen huomioon ottamista osituksessa, niin, ottaen huomioon, että huvilarakennus ei ollut otettu osituksessa huomioon ja että A:lla oli oikeus saattaa kysymyksessä oleva pesän laajuutta koskeva vaatimuksensa tutkittavaksi perintökaaren 23 luvun 10 §:n 1 momentissa säädetystä määräajasta riippumatta, HO oli katsonut, ettei ollut syytä tältäkään osin, muuttaa RO:n päätöksen lopputulosta.</p>
      <p>A pyysi lupaa hakea muutosta HO:n tuomioon ja lupahakemukseensa sisällytti muutoksenhakemuksen.</p>
    </div>
    <div>
      <h2 id="19810069tyloa0">KORKEIN OIKEUS</h2>
      <p>KKO t. myönsi muutoksenhakuluvan, tutki jutun ja katsoi kuten HO, että tuomioistuimen oli otettava huomioon avioliittolain 106 §:ssä tarkoitettu perintökaaren 23 luvun 10 §:n mukainen moiteaika, vaikkei väitettä sen kulumisesta ollut tehty. Määräaika oli laskettava alkaneeksi jakotoimituksen päättymisestä, ja näin ollen siitä päivästä, jolloin pesänjakaja oli allekirjoittanut jakokirjan, ellei myöhempi päättymisajankohta ilmennyt jakokirjasta. Näillä sekä HO:n mainitsemilla perusteilla KKO katsoi, ettei ollut syytä muuttaa HO:n tuomion lopputulosta, joka siis jäi pysyväksi.</p>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Mörä: myönnän, kuten enemmistökin, muutoksenhakuluvan ja tutkin jutun. Kysymyksessä oleva ositus on osituskokouksessa laaditun pöytäkirjan mukaan saatettu loppuun 10.9.1976. Tuolloin pidettyyn osituskokoukseen A on asianmukaisesti kutsuttu. Tälle päivälle toimitusmiehet ovat myös päivänneet osituskirjan. Avioliittolain 106 §:ssä tarkoitettu perintökaaren 23 luvun 10 §:n mukainen määräaika tuon osituksen moittimiseen on sen vuoksi laskettava alkaneeksi mainitusta päivästä. Tällä ja muutoin KKO:n tuomiolauselmasta ilmenevin perustein päädyn samaan lopputulokseen kuin enemmistö.</p>
        <p>Oikeusneuvos Saarni-Rytkölä: myönnän muutoksenhakuluvan ja tutkin jutun. Koska perintökaaren 23 luvun 10 §:ssä moitekanteelle asetetun määräajan kuluminen merkitsee tuon ajan vaikutuksen alaisena olleen oikeuden loppumista, on oikeuden otettava huomioon tuon määräajan kuluminen, vaikka väitettä siitä ei ole tehty. Asiakirjoista ilmenee, että ositustoimitus, joka on aloitettu 28.5 1976 ja jota on jatkettu 30.8.1976 ja 10.9.1976, on viimeksi mainittuna päivänä, A:n olematta toimituksessa läsnä ja B:n poistuttua toimituksesta, jatkunut pesänjakajien kesken osituskirjan laatimisella. Pesänjakajat ovat myös 10.9.1976 allekirjoittaneet toimituskirjan ja merkinneet siihen, että toimituskirja on asianosaisten saatavissa 14.9.1976. Koska asianosaisilla ei ole ollut tilaisuutta todeta minkälaatuisena osituskirja lopullisesti tulee laadituksi ja pesänjakajien allekirjoittamaksi, on pesänjakajien osituskirjaan merkitsemä päivä, jolloin osituskirja on ollut asianosaisten saatavilla ja heille puhelimitse annetun ilmoituksen mukaan heidän allekirjoitettavanaan, katsottava, huomioon ottaen perintökaaren 23 luvun 7 ja 8 §:n säännökset, tässä tapauksessa siksi päiväksi, jolloin ositus on tullut tosiasiallisesti loppuunsaatetuksi. Sen vuoksi ja kun kanne siten on nostettu säädetyssä määräajassa, harkitsen oikeaksi, kumoten HO:n tuomion, jättää jutun RO:n päätökseen varaan.</p>
      </div>
      <div>
        <p>Ratkaisuun osallistuneet: presidentti Olsson sekä ylimääräiset oikeusneuvokset Tulenheimo-Takki ja Roos</p>
      </div>
    </div>
  </finlex:content>
</finlex:document>
