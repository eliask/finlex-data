<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19810009t</dcterms:identifier>
  <finlex:ecliIdentifier>ECLI:FI:KKO:1981:II9</finlex:ecliIdentifier>
  <dcterms:title>KKO:1981-II-9</dcterms:title>
  <dcterms:description>
    <p>
      <strong>Huoneenvuokralaki</strong>
    </p>
    <p>
      <strong>Vuokran korottaminen</strong>
    </p>
  </dcterms:description>
  <finlex:registerNumber>S80/601</finlex:registerNumber>
  <dcterms:date pvm="19801001">1980-10-01</dcterms:date>
  <finlex:fileCopyNumber>3496</finlex:fileCopyNumber>
  <dcterms:issued pvm="19810205">1981-02-05</dcterms:issued>
  <dcterms:abstract>
    <p>Vuokranantaja oli HVL 49 §:n 1 mom:n mukaisesti kirjallisesti ilmoittanut vuokralaiselle tulevansa kiinteistökustannusten nousun vuoksi korottamaan valtion asuntolainoittamassa talossa olevan asuinhuoneiston vuokraa edellyttäen, että kiinteistölautakunta asianmukaisessa järjestyksessä hyväksyisi korotuksen. Vaikkei kiinteistölautakunta ollut ratkaissut vuokranantajan hakemusta ilmoitettuun korotuksen voimaanastumispäivään mennessä, vuokranantaja oikeutettiin perimään korotettua vuokraa lautakunnan hyväksymistä seuranneen vuokranmaksukauden alusta lukien.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19810009taloa0">ASIAN KÄSITTELY ALEMMISSA OIKEUKSISSA</a>
    <a href="19810009tyloa0">KORKEIN OIKEUS</a>
  </dcterms:tableOfContents>
  <finlex:content id="s19810009t.kko">
    <div>
      <h2 id="19810009taloa0">ASIAN KÄSITTELY ALEMMISSA OIKEUKSISSA</h2>
      <p>A oli Helsingin asunto-oikeudessa kertonut, että vakuutusyhtiö B, jonka omistamaa huoneistoa Helsingissä hän hallitsi kirjallisen vuokrasopimuksen nojalla, oli A:lle lähetetyllä 22.12.1978 päivätyllä kirjeellä ilmoittanut korottavansa tuon huoneiston kuukausivuokran 1 098 markaksi 1.3.1979 lukien, mikäli Helsingin kaupungin kiinteistölautakunta hyväksyi yhtiön vuokrankorotuslaskelman tarkistamishakemuksen. A:lle lähetetyllä 28.2.1979 päivätyllä kirjeellä yhtiö oli kuitenkin kehottanut A:ta maksamaan seuranneen maaliskuun vuokran voimassa olevan vuokran määräisenä, koska kiinteistölautakunta ei ollut vielä antanut yhtiön hakemuksesta ratkaisua, sekä 27.3.1979 päivätyllä kirjeellä ilmoittanut, että kiinteistölautakunta oli 20.3.1979 hyväksynyt yhtiön hakemuksen. Yhtiö oli kuitenkin ilmoittanut kohtuussyistä korottavansa vuokraa siten, että kuukausivuokra oli 1 022 markkaa 1.4.1979 lukien. Koska yhtiö oli ilmoittanut 1.4.1979 voimaan tulleesta korotuksesta vasta 27.3.1979, vuokrankorotusilmoituksesta vuokrankorotuksen toteuttamiseen ei ollut kulunut huoneenvuokralain 49 §:n 1 momentissa säädettyä kahden kuukauden aikaa, minkä vuoksi A oli vaatinut, että asunto-oikeus katsoisi sanotun vuokrankorotuksen laittomaksi.</p>
      <p>Vakuutusyhtiön vastustettua kannetta asunto-oikeus t. 30.8.1979 oli todennut, että vuokranantaja oli 22.12.1978 päivätyllä vuokrankorotuksen ennakkoilmoituksella ilmoittanut säädetyssä järjestyksessä A:lle vuokran korottamisesta 1.3.1979 alkaen. Kun kysymyksessä oli vuokra-asunto, jonka rakentamista, laajentamista ja peruskorjausta varten oli myönnetty valtion varoista asuntolainaa, oli Helsingin kaupungin kiinteistölautakunnan tullut vahvistaa vuokranantajan hakemus vuokran korottamisesta. Kun kiinteistölautakunta oli vasta kokouksessaan 20.3.1979 hyväksynyt vuokranantajan hakemuksen, ei korotettua vuokraa ollut voitu ryhtyä perimään 1.3.1979 alkaen, minkä vuoksi vuokranantaja oli 27.3.1979 päivätyllä kirjeellä ilmoittanut korotetun vuokran astuvan voimaan aluksi 1.4.1979 alkaen 1 022 markan suuruisena ja vasta 1.9.1979 alkaen vuokralaiselle toimitetun ennakkoilmoituksen suuruisena. Siihen nähden, ettei vuokranantajan A:lle lähettämillä 28.2.1979 ja 27.3.1979 päivätyllä vuokrankorotusta koskevilla kirjeillä ollut mitätöity 22.12.1978 päivätyn vuokrankorotuksen ennakkoilmoituksen sisältöä ja kun korotettu vuokra oli astunut voimaan viranomaisen toimenpiteestä johtuen vasta kolmen kuukauden kuluttua vuokralaiselle tehdystä korotusilmoituksesta, asunto-oikeus oli katsonut, että kanteessa esitetty A:n vaatimus oli perusteeton ja yhtiön menettely asiassa lainmukainen. Sen vuoksi asunto-oikeus oli hylännyt kanteen.</p>
      <p>Helsingin HO, jonka tutkittavaksi A oli saattanut asian, t. 27.2.1980 oli todennut, että huoneenvuokralain 49 §:n 1 momentin mukaan vuokranantajan oli vuokrankorotusilmoituksessa ilmoitettava vuokralaiselle uusi vuokra. Asuntolainoitettujen kiinteistöjen kohdalla, joiden huoneistojen enimmäisvuokrat vahvisti Helsingissä sanotun kaupungin kiinteistölautakunta, vuokranantaja voi vasta kiinteistölautakunnan vahvistuksen saatuaan ilmoittaa vuokralaiselle uuden vuokran. Vakiintuneen käytännön mukaan vuokranantaja voi kuitenkin, halutessaan saattaa vuokrankorotuksen voimaan aikaisemmin kuin vasta kiinteistölautakunnan vahvistaman uuden vuokran ilmoittamisesta laskettavan huoneenvuokralain 49 §:n 1 momentissa säädetyn ajan kuluttua, ilmoittaa vuokralaiselle sen vuokran, jolle on haettu kiinteistölautakunnan vahvistusta, ja sen jälkeen, vuokran tultua vahvistetuksi, ilmoittaa vuokralaiselle lopullisen vahvistetun uuden vuokran. Vuokrankorotus tulee tällöin voimaan ensiksi mainitusta ilmoituksesta eikä vasta vahvistetun vuokran ilmoittamisesta laskettavan määräajan päättyessä edellyttäen, että ilmoitus vahvistetusta vuokrasta on tehty ennen tuon määräajan päättymistä.</p>
      <p>Yhtiö oli 22.12.1978 ilmoittanut A:lle uudeksi vuokraksi 1 098 markkaa 1.3.1979 lukien, mutta kiinteistölautakunta ei ollut korotuksen voimaantulopäivään 1.3.1979 mennessä ratkaissut asiaa. Tämän vuoksi oli vuokran korottamismahdollisuus mainitun korotusilmoituksen perusteella rauennut. Kun yhtiö oli 27.3.1979 ilmoittanut A:lle kiinteistölautakunnan vahvistaneen uudeksi vuokraksi 1 098 markkaa, oli vuokraksi tuon ilmoituksen perusteella tullut yhtiön ilmoittamat 1 022 markkaa 1.6.1979 lukien ja 1 098 markkaa yhtiön ilmoittamasta ajankohdasta 1.9.1979 lukien. Sen vuoksi HO, kumoten asunto-oikeuden tuomion, oli vahvistanut, että A ei ollut ollut velvollinen maksamaan korotettua vuokraa 1.4. ja 31.5.1979 väliseltä ajalta.</p>
      <p>Pyytäen valituslupaa vakuutusyhtiö haki muutosta HO:n tuomioon. Lupa myönnettiin ja A antoi häneltä hakemuksen johdosta pyydetyn vastauksen.</p>
    </div>
    <div>
      <h2 id="19810009tyloa0">KORKEIN OIKEUS</h2>
      <p>KKO t. tutki asian ja totesi, että vakuutusyhtiö B oli 28.12.1978 huoneenvuokralain 49 §:n 1 momentin mukaisesti kirjallisesti ilmoittanut A:lle uuden vuokran ja myös korotuksen syyn. Helsingin kaupungin kiinteistölautakunta, jonka tuli vahvistaa kysymyksessä olevassa valtion asuntolainoittamassa talossa sijaitsevan vuokrahuoneistojen enimmäisvuokrat, ei kuitenkaan ollut ratkaissut yhtiön hakemusta A:lle ilmoitettuun korotuksen voimaanastumispäivään 1.3.1979 mennessä. Koska kiinteistölautakunnassa edellä mainitun 1.3.1979 jälkeen tapahtunut yhtiön hakemuksen vahvistaminen oli vain lykännyt vuokran korotuksen toteuttamisen ajankohtaa eikä tuo siirtäminen sinänsä ollut tehnyt yhtiön jo joulukuussa 1978 A:lle lähettämää vuokrankorotusilmoitusta mitättömäksi, yhtiö oli siten ollut oikeutettu perimään A:lta korotettua vuokraa kiinteistölautakunnan 2.3.1979 tekemää päätöstä seuranneen vuokranmaksukauden alusta eli siis 1.4.1979 lukien. Tämän vuoksi KKO harkitsi oikeaksi, kumoten HO:n tuomion, jättää asian asunto-oikeuden tuomion lopputuloksen varaan.</p>
      <div>
        <p>Ratkaisuun osallistuneet: oikeusneuvokset Manner, Portin ja Hiltunen sekä ylimääräiset oikeusneuvokset Mäkinen ja Heikkilä</p>
      </div>
    </div>
  </finlex:content>
</finlex:document>
