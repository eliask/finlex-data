<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20110006</dcterms:identifier>
  <finlex:ecliIdentifier>ECLI:FI:KKO:2011:6</finlex:ecliIdentifier>
  <dcterms:title>KKO:2011:6</dcterms:title>
  <dcterms:description>
    <p>
      <strong>Toimeksianto</strong>
      <span>Sopimuksen syntyminen</span>
      <span>Palkkio</span>
    </p>
  </dcterms:description>
  <finlex:registerNumber>S2009/528</finlex:registerNumber>
  <dcterms:date pvm="20101217">2010-12-17</dcterms:date>
  <finlex:fileCopyNumber>62</finlex:fileCopyNumber>
  <dcterms:issued pvm="20110119">2011-01-19</dcterms:issued>
  <dcterms:abstract>
    <p>A oli neuvotellut B:n kanssa uuden tuotantolaitoksen perustamisesta ja tehnyt B:n tieten sen perustamista edistäviä toimia. A:n suorittamat toimenpiteet olivat koituneet myös B:n eduksi. Kysymys siitä, oliko A:n ja B:n välille syntynyt osapuolten toiminnan ja käyttäytymisen perusteella sellainen toimeksiantosopimus, joka oikeuttaisi A:n saamaan B:ltä palkkiota toimistaan.</p>
  </dcterms:abstract>
  <dcterms:tableOfContents>
    <a href="OT20110006_1">Asian käsittely alemmissa oikeuksissa</a>
    <a href="OT20110006_2">Muutoksenhaku Korkeimmassa oikeudessa</a>
    <a href="OT20110006_3">Korkeimman oikeuden ratkaisu</a>
  </dcterms:tableOfContents>
  <finlex:content id="s20110006.kko">
    <div>
      <h2 id="OT20110006_1">Asian käsittely alemmissa oikeuksissa</h2>
      <div>
        <h3>Kanne ja vastaus Salon käräjäoikeudessa</h3>
        <p>Jouko H lausui Teijo-Talot Oy:tä ja yhtiön hallituksen puheenjohtajaa Lasse O:ta vastaan ajamassaan kanteessa, että hän on tehnyt yhtiön ja Lasse O:n tammikuussa 2005 antaman suullisen toimeksiantovaltuutuksen perusteella konsulttityötä Teijo-Talot Oy:lle ja Lasse O:lle etsimällä näille uuden tuotantolaitoksen sijoituspaikan sekä hankkinut ja järjestänyt siihen tarvittavat kontaktit ja muutoinkin edistänyt hanketta. Teijo-Talot Oy ja Lasse O eivät olleet maksaneet Jouko H:lle sovittua tai kohtuullista konsulttipalkkiota, vaikka projekti oli toteutunut Jouko H:n toimenpiteiden seurauksena. Jouko H vaati Teijo-Talot Oy:n ja Lasse O:n velvoittamista suorittamaan hänelle kohtuullisena konsulttipalkkiona toimeksiannon suorittamisesta 22 000 euroa korkoineen.</p>
        <p>Teijo-Talot Oy ja Lasse O kiistivät kanteen ja vaativat sen hylkäämistä. Jouko H:n ja vastaajien välillä ei ollut toimeksiantosopimusta eikä palkkiosta ollut muutoinkaan sovittu. Jouko H:lla ei ollut muullakaan perusteella oikeutta palkkioon. Projekti ei ollut toteutunut Jouko H:n toimenpiteiden seurauksena.</p>
      </div>
      <div>
        <h3>Käräjäoikeuden tuomio 23.1.2008</h3>
        <p>Käräjäoikeus katsoi asiassa tulleen näytetyksi, että Lasse O oli tullut tietoiseksi useista Jouko H:n tekemistä toimenpiteistä hänen etsiessään tuotantolaitoksen sijoituspaikkaa. Käräjäoikeus totesi, että konsulttisuhteeseen sisältyi lähtökohtaisesti luottamuksellisuutta ja että osapuolet olivat olleet liikesuhteessa jo ennen kanteessa tarkoitetun projektin alkamista. Käräjäoikeuden mukaan Lasse O oli hiljaisesti hyväksynyt Jouko H:n Lasse O:n tieten tekemät toimenpiteet projektin eteenpäin viemisessä. Jouko H:lla oli siten ollut sallimisperusteinen valtuutus. Hänen toimensa olivat olleet ratkaisevia edellytyksiä uuden tuotantolaitoksen perustamiseksi. Käräjäoikeus totesi edelleen, että Jouko H oli suorittanut onnistuneesti loppuun toimeksiannon mukaiset tehtävät ja oli siten oikeutettu palkkioon, jonka kohtuullinen määrä oli 800 euroa päivältä lisättynä 10 prosentin kuluilla. Käräjäoikeus velvoitti Teijo-Talot Oy:n ja Lasse O:n yhteisvastuullisesti suorittamaan Jouko H:lle konsulttipalkkiona 15 840 euroa korkoineen.</p>
        <p>Asian on ratkaissut käräjätuomari Timo Peltonen.</p>
      </div>
      <div>
        <h3>Turun hovioikeuden tuomio 8.5.2009</h3>
        <p>Teijo-Talot Oy ja Lasse O valittivat hovioikeuteen.</p>
        <p>Hovioikeus lausui, että vaikka Jouko H olikin suorittanut tehdashanketta edesauttaneita toimia, asiassa ei kuitenkaan ollut suljettu pois sitä mahdollisuutta, että Jouko H oli Lasse O:n esittämin tavoin toiminut omassa intressissään liiketoimintaan kuuluvalla riskillä tai että hän oli tehnyt Lasse O:n kanssa sellaisen sopimuksen, jonka ehdot eivät olleet toteutuneet.</p>
        <p>Hovioikeus lausui todistustaakkaa arvioidessaan, että kanteessa tarkoitetun tyyppisistä asioista oli lähtökohtaisesti sovittava tarkkaan ja kirjallisesti erityisesti sen johdosta, että osapuolet olivat kokeneita liikemiehiä. Varsinkin liike-elämässä voitiin pitää poikkeuksellisena, että passiivisella menettelyllä annettu hiljainen hyväksyminen korvaisi asioista sopimisen. Hovioikeuden mukaan Jouko H:n olisi ollut helpompi kuin vastaajien näyttää saamisen peruste toteen. Velkoja kärsi haitallisen seuraamuksen, mikäli saamisoikeuden syntymisen aikaansaavat oikeustosiseikat olivat jääneet epäselviksi. Hovioikeus katsoi, ettei Jouko H ollut näyttänyt, että hänellä olisi ollut konsulttisopimukseen perustuvaa saatavaa yhtiöltä tai Lasse O:lta.</p>
        <p>Hovioikeus hylkäsi Jouko H:n kanteen.</p>
        <p>Asian ovat ratkaisseet hovioikeuden jäsenet Jouko Nikula, Jussi Isotalo ja Taina Martti (eri mieltä).</p>
        <p>Eri mieltä ollut hovioikeudenneuvos Martti lausui, että Lasse O oli tullut tietoiseksi useista Jouko H:n toimenpiteistä hänen etsiessään tuotantolaitokselle uutta sijoituspaikkaa jo ennen huhtikuuta 2005. Lasse O:n olisi pitänyt ymmärtää viimeistään siinä vaiheessa, kun Jouko H oli huhtikuussa 2005 esittänyt palkkiovaatimuksensa, että Jouko H oli suorittanut käräjäoikeuden tuomiossa selostetut toimenpiteet palkkiota vastaan. Se, että Lasse O ja hänen myötäpuolensa olivat mieltäneet tilanteen sellaiseksi, ettei niillä ollut velvollisuutta maksaa palkkiota Jouko H:lle, ei antanut aihetta arvioida asiaa toisin. Kysymys oli ollut konkludenttisesti syntyneestä toimeksiannosta. Käräjäoikeuden tuomiolauselmaa ei ollut syytä muuttaa.</p>
      </div>
    </div>
    <div>
      <h2 id="OT20110006_2">Muutoksenhaku Korkeimmassa oikeudessa</h2>
      <p>Jouko H:lle myönnettiin valituslupa.</p>
      <p>Valituksessaan Jouko H vaati, että hovioikeuden tuomio kumotaan ja että Teijo-Talot Oy ja Lasse O velvoitetaan yhteisvastuullisesti suorittamaan hänelle konsulttipalkkiona 15 840 euroa korkoineen.</p>
      <p>Teijo-Talot Oy ja Lasse O vastasivat valitukseen vaatien sen hylkäämistä.</p>
    </div>
    <div>
      <h2 id="OT20110006_3">Korkeimman oikeuden ratkaisu</h2>
      <div>
        <h3>Perustelut</h3>
        <p>Riidattomat tosiseikat</p>
        <p>1. Teijo-Talot Oy on toiminut Perniössä päätoimialanaan valmistalojen (Teijotalot) rakentaminen ja asennus. Yhtiön hallituksen puheenjohtajana ja osaomistajana on ollut Lasse O, jolla on ollut myös hyödyllisyysmallioikeus valmistalojen tuotantotapaan. Jouko H:n omistama yhtiö Rakennuspalvelu Jouko H Oy on ollut vuosina 2003 - 2006 Teijo-Talot Oy:n merkittävä asiakas, joka on ostanut Teijo-Talot Oy:n valmistamia taloja myyden niitä eteenpäin omille asiakkailleen.</p>
        <p>2. Lasse O on suunnitellut Teijotalojen valmistuksen lisäämistä pyrkimyksenään saada perustetuksi uusi tuotantolaitos toiselle paikkakunnalle. Hän on keskustellut joulukuussa 2004 ja tammikuussa 2005 Jouko H:n kanssa suunnitelmastaan ja mahdollisesta yhteistoiminnasta sen toteuttamiseksi. Suunnitelmaan liittyen on 1.6.2005 perustettu Teijo-Talot Pohjanmaa Oy, joka on aloittanut tuotantotoimintansa lokakuussa 2006. Lasse O on toiminut mainitussa yhtiössä vähemmistöosakkaana ja hallituksen jäsenenä ja hän on luovuttanut yhtiölle myös käyttöoikeuden omistamaansa hyödyllisyysmalliin.</p>
        <p>3. Asiassa on edelleen riidatonta, että Jouko H on vuoden 2005 tammi- ja toukokuun välisenä aikana suorittanut uuden tuotantolaitoksen sijoituspaikan etsimiseen ja sen perustamisessa tarvittavien kontaktien luomiseen liittyviä toimia. Näitä ovat olleet ainakin kaksi käyntiä sijoituspaikalla ja osallistuminen siellä pidettyihin neuvotteluihin, yrittäjille suunnatun esitelmän pitäminen sekä tuotantolaitoksen tontin sijoituspaikan ja hallin rakentamisvaihtoehtojen selvittely.</p>
        <p>Asian ratkaisuperusteet käräjä- ja hovioikeudessa</p>
        <p>4. Käräjäoikeus on katsonut, että Jouko H:n toimet olivat ratkaisevasti vaikuttaneet uuden tuotantolaitoksen perustamiseen ja että Jouko H:lla oli ollut Lasse O:n hiljaiseen hyväksymiseen perustunut sallimisperusteinen valtuutus tekemilleen toimenpiteille. Koska Jouko H oli suorittanut onnistuneesti loppuun toimeksiannon mukaiset tehtävät, hän oli oikeutettu saamaan palkkion toimenpiteistään.</p>
        <p>5. Hovioikeus puolestaan on pitänyt kanteen hyväksymisen kannalta ratkaisevana sitä, oliko Teijo-Talot Oy:n ja sen edustajan Lasse O:n sekä Jouko H:n välille syntynyt sellainen toimeksiantosuhde, joka oikeuttaisi Jouko H:n palkkioon toimistaan. Lasse O ja Jouko H eivät olleet sopineet asiasta tarkkaan ja kirjallisessa muodossa, vaikka sitä olisi voinut heiltä kokeneina liikemiehinä edellyttää. Hovioikeus on pitänyt poikkeuksellisena, että sopimisen voitaisiin katsoa tapahtuneen toisen osapuolen toimimattomuudella annetun hiljaisen hyväksymisen perusteella. Vaikka Jouko H:n suorittamien toimien laatua ja laajuutta ei ollut hovioikeudessa riitautettu, Jouko H ei ollut hovioikeuden mukaan näyttänyt, että hänellä olisi väittämäänsä toimeksiantosopimukseen perustuva saatava Teijo-Talot Oy:ltä tai Lasse O:lta.</p>
        <p>Kysymyksenasettelu</p>
        <p>6. Jouko H on Korkeimmassa oikeudessa vedonnut enää siihen, että Lasse O ja Teijo-Talot Oy olivat ainakin hiljaisesti hyväksyneet hänen uuden tehtaan perustamiseksi suorittamansa toimet. Tämän vuoksi heidän välilleen oli syntynyt toimeksiantosopimus. Asiassa on siten Korkeimmassa oikeudessa kysymys siitä, onko Jouko H:lla tällä perusteella oikeus saada palkkiota uuden tuotantolaitoksen perustamiseksi tekemiensä toimenpiteiden johdosta.</p>
        <p>Sopimussuhteen syntymisestä</p>
        <p>7. Korkein oikeus toteaa, että väitetty sopimus olisi luonteeltaan toimeksiantosopimus, jolta ei edellytetä kirjallista tai muutakaan määrämuotoa. Tällainen sopimus voi syntyä suullisestikin ja jopa pelkästään osapuolten tosiasiallisen toiminnan ja käyttäytymisen seurauksena. Kuten esimerkiksi Korkeimman oikeuden ratkaisussa KKO 2006:71 (kohta 16) on lausuttu, on tällöin kuitenkin edellytyksenä, että osapuolten voidaan todeta saavuttaneen yksimielisyyden sekä sopimukseen sitoutumisesta että sopimuksen sisällöstä. Sopimuksiin, jotka eivät perustu nimenomaiseen tahdonilmaisuun, on oikeuskäytännössä ja -kirjallisuudessa suhtauduttu yleensä pidättyvästi. Tämä onkin perusteltua sen estämiseksi, ettei kukaan tulisi sidotuksi sopimussuhteeseen, jota hän ei ole hyväksynyt tai johon hän ei ole muullakaan tavoin ilmaissut tahtoaan sitoutua.</p>
        <p>8. Jo sopimusneuvotteluiden käyminen voi tietyin edellytyksin synnyttää toiselle osapuolelle velvollisuuksia tai korvausvastuunkin toista osapuolta kohtaan. Varsinkin silloin, jos toinen osapuoli on omalla menettelyllään synnyttänyt neuvottelukumppanissaan perusteltuja odotuksia sopimuksen tekemiseen ja viimeksi mainittu osapuoli näihin odotuksiin luottaen ryhtyy valmistelu- tai muihin toimenpiteisiin, perusteeton vetäytyminen sopimuksen tekemisestä voi synnyttää korvausvastuun sopimuksentekorikkomusta koskevien periaatteiden mukaisesti (ks. KKO 2009:45).</p>
        <p>Sopimuksen syntyminen tässä tapauksessa</p>
        <p>9. Lasse O ja Jouko H ovat vuodenvaihteessa 2004 - 2005 keskustelleet mahdollisesta yhteistoiminnasta Teijotaloja valmistavan uuden tuotantolaitoksen perustamiseksi, minkä jälkeen Jouko H on vuoden 2005 toukokuuhun mennessä tehnyt kohdassa 3 mainituin tavoin erilaisia toimia tuotantolaitoksen perustamishankkeen edistämiseksi. Jouko H:n suorittamien toimien määrän ja laadun perusteella hänen voidaan olettaa tehneen toimet sellaisin odotuksin, että hän voi saada niistä hyötyä joko tulevassa liiketoiminnassaan tai muulla tavoin.</p>
        <p>10. Lasse O ja Teijo-Talot Oy ovat tunnustaneet tulleensa tietoisiksi Jouko H:n toimenpiteistä. Tämä ilmenee myös asiassa kirjallisena todisteena esitetystä Jouko H:lle 18.4.2005 lähetetystä sähköpostiviestistä. Lasse O ja Teijo-Talot Oy ovat kuitenkin kiistäneet, että ne olisivat tällä perusteella velvollisia suorittamaan palkkiota Jouko H:n toimenpiteistä katsoen Jouko H:n toimineen uuden tuotantolaitoksen pääosakkaiksi tulossa olleiden henkilöiden puolesta ja Jouko H:n olleen itsekin ehdolla hankkeen osakkaaksi. Edelleen mainitusta sähköpostiviestistä ilmenee Teijo-Talot Oy:n edustajien pitäneen sopimusneuvotteluita Jouko H:n ja uuteen tuotantolaitokseen pääosakkaina tulossa olevien tahojen välisenä asiana. Viestin sisältö ei sitä vastoin viittaa siihen, että Teijo-Talot Oy:n edustajat olisivat mieltäneet Jouko H:n käyneen sopimusneuvotteluita Teijo-Talot Oy:n tai Lasse O:n suoritettavaa palkkiota vastaan tai että Jouko H ainakaan tuossa vaiheessa olisi vaatinut näiltä palkkiota.</p>
        <p>11. Edelleen todisteena on esitetty 18.4.2005 päivätty pöytäkirja kokouksesta, jossa on keskusteltu uuden yhtiön perustamiseen liittyvistä asioista. Jouko H tai Lasse O eivät ole osallistuneet tuohon kokoukseen. Pöytäkirjan mukaan Jouko H oli aikaisemmin esittänyt, että hänelle maksettaisiin 1,25 prosentin suuruinen provisio uuden tuotantolaitoksen toimittamista taloista, mutta kokoukseen osallistuneet eivät olleet suostuneet tuohon esitykseen. Perustettavaa yhtiötä koskevassa toisessa kokouksessa oli 17.5.2005 päivätyn muistion mukaan käsitelty "Jouko H:n ehdotuksia vihjepalkkiosta sekä osallistumisesta urheiluseurojen kautta tehtävään sponsoriyhteistyöhön ja imagomarkkinointiin". Ehdotusta ei kuitenkaan ollut hyväksytty vaan Jouko H:lle oli tarjottu mahdollisuutta tulla osakkaaksi perustettavaan yhtiöön. Mahdollisuus Jouko H:n tulemisesta osakkaaksi perustettavaan yhtiöön ja pyrkimys saada siltä taholta korvaus tekemistään toimenpiteistä ilmenee myös 27.4.2005 lähetetystä yhtiösopimuksen luonnoksesta, jonka mukaan "Rakennusliike Jouko H:n konsulttimaksu sovitaan maksettavaksi erillisen sopimuksen mukaan ja Jouko H osallistuu tehtaan kehittämiseen".</p>
        <p>Johtopäätökset</p>
        <p>12. Jouko H:n toimet uuden tuotantolaitoksen perustamiseksi ovat saaneet alkunsa hänen ja Lasse O:n välisistä keskusteluista. Jouko H:n toimet ovat edistäneet myös Lasse O:n ja Teijo-Talot Oy:n etua. Nämä ovat olleet tietoisia Jouko H:n toimista eivätkä ole osoittaneet nimenomaisesti sanoutuneensa niistä irti, vaikka sanotusta sähköpostiviestistä ilmeneekin, etteivät Lasse O ja Teijo-Talot Oy ole pitäneet siinä vaiheessa itseään velvollisina maksamaan toimista palkkiota. Nämä seikat puoltavat sitä arviota, että osapuolten välille olisi syntynyt toimeksiantosopimus.</p>
        <p>13. Toisaalta asiassa on kuitenkin esitetty selvitystä siitä, että Jouko H on suorittanut toimenpiteitä tavoitellakseen itse osakkuutta uudessa hankkeessa tai hyötyäkseen siitä muulla tavoin taikka joka tapauksessa edistääkseen siihen pääosakkaiksi tulevien tahojen asemaa. Hän on vaatinut palkkiota myös näiltä tahoilta, joten hän ei itsekään ole pitänyt toimeksiantajinaan yksinomaisesti Lasse O:ta ja Teijo-Talot Oy:tä. Nämä seikat puhuvat taas toimeksiantosopimuksen syntymistä vastaan.</p>
        <p>14. Edellä kohdassa 7 mainituista syistä palkkiota koskevan maksuvelvollisuuden syntyminen edellyttää tällaisessa tapauksessa vahvoja sitä puoltavia perusteita. Korkein oikeus katsoo, että sopimuksen syntymistä vastaan puhuvat seikat horjuttavat tässä tapauksessa siinä määrin sopimuksen syntymistä puoltavia perusteita, ettei osapuolten tosiasiallisen käyttäytymisen perusteella Jouko H:n sekä Lasse O:n ja Teijo-Talot Oy:n välille voida katsoa syntyneen sellaista yhteisymmärrystä, että Jouko H:n toimet oikeuttaisivat palkkion saamiseen Teijo-Talot Oy:ltä tai Lasse O:lta. Näin ollen Jouko H:lle ei ole oikeutta saada näiltä palkkiota suorittamistaan toimenpiteistä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <p>Asian ovat ratkaisseet oikeusneuvokset Mikko Tulokas, Pasi Aarnio, Hannu Rajalahti, Jorma Rudanko ja Pekka Koponen. Esittelijä Pasi Kettula.</p>
      </div>
    </div>
  </finlex:content>
</finlex:document>
