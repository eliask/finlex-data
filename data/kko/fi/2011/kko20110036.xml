<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20110036</dcterms:identifier>
  <finlex:ecliIdentifier>ECLI:FI:KKO:2011:36</finlex:ecliIdentifier>
  <dcterms:title>KKO:2011:36</dcterms:title>
  <dcterms:description>
    <p>
      <strong>Rangaistuksen määrääminen</strong>
      <span>Sakko</span>
      <span>Päiväsakon rahamäärä</span>
    </p>
  </dcterms:description>
  <finlex:registerNumber>R2009/852</finlex:registerNumber>
  <dcterms:date pvm="20101007">2010-10-07</dcterms:date>
  <finlex:fileCopyNumber>1219</finlex:fileCopyNumber>
  <dcterms:issued pvm="20110601">2011-06-01</dcterms:issued>
  <dcterms:abstract>
    <p>Alemmat oikeudet olivat vahvistaneet sakkorangaistukseen käräjäoikeudessa 7.11.2008 tuomitun A:n päiväsakon rahamäärän viimeksi toimitetun verotuksen eli verovuoden 2007 tulotietojen mukaisesti. A haki muutosta vedoten Korkeimmassa oikeudessa muun muassa siihen, että hovioikeuden tuomion antamisen jälkeen valmistuneen vuoden 2008 verotuksen mukaan hänen tulonsa olivat silloin, kun sakko määrättiin käräjäoikeudessa, olleet huomattavasti alhaisemmat kuin sitä edeltäneenä vuonna. Päiväsakon rahamäärä määrättiin verovuoden 2008 tulotietojen mukaisesti. (Ään.)</p>
  </dcterms:abstract>
  <dcterms:tableOfContents>
    <a href="OT20110036_1">Asian käsittely alemmissa oikeuksissa</a>
    <a href="OT20110036_2">Muutoksenhaku korkeimmassa oikeudessa</a>
    <a href="OT20110036_3">Korkeimman oikeuden ratkaisu</a>
  </dcterms:tableOfContents>
  <finlex:content id="s20110036.kko">
    <div>
      <h2 id="OT20110036_1">Asian käsittely alemmissa oikeuksissa</h2>
      <div>
        <h3>Espoon käräjäoikeuden tuomio 7.11.2008</h3>
        <p>Tuomitessaan A:n 29.3. - 30.3.2007 tehdystä lähestymiskiellon rikkomisesta 50:een päiväsakkoon ja määrätessään hänen päiväsakkonsa rahamäärää käräjäoikeus totesi, että A oli toimittanut oikeudelle tilintarkastajan laskelman, jonka mukaan hänellä ei ollut ollut lainkaan kuukausituloja. Käräjäoikeus ei pitänyt esitettyä selvitystä luotettavana. Käräjäoikeus lausui, että viimeisin verotieto ennen tuomion antamista oli vuodelta 2007, ja arvioi A:n kuukausitulon vuoden 2007 verotuksen perusteella. Käräjäoikeus vahvisti päiväsakon rahamääräksi 591 euroa.</p>
        <p>Asian ovat ratkaisseet käräjätuomari Eva-Maria Anderzén ja lautamiehet.</p>
      </div>
      <div>
        <h3>Helsingin hovioikeuden tuomio 14.7.2009</h3>
        <p>A valitti hovioikeuteen vaatien, että päiväsakon rahamäärä alennetaan vastaamaan hänen oikeudenkäynnin aikaista keskimääräistä kuukausituloaan 12 362,08 euroa. A vetosi verotustodistukseen vuodelta 2008 sekä 14.11.2008 ja 15.5.2009 päivättyihin tilitoimiston laskelmiin, joista toisen mukaan hänen verotettavat kuukausitulonsa vuonna 2008 olivat 11 044 euroa ja toisen mukaan 12 362 euroa.</p>
        <p>Hovioikeus viittasi rikoslain 2 a luvun 2 §:ään sekä totesi, että vuoden 2007 verotustiedot olivat edelleenkin viimeksi toimitetun verotuksen mukaiset tiedot. Hovioikeus viittasi myös ratkaisuun KKO 2009:2, jossa Korkein oikeus on lausunut, että rikoslain 2 a luvun 2 §:n 1 ja 2 momentin säännökset, joiden mukaan päiväsakon rahamäärä on määrättävä niin, että se on kohtuullinen sakotettavan maksukykyyn nähden ja että kohtuullisena rahamääränä on pidettävä kuudeskymmenesosaa sakotettavan keskimääräisestä kuukausitulosta, sisältävät päiväsakon rahamäärän vahvistamisen pääsäännön. Pykälän 3 momentti, jonka mukaan kuukausitulot lasketaan ensisijaisesti verotustietojen perusteella, tarkoittaa puolestaan menettelyohjetta, joka ainoastaan helpottaa päiväsakon rahamäärän vahvistamista tavallisimmin toistuvissa tilanteissa. Kuten sanotusta 3 momentista ilmenee, voidaan sakotettavan tulot arvioida muunkin selvityksen perusteella, jos niitä ei voida luotettavasti selvittää verotustiedoista.</p>
        <p>Hovioikeus totesi, että A:n esittämien laskelmien mukaan hänen tulonsa koostuivat pääosin osinkotuloista ja arvopaperien myyntituloista. Hovioikeuden mukaan A:n toimeksiannosta tilitoimistossa laadittuja laskelmia ei voitu pitää luotettavuudeltaan vahvistettuihin verotietoihin verrattavina ottaen huomioon tulojen luonne ja niiden verotukseen liittyvät eri tekijät. Hovioikeus katsoi, että kuukausitulon laskemisessa oli käytettävä rikoslain 2 a luvun 2 §:n 3 momentin mukaista ensisijaista arviointiperustetta eli viimeksi toimitetun verotuksen mukaisia tietoja. Niiden mukaisesti vahvistettua päiväsakon rahamäärää 591 euroa oli myös pidettävä kohtuullisena A:n maksukykyyn nähden. Syytä päiväsakon rahamäärän alentamiseen ei ollut.</p>
        <p>Asian ovat ratkaisseet hovioikeuden jäsenet Martti Harsia, Timo Vuojolahti ja Erja Kalske. Esittelijä Noora Aarnio.</p>
      </div>
    </div>
    <div>
      <h2 id="OT20110036_2">Muutoksenhaku korkeimmassa oikeudessa</h2>
      <p>A:lle myönnettiin valituslupa.</p>
      <p>Valituksessaan A vaati, että päiväsakon rahamäärää alennetaan.</p>
      <p>Virallinen syyttäjä ja asianomistaja vastasivat valitukseen.</p>
      <p>Muutoksenhaun määräajan päättymisen jälkeen A toimitti Korkeimpaan oikeuteen uutena selvityksenä verotuspäätöksen vuodelta 2008.</p>
    </div>
    <div>
      <h2 id="OT20110036_3">Korkeimman oikeuden ratkaisu</h2>
      <div>
        <h3>Käsittelyratkaisu</h3>
        <p>A:n tänne toimittama verotuspäätös vuodelta 2008 otetaan huomioon, koska A ei ole voinut vedota siihen ennen valitusajan umpeen kulumista ja sen huomioon ottamiseen asiassa on erityinen syy.</p>
      </div>
      <div>
        <h3>Pääasiaratkaisun perustelut</h3>
        <p>Taustatiedot</p>
        <p>1. A on käräjäoikeudessa tuomittu viiteenkymmeneen 591 euron suuruiseen päiväsakkoon eli maksamaan sakkoa yhteensä 29 550 euroa. Käräjäoikeus on päiväsakon rahamäärää määrätessään arvioinut A:n kuukausitulot vuoden 2007 verotietojen perusteella eikä ole pitänyt luotettavana A:n esittämää laskelmaa, jonka mukaan hänellä ei olisi ollut lainkaan kuukausituloja vuonna 2008.</p>
        <p>2. A on hovioikeudessa vaatinut päiväsakon rahamäärän alentamista esittäen, että käräjäoikeuden käyttämä keskimääräinen kuukausitulo ei vastannut hänen oikeudenkäynnin aikaista kuukausituloaan. Hän on vedonnut todisteina vuoden 2008 verotustodistukseen sekä kahteen tilitoimiston lausuntoon.</p>
        <p>3. Hovioikeus on tuomiossaan todennut, että tilitoimiston laatimien laskelmien mukaan A:n verotettavat kuukausitulot, jotka olivat pääosin osinkoa ja arvopaperien myyntituloa, olivat vuonna 2008 olleet vain noin neljännes vuoden 2007 tuloista. Hovioikeus ei kuitenkaan pitänyt laskelmia luotettavuudeltaan vahvistettuihin verotietoihin verrattavina ja on käyttänyt kuukausitulojen laskemisessa viimeksi toimitetun verotuksen mukaisia tietoja. Hovioikeus ei ole muuttanut käräjäoikeuden tuomiota.</p>
        <p>4. A vaatii Korkeimmassa oikeudessa, että päiväsakon rahamäärä alennetaan vuoden 2008 verotustodistuksesta ja kirjanpitäjän todistuksesta ilmenevän tason mukaiseksi. Hän on sittemmin toimittanut todisteiden täydennykseksi vuoden 2008 verotuspäätöksen.</p>
        <p>Asiassa sovellettavat säännökset</p>
        <p>5. Rikoslain 2 a luvun 2 §:n 1 momentin mukaan päiväsakon rahamäärä on vahvistettava niin, että se on kohtuullinen sakotettavan maksukykyyn nähden. Pykälän 2 ja 3 momentin mukaan päiväsakon kohtuullisen rahamäärän määräämisen ensisijaisena perusteena käytetään sakotettavan viimeksi toimitetun verotuksen mukaisia tuloja. Jos sakotettavan tuloja ei voida luotettavasti selvittää verotustiedoista tai ne ovat olennaisesti muuttuneet viimeksi toimitetun verotuksen jälkeen, ne voidaan arvioida muun saatavan selvityksen perusteella. Pykälän 4 momentin mukaan päiväsakko määrätään tuomioistuimessa oikeudenkäynnin aikaisten tietojen perusteella.</p>
        <p>6. Mainitun pykälän 5 momentin mukaan asetuksella säädetään tarkemmin keskimääräisen kuukausitulon laskemisesta. Päiväsakon rahamäärästä annetun asetuksen 1 §:n 1 momentin mukaan sakotettavan keskimääräinen kuukausitulo lasketaan puhtaasta ansio- ja pääomatulosta.</p>
        <p>Korkeimman oikeuden arviointi</p>
        <p>7. A:n alempien oikeuksien maksettavaksi tuomitun päiväsakon rahamäärä on perustunut oikeudenkäynnin aikaisiin tietoihin hänen verotettavista tuloistaan vuonna 2007. Nämä ovat sekä käräjäoikeudessa että hovioikeudessa olleet hänen viimeksi toimitetun verotuksen mukaiset tulonsa. Näiden tietojen mukaan hänen nettotulonsa ovat olleet 35 895 euroa kuukaudessa. A:n selvityksiä maksukyvyssään tapahtuneesta muutoksesta ei ole pidetty luotettavana.</p>
        <p>8. Vuoden 2008 verotus on kuitenkin hovioikeuden ratkaisun antamisen jälkeen valmistunut ja A on toimittanut oikeudelle verotuspäätöksen mainitulta vuodelta. Verotuspäätöksestä ilmenee, että A:n bruttotulot ovat vuonna 2008 ja siis asiaa käräjäoikeudessa käsiteltäessä olleet 14 173 euroa kuukaudessa.</p>
        <p>9. Päiväsakon rahamäärän arvioinnissa lähdetään, kuten edellä on todettu, kahdesta peruslähtökohdasta: Päiväsakko määrätään tuomioistuimessa oikeudenkäynnin aikaisten tietojen perusteella ja sen kohtuullisen rahamäärän ensisijaisena perusteena käytetään sakotettavan viimeksi toimitetun verotuksen mukaisia tuloja.</p>
        <p>10. A:n vaatimukset oikeudenkäynnin aikana ovat perustuneet siihen, että hänen tulonsa vuonna 2008 ovat olleet huomattavasti alhaisemmat kuin hänen tulonsa vuonna 2007. Koska verotustiedot vuodelta 2008 eivät ole olleet A:n käytössä ennen hovioikeuden tuomion antamista, hän on muulla selvityksellä pyrkinyt rikoslain 2 a luvun 2 §:n 3 momentin mukaisesti osoittamaan, että hänen tulonsa ovat olennaisesti alentuneet vuoden 2007 jälkeen. Tämä ei ole häneltä käräjäoikeudessa eikä hovioikeudessa onnistunut.</p>
        <p>11. Vuoden 2008 verotuspäätös on nyt tiedossa. Sen perusteella voidaan laskea A:lla vuonna 2008 olleen nettokuukausituloja 10 795 euroa. Tullessaan käräjäoikeudessa tuomituksi vuonna 2008 A:n viimeksi toimitetun verotuksen mukaiset kuukausitulot ovat samalla tavalla laskettuina olleet 35 895 euroa. Tiedot koskivat vuotta 2007. Näiden verotustietojen perusteella voidaan todeta A:n tulojen rikoslain 2 a luvun 2 §:n 3 momentissa tarkoitetulla tavalla muuttuneen olennaisesti ennen tuomiota viimeksi toimitetun verotuksen jälkeen. Päiväsakon rahamäärä voidaan siten vahvistaa vuoden 2007 verotustiedoista poiketen, kuten A on vaatinut.</p>
        <p>12. Verotuksen mukaiset tulot on laissa asetettu ensisijaiseksi perusteeksi päiväsakon rahamäärää vahvistettaessa. Päiväsakko määrätään tuomioistuimessa oikeudenkäynnin aikaisten tietojen perusteella. A tuomittiin sakkorangaistukseen vuonna 2008. Koska vuoden 2008 verotuspäätös nyt on tiedossa ja sen perusteella voidaan selvittää, mitkä A:n tulot ovat sinä vuonna olleet, on perusteltua ottaa verotuspäätöksen tiedot päiväsakon määräämisen pohjaksi. Vuoden 2007 verotustietojen mukaiset tulot, jotka ovat olleet eräänlaisina oletusarvoina A:n ansiotasosta vuonna 2008, on osoitettu liian korkeiksi. Niille ei näissä olosuhteissa ole syytä antaa painoa päiväsakon rahamäärää vuodelta 2008 vahvistettaessa.</p>
        <p>13. Verohallinnon luovuttamiin tietoihin perustuvan päiväsakkokyselyjärjestelmän mukaan A:n keskimääräiset nettotulot vuonna 2008 ovat olleet edellämainitut 10 795 euroa kuukaudessa. Rikoslain 2 a luvun 2 §:stä ja päiväsakon rahamäärästä annetusta asetuksesta ilmenevien perusteiden mukaisesti A:n päiväsakon rahamääräksi vahvistetaan 172 euroa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan. A:lle tuomittu päiväsakon rahamäärä alennetaan 172 euroksi. A:n on siten maksettava sakkoa viittäkymmentä 172 euron määräistä päiväsakkoa vastaavat 8 600 euroa.</p>
        <p>Asian ovat ratkaisseet oikeusneuvokset Kari Raulos (eri mieltä), Kati Hidén (eri mieltä), Gustav Bygglin, Pertti Välimäki ja Hannu Rajalahti. Esittelijä Vilja Hahto.</p>
        <p>
          <strong>Eri mieltä olevien jäsenten lausunnot</strong>
        </p>
        <p><strong>Oikeusneuvos Hidén</strong>: Käsittelyratkaisua koskevalta osalta olen samaa mieltä kuin enemmistö. Pääasian osalta lausun seuraavan.</p>
        <p>A:n päiväsakon rahamäärää käräjäoikeudessa vahvistettaessa perusteena on ollut viimeksi eli vuodelta 2007 toimitettu verotus. Päiväsakko on siten laissa edellytetyin tavoin määrätty oikeudenkäynnin aikaisten tietojen perusteella. Valittaessaan käräjäoikeuden 7.11.2008 antamasta tuomiosta A on hovioikeudessa toistanut jo käräjäoikeudessa esittämänsä väitteen tulojensa muuttumisesta. Katson alempien oikeuksien tavoin, että A:n niille esittämät selvitykset eivät ole luotettavasti osoittaneet muutosta hänen tuloissaan.</p>
        <p>Vuoden 2008 verotus on valmistunut hovioikeuden tuomion antamisen jälkeen, ja A on toimittanut Korkeimpaan oikeuteen verotuspäätöksen mainitulta vuodelta. Selvityksen merkitystä harkittaessa on verrattava vuosilta 2007 ja 2008 toimitetuista verotuksista ilmeneviä tietoja.</p>
        <p>Vuoden 2007 verotustietojen perusteella lasketut A:n keskimääräiset nettotulot ovat olleet 35 895 euroa kuukaudessa. Sen perusteella päiväsakon rahamääräksi on vahvistettu 571 euroa. Vuoden 2008 verotustietojen perusteella A:n keskimääräiseksi nettokuukausituloksi saadaan 10 795 euroa. Yksinomaan tämän tiedon perusteella laskien päiväsakon rahamääräksi tulisi Korkeimman oikeuden tuomiosta ilmenevien laskuperusteiden mukaan 172 euroa. Näin ollen verotustietojen perusteella lasketut A:n keskimääräiset kuukausitulot vuosina 2007 ja 2008 poikkeavat toisistaan selvästi.</p>
        <p>A on ilmoittanut, että vuonna 2007 hänen tulonsa ovat olleet poikkeuksellisen korkeat johtuen tuona vuonna saaduista osakkeiden satunnaisista myyntivoitoista. Verotustiedot osoittavat, että A:n tulot ovat myös vuonna 2008 muodostuneet suurimmaksi osaksi osinkotuloista ja arvopaperien luovutusvoitoista. Tulojen laadusta ja muodostumistavasta johtuen suuria eroja vuosituloissa ei voida pitää yllättävinä. Vuoden 2008 verotustietojen, joiden mukaan verotettavat tulot ovat olleet edellistä vuotta selvästi alhaisemmat, ei kuitenkaan voida katsoa osoittavan vastaavaa maksukyvyn alentumista. Näin on perusteltua arvioida etenkin sen vuoksi, että vaikka tulot ovat sinänsä olleet myös vuonna 2008 varsin suuret, verotettavat tulot ja verot ovat tulojen kokonaismäärään verrattuna olleet vähäiset. A:n saamat huomattavat luovutusvoitot eivät itsessään ole olleet verovapaata tuloa, mutta A on verotuksessa voinut vähentää niistä samana vuonna toteutuneet, samansuuruiset luovutustappiot. A on siten verotuksessa toteuttamansa vähennysoikeuden ansiosta saanut luovutusvoitot hyväkseen täysimääräisinä ilman veroja. Luovutustappiot ovat saattaneet merkitä hänen omaisuutensa arvon alenemista, millä ei kuitenkaan ole välitöntä merkitystä päiväsakon rahamäärän kannalta. A:n tulojen perusteella arvioitavaa maksukykyä luovutustappioiden ei voida arvioida vähentäneen.</p>
        <p>Korkeimpaan oikeuteen toimitetun selvityksen perusteella voidaan pitää mahdollisena, että A:n esittämin tavoin hänen tulonsa ovat vuonna 2008 olleet olennaisesti alhaisemmat kuin vuoden 2007 verotustietojen mukaiset tulot. Vuoden 2008 verotuksesta ilmenevien tietojen perusteella ei kuitenkaan voida edellä ilmenevistä syistä ainakaan yksiselitteisesti todeta A:n tulojen tosiasiallisesti vähentyneen ja hänen maksukykynsä alentuneen.</p>
        <p>Rikoslain 2 a luvun 2 §:n 1 momentin mukaan päiväsakon rahamäärä on vahvistettava niin, että se on kohtuullinen sakotettavan maksukykyyn nähden. Pykälän 2 momentin mukaan silloin, kun sakotettavan tulot eivät luotettavasti selviä verotustietojen perusteella, ne on arvioitava. Tässä tapauksessa käytettävissä olevat verotuksesta ilmenevät tiedot kokonaisuudessaan huomioon ottaen on vaikea luotettavasti todeta vuoden 2008 osalta sellaista keskimääräistä kuukausituloa, jonka perusteella päiväsakon rahamäärä voitaisiin laissa ja asetuksessa säädettyjen menettelyohjeiden perusteella vahvistaa. Tämän vuoksi harkitessani sitä, mitä voidaan lain mukaan pitää kohtuullisena päiväsakon rahamääränä A:n maksukykyyn nähden, otan huomioon molempien vuosien verotustietojen lisäksi edellä mainitut, A:n tulojen määrään, laatuun ja verotettavuuteen liittyvät seikat ja päädyn arvioimaan, että kohtuullisena pidettävä päiväsakon rahamäärä asettuu käräjäoikeuden vuoden 2007 verotustietojen perusteella vahvistaman rahamäärän ja Korkeimman oikeuden tuomiossa vuoden 2008 osalta lasketun rahamäärän puoliväliin. Näillä perusteilla alennan A:n päiväsakon rahamäärän 370 euroon ja määrään, että A:n on maksettava sakkoa viittäkymmentä 370 euron määräistä päiväsakkoa vastaavat 18 500 euroa.</p>
        <p><strong>Oikeusneuvos Raulos</strong>: Olen samaa mieltä kuin oikeusneuvos Hidén.</p>
      </div>
    </div>
  </finlex:content>
</finlex:document>
