<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19950144</dcterms:identifier>
  <finlex:ecliIdentifier>ECLI:FI:KKO:1995:144</finlex:ecliIdentifier>
  <dcterms:title>KKO:1995:144</dcterms:title>
  <dcterms:description>
    <p>
      <strong>Oikeustoimi</strong>
      <span>Oikeustoimen pätemättömyys</span>
    </p>
  </dcterms:description>
  <finlex:registerNumber>S94/968</finlex:registerNumber>
  <dcterms:date pvm="19941122">1994-11-22</dcterms:date>
  <finlex:fileCopyNumber>3569</finlex:fileCopyNumber>
  <dcterms:issued pvm="19950905">1995-09-05</dcterms:issued>
  <dcterms:abstract>
    <p>Pankinjohtajan aloitteesta A ja B solmivat tekaistun kauppasopimuksen, jonka ainoa tarkoitus oli saada rahoitusyhtiö X:ltä lainaa B:lle. Pankki joutui A:n puolesta antamansa takauksen johdosta maksamaan luoton X:lle. A oli puolestaan antanut pankille pantin, joka sittemmin oli muutettu velkakirjalainaksi. Kysymys siitä, oliko pankin kunnianvastaista ja arvotonta vaatia saatavaansa A:lta.</p>
  </dcterms:abstract>
  <p>OikTL 33 §</p>
  <dcterms:tableOfContents>
    <a href="19950144aloa0">ASIAN KÄSITTELY ALEMMISSA OIKEUKSISSA</a>
    <a href="19950144mhaku0">MUUTOKSENHAKU KORKEIMMASSA OIKEUDESSA</a>
    <a href="19950144yloa0">KORKEIMMAN OIKEUDEN RATKAISU 5.9.1995</a>
  </dcterms:tableOfContents>
  <finlex:content id="s19950144.kko">
    <div>
      <h2 id="19950144aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Oulun raastuvanoikeudessa</h3>
        <p>Suomen Säästöpankki - SSP Oy vaati Matti Valkamaa vastaan ajamassaan kanteessa Valkaman velvoittamista suorittamaan pankille 1.7.1987 tunnustamansa velkakirjan perusteella maksamatta oleva määrä 190 000 markkaa, erääntynyttä korkoa 25 650 markkaa ajalta 16.7.1990 -15.7.1991, erääntynyttä viivästyskorkoa 5 978,40 markkaa ajalta 16.7.1990 - 15.7.1991, korkoa 16 prosenttia 190 000 markalle 16.7.1991 lukien sekä korvaamaan pankin oikeudenkäyntikulut 16 prosentin korkoineen päätöksen antamispäivästä lukien.</p>
      </div>
      <div>
        <h3>Vastaus</h3>
        <p>Valkama kiisti kanteen. Valkama myönsi allekirjoittaneensa kyseisen velkakirjan maksaessaan pankille sen määrän, jonka pankki oli joutunut maksamaan SKOP-rahoitus Oy:lle Valkaman ja Veijolan Turkis Oy:n tekemän ja pankin Valkaman puolesta takaaman rehunmyyntisopimuksen perusteella. Rehunmyyntisopimus oli kuitenkin täysin tekaistu ja tehty kantajapankin pankinjohtajan aloitteesta pelkästään rahoituksen saamiseksi Veijolan Turkis Oy:lle ja siis ilman tarkoitusta tehdä rehukauppaa. Rehunmyyntisopimus, jonka tekemisestä Valkama ei ollut saanut mitään hyötyä, oli näin ollen tehty sellaisissa olosuhteissa, että niistä tietoisen oli kunnianvastaista ja arvotonta vedota siihen perustuvaan saatavaan.</p>
      </div>
      <div>
        <h3>Raastuvanoikeuden päätös 11.3.1992</h3>
        <p>Veijolan Turkis Oy myyjänä ja Valkama ostajana olivat 16.6.1986 allekirjoittaneet 205 500 markan arvoisen rehunmyyntisopimuksen, jonka Veijolan Turkis Oy oli siirtänyt rahoitettavaksi SKOP-rahoitus Oy:lle.</p>
        <p>Sopimuksenmukaista rehukauppaa ei ollut tehty eikä ollut ollut tarkoitustakaan tehdä. Tämän olivat tienneet sopimuksen allekirjoittaneet Valkama ja Veijolan Turkis Oy:n toimitusjohtaja Veli-Matti Veijola sekä kantajapankin pankinjohtaja. Sopimuksen tarkoituksena oli ollut saada rahoitusta Veijolan Turkis Oy:n toimintaan.</p>
        <p>Valkama ja todistajana kuultu Veijola olivat kertoneet, että ennen rehunmyyntisopimuksen laatimista Veijolan Turkis Oy oli hakenut noin 200 000 markan lainaa kantajapankista. Valkama oli lupautunut takaamaan lainan. Lainaa ei kuitenkaan ollut järjestetty pankkilainana, vaan pankinjohtajan aloitteesta oli tehty rehunmyyntisopimus. Sopimuksen perusteella Veijolan Turkis Oy oli saanut tarvitsemansa 200 000 markan rahoituksen SKOPrahoitus Oy:ltä. Pankki oli antanut Valkaman puolesta omavelkaisen takauksen sopimuksen kaikenpuolisesta täyttämisestä SKOP-rahoitus Oy:lle. Valkama puolestaan oli antanut pankille irtaimen pantin vastavakuudeksi myyntisopimukseen sisältyneelle pankin takaukselle.</p>
        <p>Valkaman maksulaiminlyönnin vuoksi pankki oli antamansa takauksen nojalla maksanut 9.3.1987 SKOP-rahoitus Oy:lle sen rehunmyyntisopimukseen perustuvan saatavan Valkamalta korkoineen ja kuluineen yhteensä 219 980,41 markkaa. Valkama oli samana päivänä maksanut pankille 220 224,70 markkaa säilyttääkseen edellä mainitun irtaimen pantin. Valkama oli suorittanut maksun pankille ottamalla vekselin ja 1.7.1987 Valkaman velka oli muutettu velkakirjalainaksi, jonka pääoma oli ollut 240 000 markkaa. Valkama oli lyhentänyt lainaa.</p>
        <p>Valkama oli allekirjoittanut rehunmyyntisopimuksen tietoisena sopimuksen tosiasiallisesta tarkoituksesta eli rahoituksen hankkimisesta Veijolan Turkis Oy:lle. Valkaman tietoisuus huomioon ottaen rehunmyyntisopimusta ei ollut tehty sellaisissa olosuhteissa, että kantajapankin olisi kunnian vastaista ja arvotonta vedota siihen tai sen vakuudeksi annettuihin sopimuksiin.</p>
        <p>Sen vuoksi raastuvanoikeus velvoitti Valkaman suorittamaan pankille kanteessa vaaditut määrät 16 prosentin korkoineen.</p>
      </div>
      <div>
        <h3>Rovaniemen hovioikeuden tuomio 6.4.1994</h3>
        <p>Valkama valitti hovioikeuteen ja vaati, että kanne hylätään.</p>
        <p>Hovioikeus lausui, ettei Valkaman 1.7.1987 pankille antamaa velkasitoumusta sinänsä ollut pidettävä lain tai hyvän tavan vastaisena oikeustoimena. Velkasitoumus liittyi kuitenkin raastuvanoikeuden päätöksessä kerrotuin tavoin rehunmyyntisopimukseen, jolla erehdytettiin rahoitusyhtiö antamaan varoja Veijolan Turkis Oy:n toimintaan. Pankki oli tiennyt raastuvanoikeuden päätöksessä kerrotusta rahoitusjärjestelystä ja siitä, että rahoitusjärjestelyn perusteena olleella rehunmyyntisopimuksella ei ollut tehty rehukauppaa eikä ollut tarkoituskaan sitä tehdä. Pankki oli tiennyt, että Valkaman 1.7.1987 antama velkasitoumus liittyi mainittuun rahoitusjärjestelyyn. Pankin oli velan syntyolosuhteista tietoisena kunnianvastaista ja arvotonta vedota Valkaman 1.7.1987 pankille antamaan velkakirjaan.</p>
        <p>Hovioikeus kumosi raastuvanoikeuden päätöksen ja hylkäsi kanteen.</p>
        <div>
          <p>Asian ovat ratkaisseet hovioikeuden jäsenet Raimo Repo, Simola ja Yrttiaho. Esittelijä Reetta Löija.</p>
        </div>
      </div>
    </div>
    <div>
      <h2 id="19950144mhaku0">MUUTOKSENHAKU KORKEIMMASSA OIKEUDESSA</h2>
      <p>Pankille myönnettiin valituslupa. Valituksessaan pankki vaati hovioikeuden tuomion kumoamista ja asian jättämistä raastuvanoikeuden päätöksen varaan.</p>
      <p>Valkama antoi vastauksen, jossa hän vaati hovioikeuden tuomion pysyttämistä.</p>
    </div>
    <div>
      <h2 id="19950144yloa0">KORKEIMMAN OIKEUDEN RATKAISU 5.9.1995</h2>
      <div>
        <h3>Perustelut</h3>
        <p>Oikeustoimilain 28 - 33 §:ssä on säädetty, millä perusteilla voidaan oikeustoimelta evätä sen säännönmukainen vaikutus eli sitovuus ja julistaa oikeustoimi pätemättömäksi. Pätemättömyys perustuu oikeustoimeen osallisen tahdonmuodostuksessa tai sen ilmaisussa olevaan virheeseen, joka on johtunut esimerkiksi pakosta, petollisesta viettelystä tai erehdyksestä. Lain 33 §:ää voidaan soveltaa monissa tarkemmin määrittelemättömissä tapauksissa. Sen soveltamisessa on otettava huomioon koko tämän säännöstön tarkoitus eli oikeustoimeen osallisen päätäntävapauden suojaaminen.</p>
        <p>Valkaman tarkoituksena on alun perin ollut antaa omavelkainen takaus luotosta, jonka Veijolan Turkis Oy:n oli määrä saada pankilta. Rahoitus on kuitenkin pankin edustajan aloitteesta toteutettu raastuvanoikeuden päätöksessä kerrotulla tavalla. Valkama on tähän suostunut ja osallistunut järjestelyyn sekä ollut tällöin tietoinen niistä seikoista, joiden perusteella hän nyt katsoo oikeustoimeen vetoamisen olevan kunnianvastaista ja arvotonta. Valkama ei ole edes väittänyt, ettei hän olisi nyt kysymyksessä olevan velkakirjan allekirjoittaessaan kyennyt arvioimaan antamansa sitoumuksen taloudellisia seuraamuksia. Annettu sitoumus merkitsi tosiasiallisesti samaa vastuuta yhtiölle tulleesta rahoituksesta, johon Valkama olisi jo yhtiön pankkiluoton takaajana ollut valmis sitoutumaan. Näissä olosuhteissa pankin edustajan aloitteesta toteutetun rahoitusjärjestelyn mahdollinen moitittavuus ei merkitse, että pankin olisi oikeustoimilain 33 §:n tarkoittamalla tavalla kunnianvastaista ja arvotonta vaatia Valkamalta suoritusta kanteessa tarkoitetulla perusteella. Peruste sinänsä ei ole lain tai hyvän tavan vastainen.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja asia jätetään raastuvanoikeuden päätöksen varaan.</p>
        <div>
          <p>Asian ovat ratkaisseet oikeusneuvokset Nikkarinen, Lindholm, Taipale, Suhonen ja Lehtimaja. Esittelijä Anita Räty.</p>
        </div>
      </div>
    </div>
  </finlex:content>
</finlex:document>
