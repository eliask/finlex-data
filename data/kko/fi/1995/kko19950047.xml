<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19950047</dcterms:identifier>
  <finlex:ecliIdentifier>ECLI:FI:KKO:1995:47</finlex:ecliIdentifier>
  <dcterms:title>KKO:1995:47</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen lakkaaminen</span>
    </p>
  </dcterms:description>
  <finlex:registerNumber>S94/1288</finlex:registerNumber>
  <dcterms:date pvm="19950111">1995-01-11</dcterms:date>
  <finlex:fileCopyNumber>1147</finlex:fileCopyNumber>
  <dcterms:issued pvm="19950323">1995-03-23</dcterms:issued>
  <dcterms:abstract>
    <p>Lomautettu työntekijä oli tehnyt työnantajansa tarjouksen kanssa kilpailevan urakkatarjouksen ja saanut urakan suorittaakseen. Tekemällä omaan lukuunsa urakkatarjouksen työntekijä ei ollut pelkästään pyrkinyt ottamaan vastaan työsopimuslain 30 §:n 3 momentissa tarkoitettua muuta työtä vaan hänen menettelynsä oli ollut työsopimuslain 16 §:ssä tarkoitettu, työsuhteessa noudatettavan hyvän tavan vastainen kilpailuteko, joka oli ilmeisesti vahingoittanut työnantajaa. Työntekijän katsottiin menettelyllään törkeällä tavalla rikkoneen työsopimuslain 16 §:n 1 momentissa olevaa kieltoa. Sen vuoksi yhtiöllä oli työsopimuslain 43 §:n edellyttämä tärkeä syy purkaa työsopimus.</p>
  </dcterms:abstract>
  <p>TSL 16 § 1 mom</p>
  <p>TSL 30 § 3 mom</p>
  <p>TSL 43 §</p>
  <dcterms:tableOfContents>
    <a href="19950047aloa0">ASIAN KÄSITTELY ALEMMISSA OIKEUKSISSA</a>
    <a href="19950047mhaku0">MUUTOKSENHAKU KORKEIMMASSA OIKEUDESSA</a>
    <a href="19950047yloa0">KORKEIMMAN OIKEUDEN RATKAISU 23.3.1995</a>
  </dcterms:tableOfContents>
  <finlex:content id="s19950047.kko">
    <div>
      <h2 id="19950047aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Lahden raastuvanoikeudessa</h3>
        <p>Liuttu kertoi Lahden Rakennuttajakonsultit Oy:tä vastaan ajamassaan kanteessa, että hän oli työskennellyt yhtiön palveluksessa 1.11.1990 lukien. Liuttu oli siirtynyt vuonna 1990 yhtiöön niin sanottuna vanhana työntekijänä eräiden yhtiöjärjestelyjen vuoksi. Alun perin työsuhde oli alkanut jo 1.11.1982. Liuttu oli työskennellyt asbestikartoituksia tekevänä ja asbestipurkutöiden valvonnasta vastaavana rakennusmestarina.</p>
        <p>Liuttu oli lomautettu 20.7.1992 lukien toistaiseksi. Lomautuksen syiksi oli ilmoitettu työn vähyys sekä tuotannolliset ja taloudelliset syyt. Lomautuksen aikana yhtiö oli purkanut Liutun työsopimuksen 15.1.1993. Yhtiö oli ilmoittanut purkuperusteeksi törkeän kilpailun sekä työsopimuslain 43 ja 16 §:n 1 momentin säännökset.</p>
        <p>Liuttu oli lomautuksen aikana 21.12.1992 jättänyt Hollolan kunnan tekniselle osastolle kunnan kiinteistöjen asbestikartoitustarjouksen. Kunta oli tilannut työn Liutulta.</p>
        <p>Liuttu katsoi, että hän oli lomautuksen aikana ollut työsopimuslain 30 §:n 3 momentin perusteella oikeutettu ottamaan muuta työtä. Liuttu oli ollut oikeutettu työllistämään itsensä sillä ainoalla tavalla, jonka hän osasi. Yhtiöllä ei ollut ollut työsopimuslain 43 §:ssä tarkoitettua tärkeää syytä työsuhteen purkamiselle eikä käsillä ollut ollut edes irtisanomisperustetta.</p>
        <p>Tämän vuoksi Liuttu vaati, että yhtiö velvoitetaan suorittamaan hänelle neljän kuukauden irtisanomisajan palkkana yhteensä 56 346,40 markkaa ja vuosilomakorvauksena 3 631,60 markkaa sekä korvauksena perusteettomasta työsopimuksen päättämisestä 12 kuukauden palkkaa vastaavat 169 039,20 markkaa sekä korvaamaan hänen oikeudenkäyntikulunsa korkoineen.</p>
      </div>
      <div>
        <h3>Vastaus</h3>
        <p>Yhtiö kiisti kanteen ja vaati sen hylkäämistä.</p>
        <p>Yhtiö katsoi, että sillä oli ollut työsopimuslain 43 §:ssä tarkoitettu tärkeä syy purkaa työsopimus, koska Liuttu oli törkeällä tavalla rikkonut työsopimuslain 16 §:n 1 momentissa olevaa kilpailukieltoa. Liuttu oli toiminimellään joulukuussa 1992 jättänyt Hollolan kunnalle yhtiön kanssa kilpailevan urakkatarjouksen asbestikartoitustyön suorittamisesta. Liuttu oli saanut kunnalta työn suorittaakseen. Liutun toiminta oli ollut työsuhteessa noudatettavan hyvän tavan vastainen kilpailuteko.</p>
      </div>
      <div>
        <h3>Raastuvanoikeuden päätös 20.10.1993</h3>
        <p>Raastuvanoikeus totesi, että Liuttu oli lomautettu 7.7.1991 alkaen toistaiseksi. Lomautus oli johtunut työn vähyydestä sekä taloudellisista ja tuotannollisista syistä. Lomautuksen oli arvioitu kestävän kuusi kuukautta. Samalla kertaa ja samalla perusteella oli yhtiössä lomautettu kolme muutakin henkilöä, joista kahden lomautus oli kuitenkin voitu peruuttaa erään tulipalosta johtuneen toimeksiantotehtävän vuoksi.</p>
        <p>Liuttu oli lomautuksen kestäessä saanut sen käsityksen, ettei hän enää saisi yhtiössä töitä, koskei hän ollut suostunut yhtiön esitykseen palkkansa alentamisesta. Tätä oli Liutun mielestä osoittanut se, ettei häntä ollut kutsuttu tulipalosta johtuneeseen työhön eikä myöskään muihin töihin, joita yhtiöllä olisi Liutun mukaan voinut olla hänelle tarjolla.</p>
        <p>Yhtiö oli kuitenkin osoittanut asiakirjojen ja todistajan kertomuksen perusteella, ettei sillä ollut lomautusaikana ollut Liutun väittämiä asbestikartoitustehtäviä tarjolla. Tulipalosta johtuneeseen tehtävään yhtiö oli ollut oikeutettu valitsemaan haluamansa henkilöt.</p>
        <p>Lomautuksen kestäessä Liuttu oli omaa toiminimeään käyttäen tehnyt Hollolan kunnalle asbestikartoitustehtävistä työnantajansa kanssa kilpailevan tarjouksen. Liutun pitkä lomautusaika sekä hänen taloudellinen tilanteensa ja hänen perheolosuhteensa huomioon ottaen oli ollut ymmärrettävää, että hän oli yrittänyt työllistää itsensä. Työsopimuslain 30 §:n 3 momentin mukaan lomauttaminen ei estänyt työntekijää ottamasta lomautuksen ajaksi muuta työtä. Tämä ei kuitenkaan oikeuttanut työntekijää työsuhteen kestäessä kilpailemaan työnantajan kanssa kapealla, erikoisosaamista vaativalla alalla, vaikka Liutun lomautus oli kestänyt jo yli 90 päivää. Asbestikartoitustyötä ei siten voitu Liutun osalta pitää työsopimuslaissa tarkoitettuna muuna työnä.</p>
        <p>Päättäessään tehdä tarjouksen asbestikartoitustyöstä Liutun olisi tullut ottaa huomioon, että myös hänen työnantajansa mitä todennäköisimmin tuli tekemään tarjouksen samasta työstä. Koska Liuttu oman kertomuksensakin mukaan oli ollut työnantajan palveluksessa ainoa henkilö, joka osasi kyseisiä töitä tehdä, olisi hänen ennen tarjouksen tekemistä tullut varmistua työnantajaltaan siitä, ettei hän tee työnantajan kanssa kilpailevaa tarjousta. Tällöin olisi osapuolten kesken voitu keskustella myös lomautusasiasta ja työn suorittamisesta, mikäli työnantaja olisi saanut kunnalta työn.</p>
        <p>Työnantajan tarjous oli osoittautunut tehdyistä kolmesta tarjouksesta toiseksi halvimmaksi. Liutun tarjous oli ollut halvin. Työnantaja oli ilmoittanut tarkoituksenaan olleen, mikäli se olisi saanut työn, työllistää juuri Liuttu ja kutsua tämä työtä suorittamaan. Työnantajalla oli siten vastoin Liutun käsitystä ollut tosiasiassa tarkoitus työn avulla työllistää Liuttu, mitä tukee juuri se, että Liuttu ainoana yhtiössä osasi puheena olevan tehtävän.</p>
        <p>Tekemällä työnantajalleen yllätyksenä tulleen tarjouksen oli Liutun katsottava lomautuksen kestäessä harjoittaneen sellaista toimintaa, joka työsuhteessa noudatettavan hyvän tavan vastaisena kilpailutekona ilmeisesti vahingoitti työnantajaa. Liutun oli näin ollen katsottava törkeällä tavalla rikkoneen työsopimuslain 16 §:n 1 momentissa olevaa kieltoa. Tämän vuoksi työnantajalla oli ollut tärkeä syy heti purkaa työsopimus.</p>
        <p>Edellä lausutuin perustein raastuvanoikeus hylkäsi kanteen.</p>
      </div>
      <div>
        <h3>Kouvolan hovioikeuden tuomio 25.5.1994</h3>
        <p>Hovioikeus, jonka tutkittavaksi Liuttu oli saattanut asian, ei muuttanut raastuvanoikeuden päätöstä.</p>
        <div>
          <p>Asian ovat ratkaisseet hovioikeuden jäsenet Heikkilä, Esko Mikkola ja Marko. Esittelijä Silja Palmgren.</p>
        </div>
      </div>
    </div>
    <div>
      <h2 id="19950047mhaku0">MUUTOKSENHAKU KORKEIMMASSA OIKEUDESSA</h2>
      <p>Liutulle myönnettiin valituslupa 5.10.1994. Valituksessaan Liuttu vaati, että Korkein oikeus kumoaa hovioikeuden tuomion ja vahvistaa, että hänellä on Lahden Rakennuttajakonsultit Oy:n konkurssipesästä konkurssissa 4.1.1994 valvomansa saatava eli irtisanomisajan palkkaa neljältä kuukaudelta yhteensä 56 346,40 markkaa, vuosilomakorvausta irtisanomisajalta 3 631,60 markkaa sekä korvausta työsopimuksen perusteettomasta päättämisestä 12 kuukauden palkkaa vastaavat 169 039,20 markkaa korkoineen.</p>
      <p>Konkurssipesä vastasi valitukseen.</p>
    </div>
    <div>
      <h2 id="19950047yloa0">KORKEIMMAN OIKEUDEN RATKAISU 23.3.1995</h2>
      <div>
        <h3>Perustelut</h3>
        <p>Liuttu, joka on työskennellyt lahtelaisessa rakennuskonsultointia harjoittavassa yhtiössä vastaten muun muassa asbestikartoituksista, on lomautettuna ollessaan tehnyt Hollolan kunnalle omaan lukuunsa urakkatarjouksen asbestikartoituksesta kunnan omistamissa useissa kymmenissä rakennuksissa. Tarjousta tehdessään Liutun on täytynyt ymmärtää, että myös hänen työnantajansa tulee tekemään työstä urakkatarjouksen. Työnantaja onkin urakkatarjouksen tehnyt. Kunta on hyväksynyt kolmesta tarjouksesta halvimman eli Liutun tarjouksen.</p>
        <p>Tekemällä omaan lukuunsa urakkatarjouksen Liuttu ei pelkästään ole pyrkinyt ottamaan vastaan työsopimuslain 30 §:n 3 momentissa tarkoitettua muuta työtä vaan hänen menettelynsä on ollut työsopimuslain 16 §:ssä tarkoitettu, työsuhteessa noudatettavan hyvän tavan vastainen kilpailuteko, joka on ilmeisesti vahingoittanut työnantajaa. Liuttu on menettelyllään törkeällä tavalla rikkonut työsopimuslain 16 §:n 1 momentissa olevaa kieltoa. Sen vuoksi yhtiöllä on ollut työsopimuslain 43 §:n edellyttämä tärkeä syy purkaa työsopimus.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <div>
          <p>Asian ovat ratkaisseet oikeusneuvokset Nikkarinen, Haarmann, Suhonen, Möller ja Kivinen. Esittelijä Kimmo Mikkola.</p>
        </div>
      </div>
    </div>
  </finlex:content>
</finlex:document>
