<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19950019</dcterms:identifier>
  <finlex:ecliIdentifier>ECLI:FI:KKO:1995:19</finlex:ecliIdentifier>
  <dcterms:title>KKO:1995:19</dcterms:title>
  <dcterms:description>
    <p>
      <strong>Työaika</strong>
      <span>Ylityökorvaus</span>
    </p>
  </dcterms:description>
  <finlex:registerNumber>S94/843</finlex:registerNumber>
  <dcterms:date pvm="19941012">1994-10-12</dcterms:date>
  <finlex:fileCopyNumber>615</finlex:fileCopyNumber>
  <dcterms:issued pvm="19950220">1995-02-20</dcterms:issued>
  <dcterms:abstract>
    <p>Työnantaja A ja työntekijä B olivat solmineet työsopimuksen, jonka nojalla B työskenteli yksin A:n erillisen konttorin hoitajana. B:n työajaksi oli sovittu 7,5 tuntia päivässä, vaikka konttorin päivittäinen aukioloaika oli työaikaa pitempi. Työsopimusta tehtäessä oli sovittu, ettei B:n pitänyt tehdä työtä yli sovitun työajan vaan että B:n tuli järjestää työaikansa itsenäisesti vastaamaan sovittua päivittäistä työaikaa. B ei ollut ilmoittanut A:lle noudattaneensa konttorin aukioloaikaa työaikanaan ja siis tehneensä työtä yli sovitun työajan. Pelkästään konttorin aukioloajan johdosta A:n ei olisi pitänyt tietää, että B teki työtä yli sovitun työajan. A ei siten hiljaisestikaan ollut hyväksynyt tällaista työntekoa. Tämän vuoksi B:llä ei ollut oikeutta lisätyö- eikä ylityökorvauksiin.</p>
  </dcterms:abstract>
  <dcterms:tableOfContents>
    <a href="19950019aloa0">ASIAN KÄSITTELY ALEMMISSA OIKEUKSISSA</a>
    <a href="19950019mhaku0">MUUTOKSENHAKU KORKEIMMASSA OIKEUDESSA</a>
    <a href="19950019yloa0">KORKEIMMAN OIKEUDEN RATKAISU 20.2.1995</a>
  </dcterms:tableOfContents>
  <finlex:content id="s19950019.kko">
    <div>
      <h2 id="19950019aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Kuopion raastuvanoikeudessa</h3>
        <p>Ami Pauli Seppänen kertoi Säästöpankkien Keskus-OsakePankille 15.7.1993, Monivuokraus Kommandiittiyhtiön konkurssipesälle 2.8.1993 ja Kuopion läänin työvoimapiirin toimistolle valtion edustajana 1.7.1993 tiedoksi annetun haasteen nojalla, että hän oli toiminut yhtiön Loviisan konttorin konttorinhoitajana sen aloitettua toimintansa 8.10.1990. Seppäsen työajaksi oli lähtökohtaisesti sovittu 7,5 tuntia päivässä, mihin työaikaan oli sisältynyt puolen tunnin ruokatauko. Konttorissa oli aluksi ollut Seppäsen lisäksi toinen työntekijä, mutta henkilökunnan vähennyksen johdosta Seppänen oli 9.4.1991 alkaen ollut konttorin ainoa työntekijä. Konttorin aukioloaika oli ollut 9.4. - 31.12.1991 kello 7 -16.30, joten Seppäsen työajaksi oli muodostunut 8 tuntia 30 minuuttia päivässä. Seppänen oli siten tehnyt päivittäin puoli tuntia sekä lisä- että ylityötä eli mainitulta ajalta lisä- ja ylityötä kumpaakin yhteensä 82 tuntia. Vuoden 1992 alusta alkaen konttorin aukioloajaksi oli muutettu kello 7 - 16. Seppäselle oli näin muodostunut lisätyötä ajalta 1.1. - 7.10.1992 puoli tuntia päivässä eli yhteensä 83 tuntia.</p>
        <p>Seppäsen toimenkuvaan oli kuulunut vuokraustoiminnan kaikkien tarpeellisten tehtävien suorittaminen, kuten koneiden markkinointi, vuokraus, huoltaminen ja vuokraajille kuljettaminen. Vaikka Seppäsen vastuulla olikin ollut hoitaa itsenäisesti Loviisan konttorin työt, hänen työnsä oli ollut konttorin aukioloaikojen vuoksi ajan ja paikan osalta sidottua. Seppänen ei ollut voinut vapaasti päättää töidensä hoitamisesta sillä tavalla kuin johtavassa asemassa oleva olisi voinut tehdä. Yhtiö ei ollut pitänyt työaikakirjanpitoa, vaikka se lain mukaan oli ollut työnantajan velvollisuutena. Seppänen ei ollut myöskään saanut nimenomaista ohjetta siitä, että konttori olisi tullut sulkea ennen ilmoitetun aukioloajan päättymistä, mikäli hänen työaikansa muuten olisi ylittynyt.</p>
        <p>Yhtiö oli 7.10.1992 asetettu konkurssiin. Seppäsen valvottua konkurssissa lisätyö- ja ylityökorvaussaatavansa pankki oli yhtiön velkojana riitauttanut valvonnan. Seppänen oli 17.5.1993 julistetussa, lainvoiman saaneessa konkurssituomiossa osoitettu eri oikeudenkäynnissä näyttämään toteen saatavansa ja sen etuoikeus.</p>
        <p>Seppänen vaati vahvistettavaksi, että hänellä oli konkurssiin asetetulta yhtiöltä 9.4. ja 31.12.1991 väliseltä ajalta 82 lisätyötunnilta 5 995,02 markan ja 82 ylityötunnilta 5 995,02 markan eli yhteensä 11 990,04 markan saatava sekä 1.1. ja 7.10.1992 väliseltä ajalta 83 lisätyötunnilta 6 068,13 markan saatava sekä työsopimuslain 22 §:ssä tarkoitettuna odotusajan palkkana 2 227,98 markan saatava, joille saataville oli määrättävä etuoikeusasetuksen 4 §:n 1 momentissa tarkoitettu etuoikeus. Yhtiön konkurssipesä oli velvoitettava maksamaan hänelle saatavat korkoineen vaaditulla etuoikeudella. Työvoimapiirin toimiston hylättyä Seppäsen palkkaturvahakemuksen hänen palkkaturvansa määrä ja peruste myös valtiota vastaan oli näin vahvistettava.</p>
      </div>
      <div>
        <h3>Raastuvanoikeuden päätös 18.10.1993</h3>
        <p>Raastuvanoikeus, jossa pankki ja konkurssipesä vastustivat kannetta, lausui asianosaisten esittämästä näytöstä, että yhtiön palveluksessa konttorinhoitajina toimineet henkilöt, toinen vakituisesti eri paikkakunnalla ja toinen kesällä 1992 Loviisan konttorissa noin kahden viikon ajan Seppäsen sijaisena, olivat kertoneet yhtiön konttoreiden aukioloajoista. Todistajien mukaan konttorista ei ollut voinut olla aukioloaikana poissa niin, ettei asiakaspalvelu olisi kärsinyt. Todistajana kuultu Jorma Aulis Laitinen, joka oli ollut palkkaamassa Seppästä yhtiön palvelukseen, oli kertonut Seppäsen kanssa nimenomaisesti sovitun, että Seppäsen työ oli kokonaisvaltaista kuukausipalkkaista työtä ja että ylityökorvauksia tai ylitöitä ei tunnettu vaan että satunnaiset ylityöt oli tarkoitus hoitaa työajan joustolla. Työnantaja ei ollut pitänyt työaikakirjanpitoa.</p>
        <p>Raastuvanoikeus katsoi selvitetyksi, että Seppänen oli ollut yhtiön palveluksessa Loviisan konttorin hoitajana sen toiminnan alkamisesta 8.10.1990 alkaen yhtiön konkurssiin asettamiseen 7.10.1992 saakka. Seppänen oli aluksi työskennellyt toisen työntekijän kanssa ja 9.4.1991 alkaen yksin, jolloin hänen työtehtäviinsä oli kuulunut koneiden markkinointi, kunnostaminen, myynti ja kuljetukset sekä siivous eli kaikki mahdollinen työ, mitä yhden miehen konttorissa saattoi esiintyä.</p>
        <p>Seppänen ja yhtiö olivat 8.10.1990 tehneet kirjallisen työsopimuksen, jossa ei kuitenkaan ollut sovittu työsuhteen ehdoista, kuten työajasta, vaan ehdot oli sovittu Seppäsen ja Laitisen välillä suullisesti. Seppänen oli toiminut Loviisan konttorin esimiehenä siten, että hän oli voinut sovittaa työaikansa sen mukaan, miten työtä oli ollut. Seppänen ja Laitinen olivat sopineet Seppäsen työajasta ja siitä, että Seppänen oli voinut sovituissa rajoissa määrätä työnsä päivittäisen alkamis- ja päättymisajankohdan huolimatta konttorin päivittäisistä aukioloajoista. Seppänen oli koko työssäoloaikansa noudattanut samanlaista työaikajärjestelyä eikä ollut vaatinut korvauksia tekemästään lisä- ja ylityöstä.</p>
        <p>Tämän vuoksi raastuvanoikeus hylkäsi kanteen toteennäyttämättömänä.</p>
      </div>
      <div>
        <h3>Itä-Suomen hovioikeuden tuomio 18.3.1994</h3>
        <p>Hovioikeus, jonka tutkittavaksi Seppänen saattoi jutun, lausui, että todistaja Laitinen oli kertonut olleensa palkkaamassa Seppästä yhtiön palvelukseen ja sopineensa tuolloin Seppäsen kanssa siitä, että työ oli kokonaisvaltaista kuukausipalkkaista työtä ja ettei ylitöitä tehdä eikä ylityökorvauksia makseta. Laitisen käsityksen mukaan Seppäsen oli tuolloin täytynyt ymmärtää, että mikäli ylitöitä satunnaisesti tulisi, hänen pitäisi itsenäisesti työajan järjestelyillä hoitaa asia niin, että päivittäinen työaika tasaantuisi sovitun mittaiseksi. Näyttämättä oli kuitenkin jäänyt, että Laitinen ja Seppänen olisivat nimenomaan sopineet siitä, että Seppänen voisi määrätä työnsä päivittäisen alkamis- ja päättymisajankohdan huolimatta konttorin päivittäisestä aukioloajasta.</p>
        <p>Seppänen oli tehnyt lisä- ja ylitöitä ilmoittamansa määrät. Työt oli tehty vastoin yhtiön nimenomaista kieltoa. Seppänen oli laiminlyönyt ilmoittaa yhtiölle siitä, että työn tekeminen sovitun työajan puitteissa ei ollut mahdollista, jolloin yhtiöllä olisi ollut mahdollisuus järjestää tilanne parhaaksi katsomallaan tavalla.</p>
        <p>Näillä ja muutoin raastuvanoikeuden mainitsemilla perusteilla hovioikeus pysytti raastuvanoikeuden päätöksen lopputuloksen.</p>
        <div>
          <p>Asian ovat ratkaisseet hovioikeuden jäsenet Launis, Ukkola ja Eestilä. Esittelijä Riitta-Liisa Rautsi.</p>
        </div>
      </div>
    </div>
    <div>
      <h2 id="19950019mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 1.7.1994.</p>
      <p>Seppänen on valituksessaan uudistaen kanteensa vaatinut, että yhtiön konkurssipesän varoista määrätään hänelle etuoikeusasetuksen 4 §:n 1 momentissa säädetyllä etuoikeudella maksettavaksi kanteessa mainitut lisätyöja ylityökorvaukset eli ajalta 9.4. - 31.12.1991 lisätyö- ja ylityökorvausta kumpaakin 5 995,02 markkaa sekä ajalta 1.1. - 7.10.1992 lisätyökorvausta 6 068,13 markkaa, kaikki määrät 16 prosentin korkoineen 23.10.1992 lukien, sekä odotusajan palkka 2 227,98 markkaa 16 prosentin korkoineen 29.10.1992 lukien sekä että palkkaturvan määrä ja peruste myös valtiota vastaan näin vahvistetaan.</p>
      <p>Pankki ja konkurssipesä yhteisesti sekä työvoimapiirin toimisto ovat antaneet niiltä pyydetyt vastaukset.</p>
    </div>
    <div>
      <h2 id="19950019yloa0">KORKEIMMAN OIKEUDEN RATKAISU 20.2.1995</h2>
      <div>
        <h3>Perustelut</h3>
        <p>Seppänen ja Kuopiosta ollut, 7.10.1992 konkurssiin asetettu Monivuokraus Kommandiittiyhtiö ovat 8.10.1990 solmineet työsopimuksen, jonka mukaan Seppänen on työskennellyt yhtiön Loviisan konttorin hoitajana. Konttorin aukioloaika on ollut kello 7 - 16.30. Hovioikeuden tuomiossa selostetun todistajankertomuksen mukaan Seppäsen ei ollut pitänyt tehdä työtä yli sovitun työajan vaan hänen oli tullut järjestämällä työaikansa itsenäisesti saattaa työaikansa sellaiseksi, että se vastasi sopimuksen mukaista päivittäistä seitsemän ja puolen tunnin työaikaa. Sovitun päivittäisen työajan pituus ei siten ole ollut riippuvainen konttorin aukioloajan pituudesta.</p>
        <p>Kun konttorissa on 9.4.1991 saakka työskennellyt toinenkin työntekijä, ovat Seppänen ja tämä toinen työntekijä keskenään sopimalla järjestäneet päivittäisen työaikansa siten, että Seppäsen työaika on muodostunut sovitun pituiseksi. Kun Seppänen on 9.4.1991 alkaen jäänyt konttoriin ainoaksi työntekijäksi, ei hänen työsuhteensa ehtoja ole muutettu. Seppäsen ja yhtiön edustajan keskustelun perusteella konttorin aukioloaikaa on 1.1.1992 alkaen lyhennetty puolella tunnilla. Seppänen ei ole ilmoittanut yhtiölle noudattaneensa konttorin aukioloaikaa työaikanaan ja siten tehneensä työtä yli sovitun työajan.</p>
        <p>Konttorin aukioloaika on tosin ylittänyt Seppäsen kanssa sovitun päivittäisen työajan, mutta pelkästään tämän seikan johdosta yhtiön ei olisi pitänyt tietää, että Seppänen teki työtä yli sovitun työajan. Yhtiö ei siten hiljaisestikaan ole hyväksynyt tällaista työntekoa. Näin ollen Seppäsellä ei ole oikeutta saada korvausta ilmoittamastaan päivittäisen työajan yli tekemästään lisä- tai ylityöstä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <div>
          <p>Asian ovat ratkaisseet oikeusneuvokset Portin, Haarmann, Raulos, Hidén ja Kivinen. Esittelijä Kari Kitunen.</p>
        </div>
      </div>
    </div>
  </finlex:content>
</finlex:document>
