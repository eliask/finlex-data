<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19950034</dcterms:identifier>
  <finlex:ecliIdentifier>ECLI:FI:KKO:1995:34</finlex:ecliIdentifier>
  <dcterms:title>KKO:1995:34</dcterms:title>
  <dcterms:description>
    <p>
      <strong>Perintö</strong>
      <span>Perinnönjaon moite</span>
    </p>
  </dcterms:description>
  <finlex:registerNumber>S94/1243</finlex:registerNumber>
  <dcterms:date pvm="19941220">1994-12-20</dcterms:date>
  <finlex:fileCopyNumber>823</finlex:fileCopyNumber>
  <dcterms:issued pvm="19950303">1995-03-03</dcterms:issued>
  <dcterms:abstract>
    <p>Osakasten toimittamasta perinnönjaosta laadittu jakokirja oli osakkaiden ohella vain yhden todistajan allekirjoittama. Perinnönjakoa ei tämän muotovirheen perusteella julistettu pätemättömäksi.</p>
  </dcterms:abstract>
  <p>PK 23 luku 9 §</p>
  <dcterms:tableOfContents>
    <a href="19950034aloa0">ASIAN KÄSITTELY ALEMMISSA OIKEUKSISSA</a>
    <a href="19950034mhaku0">MUUTOKSENHAKU KORKEIMMASSA OIKEUDESSA</a>
    <a href="19950034yloa0">KORKEIMMAN OIKEUDEN RATKAISU 3.3.1995</a>
  </dcterms:tableOfContents>
  <finlex:content id="s19950034.kko">
    <div>
      <h2 id="19950034aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Joutsan kihlakunnanoikeudessa</h3>
        <p>Alli Kyllikki Hietanen kertoi Lauri ja Lahja Martta Järvistä vastaan ajamassaan kanteessa, että 15.3.1991 kuolleen Olga Katri Järvisen jälkeen toimitetussa perunkirjoituksessa oli vainajan omaisuuden säästöksi merkitty 117 798,80 markkaa. Vainajalta olivat jääneet oikeudenomistajina tytär Lahja Martta Järvinen, poika Lauri Järvinen ja vuonna 1987 kuolleen tyttären Sylvi Katri Koivusen tytär Alli Kyllikki Hietanen. Kunkin oikeudenomistajan lainmukainen perintöosuus oli 1/3 eli 39 266,26 markkaa.</p>
        <p>Perinnönjaosta on perintökaaren 23 luvun 9 §:n nojalla laadittava jakokirja, joka on osakasten allekirjoitettava ja kahden esteettömän henkilön oikeaksi todistettava. Perinnönjakokirja oli sisällöltään lainvastainen eikä se ollut kahden henkilön oikeaksi todistama. Sen vuoksi perinnönjakosopimus oli pätemätön.</p>
        <p>Perinnönjakosopimuksen laatinut pankinjohtaja Aimo Leinonen oli soveltanut lakia virheellisesti määräämällä Lahja Martta Järvisen osuudeksi 5/12 eli 48 463,73 markkaa, Lauri Järvisen osuudeksi 5/12 eli 48 463,73 markkaa ja Alli Kyllikki Hietasen osuudeksi 2/12 eli 19 385,49 markkaa. Alli Kyllikki Hietanen oli erehdyksestä allekirjoittanut sopimuksen virheellisesti laskettuine jako-osuuksineen. Järvisten asiamiehenä sopimusta tehtäessä esiintyneen pankinjohtaja Leinosen ja Järvisten oli täytynyt olla tietoisia Alli Kyllikki Hietasen erehdyksestä. Alli Kyllikki Hietasella ei ollut ollut edellytyksiä epäillä perinnönjakosopimuksen oikeellisuutta, koska perukirjan toisena uskottuna miehenä ja perinnönjakosopimuksen laatijana oli toiminut pankinjohtaja. Alli Kyllikki Hietanen oli allekirjoittanut perinnönjakosopimuksen siinä uskossa, että toimituksessa oli menetelty laillisesti. Perinnönjakosopimus ei vastannut Alli Kyllikki Hietasen tarkoitusta ja Järviset olivat edustaneet sopimuksella itselleen perusteetonta aineellista etua.</p>
        <p>Perinnönjakosopimus oli saatu aikaan petollisella viettelyllä, tahdonilmaisut olivat erehdyksen johdosta saaneet toisen sisällön kuin Alli Kyllikki Hietanen oli tarkoittanut ja oikeustoimi oli tehty sellaisissa olosuhteissa, että niistä tietoisen olisi kunnian vastaista ja arvotonta vedota oikeustoimeen. Vastaajat olivat tienneet tai heidän olisi pitänyt tietää mainituista seikoista. Sen vuoksi perinnönjakosopimus oli varallisuusoikeudellisista oikeustoimista annetun lain 30, 31, 32 ja 33 §:ien nojalla mitätön.</p>
        <p>Perinnönjakosopimus ehtoineen oli joka tapauksessa kohtuuton ja sen soveltaminen johtaisi kohtuuttomuuteen. Sen vuoksi jakosopimus tuli joka tapauksessa jättää huomioon ottamatta tai sitä tuli sovitella varallisuusoikeudellisista oikeustoimista annetun lain 36 §:n nojalla.</p>
      </div>
      <div>
        <h3>Vastaus</h3>
        <p>Lauri ja Lahja Martta Järvinen kiistivät kanteen.</p>
      </div>
      <div>
        <h3>Kihlakunnanoikeuden päätös 16.7.1992</h3>
        <p>Kihlakunnanoikeus totesi, että Olga Katri Järvisen kuolinpesän jaettavana säästönä olivat sen osakasten myöntämät rahavarat 116 312,95 markkaa. Kihlakunnanoikeus katsoi, että Olga Katri Järvisen aviopuolison Eino Järvisen kuollessa 29.7.1938 Järvisen puolisoiden ositettava säästö oli muodostunut siitä omaisuudesta, jonka Olga Katri Järvinen Viljo Hietasen todistajankertomuksen mukaan oli tuonut uuteen asuinpaikkaansa Viljo Hietasen tilalle. Kihlakunnanoikeus arvioi tämän omaisuuden arvoksi ositushetken hintatason mukaan laskettuna 30 000 markkaa, josta Eino Järvisen kuolinpesään tuli 15 000 markkaa ja Olga Katri Järvisen kuolinpesään 15 000 markkaa.</p>
        <p>Edelleen kihlakunnanoikeus totesi, että Olga Katri Järvisen valituksenalaisen perinnönjaon säästöstä 116 312,95 markasta oli vähennettävä edellä sanotut Eino Järvisen kuolinpesään kuuluvat 15 000 markkaa. Tämä 15 000 markkaa oli jaettava Lahja Martta ja Lauri Järvisen perintöosaan kuuluvaksi siten, että siitä tuli heille kummallekin 7 500 markkaa. Vastaavasti Olga Katri Järvisen kuolinpesän kolmen osakkaan kesken oli jaettava tämän kuolinpesän säästönä 101 312,95 markkaa eli 33 770,98 markkaa kullekin. Näin jaettuna Lahja Martta ja Lauri Järvisen kummankin perintöosa oli 41 270,98 markkaa ja Alli Kyllikki Hietasen osuus 33 770,98 markkaa.</p>
        <p>Lausumillaan perusteilla kihlakunnanoikeus, vaatimukset enemmälti hyläten, velvoitti Lahja Martta ja Lauri Järvisen kumpaisenkin suorittamaan liikaa saamanaan perintöosuutena Alli Kyllikki Hietaselle 7 192 markkaa 75 penniä 16 prosentin korkoineen 1.10.1991 lukien.</p>
        <p>Lisäksi kihlakunnanoikeus totesi, että puheena olevassa perinnönjakosopimuksessa oli perintökaaren 23 luvun 9 §:n 1 momentissa tarkoitettu muotovirhe. Kihlakunnanoikeus katsoi kuitenkin, ettei virheellä ollut vaikutusta oikaistuun, pelkästään rahavaroja käsittäneeseen perinnönjakoon.</p>
      </div>
      <div>
        <h3>Kouvolan hovioikeuden tuomio 18.5.1994</h3>
        <p>Alli Kyllikki Hietanen sekä Lauri ja Lahja Martta Järvinen valittivat hovioikeuteen.</p>
        <p>Hovioikeus totesi, että asianosaiset olivat saaneet äitinsä Olga Katri Järvisen jälkeen 30.9.1991 laaditun perinnönjakosopimuksen mukaan, Lauri ja Lahja Martta Järvinen kumpikin 5/12 ja Alli Kyllikki Hietanen 2/12 jaettavana olleesta omaisuudesta. Perinnönjakoa suoritettaessa ei ollut arvioitu Olga Katri ja Eino Järvisen yhteiseen pesään vuonna 1938 kuuluneen omaisuuden arvoa eikä omistussuhteita vaan murto-osista oli sovittu jakosopimuksen laatijan ehdottamalla tavalla. Osapuolet olivat sitoutuneet olemaan jakosopimusta "miltään osin tai perusteella" moittimatta ja he olivat allekirjoittaneet sen.</p>
        <p>Mitä ensinnäkin tuli jakosopimuksen muotovirheeseen, sopimus oli, kuten kihlakunnanoikeus oli todennut, ainoastaan yhden todistajan allekirjoittama. Hovioikeus totesi, ettei jutussa ollut riitaa siitä, etteikö sopimus vastaisi sitä, mitä oli sovittu. Tällä perusteella hovioikeus katsoi, että toisen todistajan puuttuminen oli sopimuksen pätevyyden kannalta epäolennainen seikka.</p>
        <p>Jakosopimuksen oli oikeaksi todistanut sen laatinut pankinjohtaja Leinonen. Hän oli todistajana kertonut laatineensa myös perukirjan Olga Katri Järvisen jälkeen ja selvittäneensä jo perunkirjoitustilaisuudessa pesän osakkaille perinnön jakosuhteet. Tämä oli Leinosen kertoman mukaan tapahtunut "oikein paperilla ja pöydän ääressä". Ennen perinnönjakoa Alli Kyllikki Hietanen oli kuitenkin ilmoittanut puhelimitse Leinoselle, että hänen mukaansa perinnön tulisi jakautua tasan kolmeen yhtä suureen osaan.</p>
        <p>Hovioikeus totesi, että edellä selostetusta puhelinkeskustelusta huolimatta Alli Kyllikki Hietanen oli allekirjoittanut jakosopimuksen ja sitoutunut olemaan sitä moittimatta. Hovioikeus katsoi jääneen näyttämättä, että Alli Kyllikki Hietanen olisi erehtynyt sillä tavoin, että moiteoikeudesta luopuminen ei häntä sitoisi. Näillä perusteilla hovioikeus hylkäsi kanteen ja kumosi kihlakunnanoikeuden päätöksen.</p>
        <div>
          <p>Asian ovat ratkaisseet hovioikeuden jäsenet Pöntinen (eri mieltä), Ikävalko ja Virkkunen. Esittelijä Markku Almgren.</p>
        </div>
        <p>Eri mieltä olleen jäsenen lausunto</p>
        <p>Hovioikeudenneuvos Pöntinen: Olga Järvisen 29.7.1938 kuolleen aviopuolison Eino Järvisen jälkeen ei ole pidetty perunkirjoitusta. Pesässä on kuitenkin näytetty olleen vähäinen määrä irtainta omaisuutta. Mahdollisia pesän velkoja ei ole selvitetty. Todistaja Viljo Hietasen mukaan se omaisuus, jonka Olga Järvinen oli tuonut mukanaan muuttaessaan hänen luokseen heidän vanhempiensa entiseen kotitaloon, oli käytetty yhteiseksi hyväksi.</p>
        <p>Perintökaaren 3 luvun 4 §:n mukaan pesän vaurastuminen on luettava määrätyin edellytyksin eloonjääneen puolison perillisten hyväksi. Sen sijaan ensiksi kuolleen jälkeen jättämästä sellaisesta omaisuudesta, jota ei enää ole, ei mainitussa lainkohdassa ole lausuttu mitään. Näin ollen perintökaaren mukaan ei ole mahdollista laskennallisesti palauttaa viimeksi kuolleen puolison jäämistöön omaisuutta, jota ei enää ole.</p>
        <p>Asiassa on selvitetty, että Alli Hietanen on aluksi katsonut olevansa oikeutettu yhteen kolmasosaan pesän omaisuuden säästöstä. Perinnönjakokirjan laatinut henkilö oli kuitenkin ilmoittanut erään lakimiehen kertoneen, ettei Hietasella ollut oikeutta niin suureen perintöosaan.</p>
        <p>Hietanen on allekirjoittaessaan kysymyksessä olevan perinnönjakosopimuksen erehtynyt mainitun virheellisen lausuman johdosta siten, ettei ole enää vaatinut lainmukaista osuuttaan kuolinpesästä. Vaikka Hietanen on ilmoittanut olematta moittimatta jakoa, hänen ei ole katsottava luopuneen oikeudestaan lainmukaiseen jakoon.</p>
        <p>Kumoan kihlakunnanoikeuden päätöksen tältä osin ja velvoitan Lahja Järvisen ja Lauri Järvisen suorittamaan yhteisvastuullisesti liikaa saamanaan perintöosuutena Alli Hietaselle 19 880,77 markkaa 16 prosentin korkoineen 1.10.1991 lukien.</p>
      </div>
    </div>
    <div>
      <h2 id="19950034mhaku0">MUUTOKSENHAKU KORKEIMMASSA OIKEUDESSA</h2>
      <p>Alli Kyllikki Hietaselle myönnettiin valituslupa. Valituksessaan hän toisti kanteensa.</p>
      <p>Lauri ja Lahja Martta Järvinen vastasivat valitukseen.</p>
    </div>
    <div>
      <h2 id="19950034yloa0">KORKEIMMAN OIKEUDEN RATKAISU 3.3.1995</h2>
      <p>Mikäli osakkaat ovat itse toimittaneet perinnönjaon, jakokirja on perintökaaren 23 luvun 9 §:n 1 momentin mukaan osakasten allekirjoitettava ja kahden esteettömän henkilön todistettava oikeaksi. Saman luvun 10 §:n 2 momentin mukaan osakkaiden toimittamaa perinnönjakoa voidaan moittia määräajassa sillä perusteella, ettei jakoa ole tehty säädetyssä muodossa. Viimeksi mainitusta säännöksestä ilmenee siten, että ainakin joissakin tilanteissa osakkaiden toimittama perinnönjako voidaan muotovirheen perusteella julistaa pätemättömäksi.</p>
      <p>Oikeaksi todistamisen tarkoituksena nyt puheena olevassa tilanteessa on toisaalta vahvistaa osakkaiden allekirjoitukset oikeaperäisiksi ja toisaalta todistaa osakkaiden ilmoittaneen jaon tapahtuneen jakokirjasta ilmenevällä tavalla. Olga Katri Järvisen kuolinpesän osakkaat eivät ole edes väittäneet, että heidän allekirjoituksensa 30.9.1991 päivätyssä jakosopimuksessa olisivat vääriä tai että jakoa ei olisi toimitettu jakokirjasta ilmenevin tavoin. Sen vuoksi Korkein oikeus katsoo, kuten alemmat oikeudetkin, ettei mainittu perinnönjakosopimus, vaikka siitä puuttuukin toisen todistajan allekirjoitus, ole tämän muotovirheen vuoksi pätemätön.</p>
      <p>Näillä ja muutoin hovioikeuden tuomiosta ilmenevillä perusteilla Korkein oikeus katsoo, ettei ole syytä muuttaa hovioikeuden tuomion lopputulosta.</p>
      <div>
        <p>Asian ovat ratkaisseet presidentti Heinonen (eri mieltä) sekä oikeusneuvokset Haarmann, Raulos, Möller ja Kivinen. Esittelijä Anneli Tuomola.</p>
      </div>
      <div>
        <h3>Esittelijän mietintö ja eri mieltä olevan jäsenen lausunto</h3>
        <p>Esittelijäneuvos Tuomola:</p>
        <p>Korkein oikeus antanee seuraavan ratkaisun:</p>
        <p>Perustelut</p>
        <p>Olga Katri Järvisen 29.7.1938 kuolleen aviopuolison Eino Järvisen jälkeen ei ole pidetty perunkirjoitusta. Pesässä on kuitenkin näytetty olleen vähäinen määrä irtainta omaisuutta. Mahdollisia pesän velkoja ei ole selvitetty. Todistaja Viljo Hietasen mukaan se omaisuus, jonka Olga Katri Järvinen oli tuonut mukanaan muuttaessaan hänen luokseen heidän vanhempiensa entiseen kotitaloon, oli käytetty yhteiseksi hyväksi.</p>
        <p>Perintökaaren 3 luvun 4 §:n mukaan pesän vaurastuminen on luettava määrätyin edellytyksin eloonjääneen puolison perillisten hyväksi. Sen sijaan ensiksi kuolleen jälkeen jättämästä sellaisesta omaisuudesta, jota ei enää ole, ei mainitussa lainkohdassa ole lausuttu mitään. Näin ollen perintökaaren mukaan ei ole mahdollista laskennallisesti palauttaa viimeksi kuolleen puolison jäämistöön omaisuutta, jota ei enää ole.</p>
        <p>Asiassa on selvitetty, että Alli Kyllikki Hietanen oli aluksi katsonut olevansa oikeutettu yhteen kolmasosaan pesän omaisuuden säästöstä. Perinnönjakokirjan laatinut henkilö oli kuitenkin ilmoittanut erään lakimiehen kertoneen, ettei Hietasella ollut oikeutta niin suureen perintöosaan.</p>
        <p>Hietanen on allekirjoittaessaan kysymyksessä olevan perinnönjakosopimuksen erehtynyt mainitun virheellisen lausuman johdosta siten, ettei ole enää vaatinut lainmukaista osuuttaan kuolinpesästä. Vaikka Hietanen on ilmoittanut olevansa moittimatta jakoa, hänen ei ole katsottava luopuneen oikeudestaan lainmukaiseen jakoon.</p>
        <p>Tuomiolauselma</p>
        <p>Hovioikeuden tuomio ja kihlakunnanoikeuden päätös kumotaan lukuunottamatta todistajanpalkkiota sekä oikeudenkäyntikulujen korvaamisesta ja oikeudenkäyntiavustajien palkkioista annettuja määräyksiä. Lauri Järvinen ja Lahja Martta Järvinen velvoitetaan suorittamaan yhteisvastuullisesti liikaa saamanaan perintöosuutena Alli Kyllikki Hietaselle 19 880 markkaa 77 penniä 16 prosentin korkoineen 1.10.1991 lukien.</p>
        <p>Presidentti Heinonen: Perinnönjakosopimusta rasittavan muotovirheen merkityksen ja avustajanpalkkioiden osalta olen Korkeimman oikeuden tuomion kannalla. Muuten hyväksyn mietinnön.</p>
      </div>
    </div>
  </finlex:content>
</finlex:document>
