<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19950169</dcterms:identifier>
  <finlex:ecliIdentifier>ECLI:FI:KKO:1995:169</finlex:ecliIdentifier>
  <dcterms:title>KKO:1995:169</dcterms:title>
  <dcterms:description>
    <p>
      <strong>Vahingonkorvaus</strong>
      <span>Kiinteistön omistajan vastuu</span>
    </p>
    <p>
      <strong>Asunto-osakeyhtiö</strong>
    </p>
  </dcterms:description>
  <finlex:registerNumber>S94/1829</finlex:registerNumber>
  <dcterms:date pvm="19950421">1995-04-21</dcterms:date>
  <finlex:fileCopyNumber>4118</finlex:fileCopyNumber>
  <dcterms:issued pvm="19951009">1995-10-09</dcterms:issued>
  <dcterms:abstract>
    <p>Asunto-osakeyhtiön osakkaat olivat sopimansa mukaisesti noudattaneet järjestelyä, että muun ohella pihan hiekoittamisesta kustannusten säästämiseksi huolehtivat osakkaat talkootyönä. Yhtiön ei katsottu olevan järjestelyyn suostuneelle osakkaalle vastuussa vahingosta, joka oli aiheutunut tämän liukastumisesta yhtiön hiekoittamattomalla pihatiellä.</p>
    <p>Ks. <a href="http://www.finlex.fi/fi/oikeus/kko/kko/1980/19800042">KKO:1980-II-42</a></p>
  </dcterms:abstract>
  <dcterms:tableOfContents>
    <a href="19950169aloa0">ASIAN KÄSITTELY ALEMMISSA OIKEUKSISSA</a>
    <a href="19950169mhaku0">MUUTOKSENHAKU KORKEIMMASSA OIKEUDESSA</a>
    <a href="19950169yloa0">KORKEIMMAN OIKEUDEN RATKAISU 9.10.1995</a>
  </dcterms:tableOfContents>
  <finlex:content id="s19950169.kko">
    <div>
      <h2 id="19950169aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Kuopion käräjäoikeudessa</h3>
        <p>Sylvi Voutilainen kertoi Asunto Oy Karttulan Muurarintietä vastaan ajamassaan kanteessa, että hän oli 17.3.1993 aamupäivällä liukastunut ja kaatunut asuntoosakeyhtiön hiekoittamattomalla pihatiellä seurauksin, että hänen nilkkansa oli murtunut. Koska asunto-osakeyhtiö oli laiminlyönyt pitää kunnossa ja hiekoittaa piha-alueensa, Voutilainen vaati, että yhtiö velvoitetaan korvaamaan hänen loukkaantumisestaan aiheutuneet vahingot.</p>
      </div>
      <div>
        <h3>Asunto-osakeyhtiön vastaus</h3>
        <p>Asunto-osakeyhtiö vastusti kannetta kertoen, että osakkeenomistajat olivat yhtiökokouksissa 16.3.1988 ja 6.4.1990 päättäneet, että kustannussyistä kukin osakas kohdaltaan vastasi piha-alueen kunnossapidosta. Voutilainen oli ollut kokouksissa läsnä ja osallistunut päätöksentekoon. Näin ollen yhtiö ei ollut korvausvastuussa Voutilaisen vahingoista.</p>
      </div>
      <div>
        <h3>Käräjäoikeuden tuomio 18.2.1994</h3>
        <p>Käräjäoikeus lausui selvitetyksi, että Voutilainen oli 17.3.1993 kaatunut asunto-osakeyhtiön omistaman talon piha-alueella ja kaatumisen yhteydessä loukkaantunut kanteessa kerrotulla tavalla. Tuomiossa tarkemmin kerrottua todistelua arvioidessaan käräjäoikeus katsoi selvitetyksi, että piha-alueen kunnossapidosta oli osakkaiden kesken sovittu siten, että kukin osakas hoitaa hiekoituksen itse ja että näin oli myös käytännössä menetelty.</p>
        <p>Asunto-osakeyhtiö oli voinut sopia hiekoituksen suorittamisesta kerrotulla tavalla ja sopimus sitoi osakkeenomistaja Voutilaista.</p>
        <p>Mainituilla perusteilla käräjäoikeus katsoi, ettei asunto-osakeyhtiö ollut vastuussa Voutilaisen vahingoista, ja hylkäsi kanteen.</p>
        <div>
          <p>Asian on ratkaissut käräjäoikeuden jäsen Mali.</p>
        </div>
      </div>
      <div>
        <h3>Itä-Suomen hovioikeuden tuomio 1.9.1994</h3>
        <p>Voutilainen valitti hovioikeuteen ja toisti vaatimuksensa.</p>
        <p>Hovioikeus lausui, että asunto-osakeyhtiön yhtiökokouksissa oli sovittu, että kukin osakas hoiti hiekoituksen omalla kohdallaan. Yhtiö oli kuitenkin vastuussa siitä, että sen piha-alueen hiekoittaminen oli niin hyvin suoritettu, että sillä voitiin turvallisesti kulkea. Yhtiökokouksissa tehdyillä päätöksillä yhtiö ei ollut vapautunut mainitusta vastuustaan. Näin ollen yhtiö oli velvollinen korvaamaan Voutilaiselle liukastumisesta aiheutuneet vahingot.</p>
        <p>Hovioikeus kumosi käräjäoikeuden tuomion ja velvoitti asunto-osakeyhtiön suorittamaan Voutilaiselle vahingonkorvausta vamman johdosta yhteensä 8 750 markkaa korkoineen.</p>
        <div>
          <p>Asian ovat ratkaisseet hovioikeuden jäsenet Ollikainen, Hakkarainen ja Kiviranta, joka on myös esitellyt asian.</p>
        </div>
      </div>
    </div>
    <div>
      <h2 id="19950169mhaku0">MUUTOKSENHAKU KORKEIMMASSA OIKEUDESSA</h2>
      <p>Asunto-osakeyhtiölle myönnettiin valituslupa. Yhtiö vaati valituksessaan hovioikeuden tuomion kumoamista ja Voutilaisen kanteen hylkäämistä.</p>
      <p>Voutilainen vastasi valitukseen.</p>
    </div>
    <div>
      <h2 id="19950169yloa0">KORKEIMMAN OIKEUDEN RATKAISU 9.10.1995</h2>
      <div>
        <h3>Perustelut</h3>
        <p>Voutilainen on 17.3.1993 aamupäivällä kulkiessaan Asunto Oy Karttulan Muurarintien rakennuksessa olevasta asunnostaan yhtiön piha-alueen tiellä kaatunut seurauksin, että hänen nilkkansa on murtunut. Kaatuminen on aiheutunut hiekoittamattoman tien liukkaudesta.</p>
        <p>Jouni Pentti Juhani Lappalainen on todistajana kertonut, että yhtiön yhtiökokouksissa 16.3.1988 ja 6.4.1990, joissa Voutilainenkin on osakkeenomistajana ollut läsnä, oli sovittu, että yhtiön pihatyöt, muun muassa talvikunnossapito, hoidetaan kustannusten säästämiseksi talkootyönä ja ettei yhtiö käytä palkattua työvoimaa pihan kunnossapitoon muutoin kuin suurimpien lumitöiden tekemiseen traktorilla. Kunkin osakkaan oli sovittu hoitavan hiekoituksen tarvittaessa itse. Tämä oli yhtiössä myös toteutettu, eikä yhtiöllä ollut tämän jälkeen ollut palkattua työvoimaa hiekoittamiseen, vaan se oli hoidettu talkoovoimin. Jonkun vanhemman henkilön pyytäessä todistaja tai joku muu oli hoitanut hiekoituksen.</p>
        <p>Myös asiassa kuullun Rauha Maria Linnun kertoman mukaan yhtiössä oli ainakin elokuuhun 1992 saakka, jolloin Lintu oli muuttanut muualle, ollut tapana, että kukin osakas hiekoitti kulkutien omalta kohdaltaan.</p>
        <p>Kerrotusta selvityksestä ilmenee, että Voutilainen on olemalla mukana sopimassa sekä noudattamalla näin sovittua suostunut järjestelyyn, jonka mukaan yhtiön pihan kunnossapidosta, muun ohessa liukkauden estämiseksi tarpeellisesta hiekoittamisesta, huolehtivat yhtiön sijasta osakkaat. Näin ollen yhtiö ei ole Voutilaiselle vastuussa vahingosta, joka on aiheutunut siitä, että asianmukainen hiekoittaminen on laiminlyöty. Voutilainen ei ole esittänyt muutakaan perustetta yhtiön korvausvastuulle.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja asia jätetään käräjäoikeuden tuomion lopputuloksen varaan.</p>
        <div>
          <p>Asian ovat ratkaisseet oikeusneuvokset Portin, Krook, Suhonen, Wirilander ja Hidén. Esittelijä on ollut Eeva-Liisa SarvilinnaHeimonen.</p>
        </div>
      </div>
    </div>
  </finlex:content>
</finlex:document>
