<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19950098</dcterms:identifier>
  <finlex:ecliIdentifier>ECLI:FI:KKO:1995:98</finlex:ecliIdentifier>
  <dcterms:title>KKO:1995:98</dcterms:title>
  <dcterms:description>
    <p>
      <strong>Avioliitto</strong>
      <span>Yhteiselämän lopettaminen</span>
    </p>
  </dcterms:description>
  <finlex:registerNumber>S94/671</finlex:registerNumber>
  <dcterms:date pvm="19950517">1995-05-17</dcterms:date>
  <finlex:fileCopyNumber>2248</finlex:fileCopyNumber>
  <dcterms:issued pvm="19950606">1995-06-06</dcterms:issued>
  <dcterms:abstract>
    <p>Avioero tai sen lainvoimaiseksi tulo ei estänyt antamasta avioliittolain 24 §:n 1 momentissa tarkoitettua määräystä yhteiselämän lopettamisesta.</p>
  </dcterms:abstract>
  <p>AL 24 § 1 mom 1 kohta</p>
  <p>AL 24 § 1 mom 2 kohta</p>
  <dcterms:tableOfContents>
    <a href="19950098aloa0">ASIAN KÄSITTELY ALEMMISSA OIKEUKSISSA</a>
    <a href="19950098mhaku0">MUUTOKSENHAKU KORKEIMMASSA OIKEUDESSA</a>
    <a href="19950098yloa0">KORKEIMMAN OIKEUDEN RATKAISU 6.6.1995</a>
  </dcterms:tableOfContents>
  <finlex:content id="s19950098.kko">
    <div>
      <h2 id="19950098aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Asian tausta</h3>
        <p>Espoon kihlakunnanoikeus oli 30.3.1992 tuominnut AA:n ja OA:n yhteisestä hakemuksesta avioeroon. Valitettuaan avioeropäätöksestä hovioikeuteen AA vaati kihlakunnanoikeuteen 28.4.1992 saapuneessa hakemuksessaan hänen ja OA:n yhteiselämän lopettamista. Kihlakunnanoikeus velvoitti 27.5.1992 antamallaan väliaikaismääräyksellä OA:n muuttamaan yhteisestä asunnosta määräten päätöksen ja velvoitteen olemaan voimassa toistaiseksi. Helsingin hovioikeus pysytti 14.10.1992 antamallaan tuomiolla avioeropäätöksen.</p>
      </div>
      <div>
        <h3>Espoon kihlakunnanoikeuden päätös 3.2.1993</h3>
        <p>Kihlakunnanoikeus totesi hovioikeuden tuominneen AA:n ja OA:n avioeroon 14.10.1992 ja hylkäsi AA:n yhteiselämän lopettamista ja asumisoikeutta koskevan hakemuksen.</p>
      </div>
      <div>
        <h3>Helsingin hovioikeuden tuomio 16.2.1994</h3>
        <p>Hovioikeus, jonne AA valitti, lausui seuraavan:</p>
        <p>Avioliittolain 24 §:n mukaan tuomioistuin voi puolisoiden yhteisestä tai toisen puolison hakemuksesta päättää, että se puolisoista, joka on enemmän asunnon tarpeessa, saa jäädä asumaan yhteiseen kotiin, sekä velvoittaa toisen puolison muuttamaan yhteisestä kodista. Lainkohdasta ei ilmennyt, voitiinko tuollainen määräys antaa vielä sen jälkeen, kun puolisot oli tuomittu avioeroon.</p>
        <p>Avioliittolain 24 §:n 4 momentin mukaan yhteiselämän lopettamista koskeva päätös on voimassa toistaiseksi ja päätös ja velvoitus raukeavat, kun puolisoiden välillä on toimitettu omaisuuden ositus tai erottelu, kuitenkin viimeistään kahden vuoden kuluttua siitä, kun päätös on annettu. Lainkohdan säätämiseen johtaneessa hallituksen esityksessä (HE n:o 62/1986 vp.) on todettu, että yhteiselämän lopettamista tarkoittava vaatimus voitaisiin panna vireille avioerosta erillisenä asiana. Kun otetaan huomioon, että yhteiselämän lopettamista koskevan päätöksen ja velvoituksen antaminen on tehty mahdolliseksi avioerosta riippumatta, kun puolison tarve saada avioliittolain 24 §:ssä tarkoitettu ratkaisu saattaa syntyä vasta avioeroa koskevan tuomion antamisen jälkeen ja kun edellä tarkoitetun päätöksen ja velvoitteen voimassaolo on tehty riippuvaiseksi puolisoiden omaisuuden osituksen tai erottelun lainvoimaiseksi tulosta ja niiden vaikutus siten ulottuu myös avioliiton päättymisen jälkeiseen aikaan, oli hovioikeuden mukaan perusteltua katsoa, että mainittu päätös ja velvoitus voitiin antaa vielä senkin jälkeen, kun puolisot oli tuomittu avioeroon, mutta omaisuuden ositus tai erottelu ei ollut saanut lainvoimaa.</p>
        <p>Ottaen huomioon, että AA ja OA olivat 9.9.1991 sopineet, että puolisoiden yhteinen lapsi RA asui äidin luona, hovioikeus katsoi, että AA oli enemmän asunnon tarpeessa.</p>
        <p>Asumista koskevan määräyksen osalta oli otettava huomioon, että AA oli vaatinut asunnon käyttöoikeuden vahvistamista vain 31.7.1993 saakka.</p>
        <p>Hovioikeus kumosi kihlakunnanoikeuden päätöksen siltä osin kuin yhteiselämän lopettamista koskeva vaatimus oli hylätty ja määräsi, että AA:n ja OA:n yhteiselämä lopetetaan. Lisäksi hovioikeus vahvisti, että AA:lla, joka oli ollut enemmän asunnon tarpeessa, oli ollut oikeus yksin asua osoitteessa Takojantie 1 P, Espoo, sijaitsevassa yhteisessä kodissa 31.7.1993 saakka.</p>
        <div>
          <p>Asian ratkaisivat hovioikeuden jäsenet Rosokivi, Hyrkäs ja Niemelä. Esittelijä Kari Vesanen.</p>
        </div>
      </div>
    </div>
    <div>
      <h2 id="19950098mhaku0">MUUTOKSENHAKU KORKEIMMASSA OIKEUDESSA</h2>
      <p>OA:lle on myönnetty valituslupa. Valituksessaan OA on vaatinut hovioikeuden tuomion kumoamista ja AA:n vaatimusten hylkäämistä.</p>
      <p>AA on vastannut valitukseen.</p>
    </div>
    <div>
      <h2 id="19950098yloa0">KORKEIMMAN OIKEUDEN RATKAISU 6.6.1995</h2>
      <div>
        <h3>Pääasiaratkaisu</h3>
        <p>Perustelut</p>
        <p>Yhteiselämän lopettamista koskeva avioliittolain 24 §:n 1 momentissa tarkoitettu päätös ja velvoitus raukeavat, kuten hovioikeus on todennut, kun puolisoiden välillä on toimitettu omaisuuden ositus tai erottelu taikka joka tapauksessa kahden vuoden kuluttua päätöksen antamisesta. Sitä koskeva hakemus voidaan myös panna vireille ja ratkaista avioerosta riippumatta. Avioeropäätös tai sen lainvoimaiseksi tulo ei tästä syystä ole estänyt päättämästä AA:n nyt kysymyksessä olevista vaatimuksista.</p>
        <p>Vaatimusten ratkaisemisen osalta Korkein oikeus hyväksyy hovioikeuden perustelut.</p>
        <p>Tuomiolauselma</p>
        <p>Hovioikeuden tuomion lopputulosta ei muuteta.</p>
        <div>
          <p>Asian ovat ratkaisseet oikeusneuvokset Riihelä, Taipale, Suhnen, Wirilander ja Lehtimaja. Esittelijä Anneli Tuomola.</p>
        </div>
      </div>
    </div>
  </finlex:content>
</finlex:document>
