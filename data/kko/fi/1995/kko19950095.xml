<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19950095</dcterms:identifier>
  <finlex:ecliIdentifier>ECLI:FI:KKO:1995:95</finlex:ecliIdentifier>
  <dcterms:title>KKO:1995:95</dcterms:title>
  <dcterms:description>
    <p>
      <strong>Ylimääräinen muutoksenhaku</strong>
      <span>Kantelu</span>
    </p>
  </dcterms:description>
  <finlex:registerNumber>H93/326</finlex:registerNumber>
  <dcterms:date pvm="19950329">1995-03-29</dcterms:date>
  <finlex:fileCopyNumber>2183</finlex:fileCopyNumber>
  <dcterms:issued pvm="19950531">1995-05-31</dcterms:issued>
  <dcterms:abstract>
    <p>Korkeimman oikeuden päätös KKO:1993:104 poistettiin kantelusta Korkeimmassa oikeudessa asiaa käsiteltäessä tapahtuneen oikeudenkäyntivirheen vuoksi.</p>
    <p>Ään.</p>
    <p>Ks. <a href="http://www.finlex.fi/fi/oikeus/kko/kko/1996/19960029">KKO:1996:29</a></p>
  </dcterms:abstract>
  <p>(Täysistunto)</p>
  <dcterms:tableOfContents>
    <a href="19950095aloa0">ASIAN AIKAISEMPI KÄSITTELY</a>
    <a href="19950095muukas0">HAKEMUKSEN KOHTEENA OLEVA KORKEIMMAN OIKEUDEN PÄÄTÖS 31.8.1993</a>
    <a href="19950095muukas0">HAKEMUS KORKEIMMASSA OIKEUDESSA</a>
    <a href="19950095muukas0">VÄLITOIMENPITEET</a>
    <a href="19950095yloa0">KORKEIMMAN OIKEUDEN RATKAISU 31.5.1995</a>
  </dcterms:tableOfContents>
  <finlex:content id="s19950095.kko">
    <div>
      <h2 id="19950095aloa0">ASIAN AIKAISEMPI KÄSITTELY</h2>
      <p>Rauno Seppo Ilmari Heikkilä lausui Tuula Marjatta Nikka-Heikkilää vastaan Ylöjärven kihlakunnanoikeudessa ajamassaan kanteessa, että Ylöjärven kihlakunnanoikeus oli 21.8.1989 julistamallaan päätöksellä määrännyt heidän 10.10.1979 syntyneen lapsensa asumaan Nikka-Heikkilän luona, sekä velvoittanut Heikkilän maksamaan elatusapua lapselle kertamaksuna 80 000 markkaa. Tämän määrän Heikkilä oli suorittanut 8.8.1989. Koska lapsi oli asunut äitinsä luona vain noin seitsemän viikon ajan tammi - helmikuussa 1990 ja muutoin isänsä luona, Heikkilä vaati Nikka-Heikkilän velvoittamista palauttamaan Heikkilän aiheetta suorittaman elatusavun 80 000 markkaa korkoineen.</p>
      <p>Nikka-Heikkilä vastusti elatusavun palauttamista koskevaa vaatimusta sillä perusteella, että kertakaikkinen elatusapu oli osa lainvoiman saanutta ositussopimusta. Elatusavun saatuaan Nikka-Heikkilä olikin sillä samana päivänä maksanut Heikkilälle tältä ositussopimuksen mukaisesti lunastamansa henkilöauton hintana 40 000 markkaa. Nikka-Heikkilä oli käsittänyt, ettei elatusapua voitu periä häneltä takaisin. Nikka-Heikkilä ei ollut sopimuksella saanut muuta kuin mainitun elatusavun.</p>
      <p>Kihlakunnanoikeus katsoi 9.7.1991 julistamassaan päätöksessä, että elatusavun maksaminen kertamaksuna oli perustunut asianosaisten sopimukseen, jonka kihlakunnanoikeus oli 21.8.1989 vahvistanut. Maksamista ei siten ollut suoritettu aiheettomasti, vaikka Nikka-Heikkilän luokse asumaan määrätty lapsi olikin asunut Heikkilän luona helmikuun lopusta 1990 alkaen. Tämän vuoksi kihlakunnanoikeus hylkäsi maksetun elatusavun palauttamista koskevan vaatimuksen.</p>
      <p>Heikkilä valitti Turun hovioikeuteen. Nikka-Heikkilä ei vastannut valitukseen. Hovioikeus 1.7.1992 antamassaan tuomiossa lausumillaan perusteilla katsoen, ettei elatusapua voitu määrätä palautettavaksi, jätti asian kihlakunnanoikeuden päätöksen lopputuloksen varaan.</p>
    </div>
    <div>
      <h2 id="19950095muukas0">HAKEMUKSEN KOHTEENA OLEVA KORKEIMMAN OIKEUDEN PÄÄTÖS 31.8.1993</h2>
      <p>Heikkilälle myönnettiin valituslupa 8.1.1993. Hän toisti vaatimuksensa, että Nikka-Heikkilä velvoitetaan palauttamaan aiheetta suoritettu kertakaikkinen elatusapu korkoineen.</p>
      <p>Nikka-Heikkilä antoi pyydetyn vastauksen. Hän lausui vastauksessaan muun muassa, että elatusapu oli osa ositussopimusta ja että hän ei ollut osituksessa saanut muuta kuin 80 000 markkaa rahaa, mistä hän oli välittömästi suorittanut Heikkilälle 40 000 markkaa auton kauppahintana. Heikkilä oli hyväksynyt, että maksuksi oli osittain käytetty elatusavuksi kirjattua rahasuoritusta. Nikka-Heikkilä oli lisäksi vilpittömässä mielessä käyttänyt rahamäärästä huomattavan osan kodin perustamiseen. Osituksessa hän ei ollut saanut edes irtaimistoa.</p>
      <p>Korkein oikeus lausui nyt kysymyksessä olevalta osalta, että Heikkilä oli suorittanut kyseessä olevat 80 000 markkaa lapselle tulevana elatusapuna. Nikka-Heikkilä oli vastaanottanut rahat lapsen puolesta. Kysymyksessä olivat siis lasta varten käytettävät varat. Koska lapsi ei enää pysyvästi asunut Nikka-Heikkilän luona eikä Nikka-Heikkilä siten enää mainitulla tavalla huolehtinut tämän elatuksesta, hän oli velvollinen palauttamaan varat, joita ei ollut käyttänyt lapsen huoltoon tai muutoin asianosaisten edellyttämällä tavalla.</p>
      <p>Samana päivänä 8.8.1989, jona Nikka-Heikkilä oli kuitannut saaneensa puheena olevat 80 000 markkaa, Heikkilä oli puolestaan kuitannut osituksen yhteydessä saaneensa Nikka-Heikkilältä 40 000 markkaa lunastuksena henkilöautosta. Viimeksi mainittua määrää oli niin ollen asianosaisten sopimuksen mukaisesti käytetty muuhun kuin lapsen elatukseen eikä Nikka-Heikkilä ollut hakemuksessa mainitulla perusteella velvollinen palauttamaan tuota määrää. Eräänä syynä siihen, että elatusapu oli sovittu suoritettavaksi kertamaksuna, oli ollut suoda Nikka-Heikkilälle mahdollisuus kohentaa lapsen ja hänen yhteistä kotia. Niin ollen suoritettua määrää ei ollut enää jäljellä eikä Nikka-Heikkilä ollut velvollinen realisoimaan koti-irtaimistoaan lapsen poismuuton johdosta. Näin ollen Nikka-Heikkilä ei ollut velvollinen palauttamaan varoja miltään osalta. Hovioikeuden tuomion lopputulosta ei muutettu.</p>
    </div>
    <div>
      <h2 id="19950095muukas0">HAKEMUS KORKEIMMASSA OIKEUDESSA</h2>
      <p>Heikkilä vaati Korkeimman oikeuden päätöksen poistamista tapahtuneiden virheiden johdosta lausuen muun muassa, ettei häntä ollut kuultu Nikka-Heikkilän Korkeimmalle oikeudelle antaman vastauksen johdosta, vaikka Korkeimman oikeuden päätös perustui pelkästään NikkaHeikkilän esittämiin virheellisiin seikkoihin. Heikkilä ei ollut saanut vastauksen jäljennöstä eivätkä vastauksessa esitetyt seikat siten olleet tulleet hänen tietoonsa. Heikkilällä ei ollut ollut mahdollisuutta vastata Nikka-Heikkilän vastauksessa esittämiin väitteisiin. Korkein oikeus oli perustanut päätöksensä vain toisen osapuolen esittämiin seikkoihin.</p>
    </div>
    <div>
      <h2 id="19950095muukas0">VÄLITOIMENPITEET</h2>
      <p>Nikka-Heikkilä vaati häneltä pyydetyssä vastauksessa, että hakemus hylätään.</p>
      <p>Korkeimpaan oikeuteen saapuivat 27.5.1994 Heikkilän vastaukseksi Nikka-Heikkilän vastaukseen tarkoitettu kirjoitus ja 10.6.1994 Nikka-Heikkilän vastaukseksi viimeksi mainittuun kirjoitukseen tarkoitettu kirjoitus.</p>
      <p>Asian ratkaissut jaosto antoi siltä pyydetyn lausunnon 10.2.1995. Lausunnossa on todettu, että erehdyksen johdosta Nikka-Heikkilän vastauskirjelmän jäljennöstä ei ollut asian käsittelyn yhteydessä lähetetty Heikkilälle.</p>
      <p>Presidentti määräsi kantelun ratkaistavaksi täysistunnossa siltä osalta kuin on kysymys Korkeimman oikeuden 31.8.1993 antaman päätöksen nro 2905 poistamisesta kantelun johdosta.</p>
    </div>
    <div>
      <h2 id="19950095yloa0">KORKEIMMAN OIKEUDEN RATKAISU 31.5.1995</h2>
      <div>
        <h3>Käsittelyratkaisu</h3>
        <p>Heikkilän ja Nikka-Heikkilän mainitut kirjoitukset otetaan huomioon.</p>
        <p>Selityksen pyytäminen asianosaisilta heille tiedoksi lähetetyn jaoston lausunnon sekä toistensa edellä mainittujen kirjoitusten johdosta on ilmeisen tarpeetonta.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Oikeudenkäymiskaaren 31 luvun 1 §:n 4 kohdan mukaan lainvoiman saanut tuomio voidaan tehdystä kantelusta tuomiovirheen perusteella poistaa, jos oikeudenkäynnissä on tapahtunut oikeudenkäyntivirhe ja tämän virheen havaitaan tai voidaan otaksua olennaisesti vaikuttaneen jutun lopputulokseen.</p>
        <p>Nikka-Heikkilän Korkeimpaan oikeuteen toimittamasta vastauskirjelmästä ei ole lähetetty Heikkilälle jäljennöstä, vaikka niin olisi oikeudenkäymiskaaren 30 luvun 11 §:n 3 momentin mukaan pitänyt menetellä. Kun Korkein oikeus ei ole myöskään erikseen varannut Heikkilälle tilaisuutta tulla puheena olevan vastauksen johdosta kuulluksi, Heikkilä ei ole saanut tietoonsa kaikkea asian ratkaisuun vaikuttavaa oikeudenkäyntiaineistoa. Tämä on ollut oikeudenkäyntivirhe.</p>
        <p>Euroopan ihmisoikeussopimuksen 6 artiklan soveltamiskäytännössä on korostettu asianosaisen kuulemisperiaatteen tärkeyttä. Kuulemisperiaatteen noudattamiseen kuuluu myös se, että kaikki asian ratkaisuun vaikuttava oikeudenkäyntiaineisto saatetaan asianosaisten tietoon ja varataan asianosaisille siten tosiasiallinen mahdollisuus reagoida siihen. Lainkäyttöä kohtaan tunnetun luottamuksen kannalta on tärkeätä, ettei oikeudenkäymiskaaren 31 luvun 1 §:n 4 kohdan määräystä oikeudenkäyntivirheen vaikutuksesta jutun lopputulokseen tulkita ahtaasti.</p>
        <p>Kantelun kohteena olevassa ratkaisussa Korkein oikeus on arvioinut jutun keskeistä kysymystä eli kertakaikkisen elatusavun palautusvelvollisuutta eri tavoin kuin alemmat oikeudet. Korkein oikeus on perustellut ratkaisuaan olennaiselta osalta samoilla seikoilla, joita Nikka-Heikkilä on Korkeimpaan oikeuteen toimittamassaan vastauskirjelmässä tuonut esiin. Nikka-Heikkilän vastauksessaan esittämät, elatusapuna maksettujen varojen tosiasiallista käyttöä koskevat seikat ovat, toisin kuin alemmissa oikeuksissa, olleet merkityksellisiä jutun lopputuloksen kannalta. Oikeudenkäyntivirheen voidaan sen vuoksi otaksua vaikuttaneen oikeudenkäymiskaaren 31 luvun 1 §:n 4 kohdassa tarkoitetulla tavalla jutun lopputulokseen.</p>
        <p>Lainkohdat</p>
        <p>Oikeudenkäymiskaari 30 luku 11 § 3 momentti sekä 31 luku 1 § 4 kohta ja 6 §</p>
        <p>Päätöslauselma</p>
        <p>Korkeimman oikeuden 31.8.1993 antama päätös nro 2905 poistetaan. Korkein oikeus ottaa asian omasta aloitteestaan uudelleen käsiteltäväksi.</p>
        <div>
          <p>Asian ovat ratkaisseet presidentti Heinonen (eri mieltä), okeusneuvokset Nikkarinen, Riihelä (eri mieltä), Haarmann, Tulenheimo-Takki, Paasikoski (eri mieltä), Taipale (eri mieltä), Krook (eri mieltä), Suhonen, Wirilander (eri mieltä), Raulos (eri mieltä), Lehtimaja, Hidén, Kivinen ja Palaja (eri mieltä) sekä ylimääräinen oikeusneuvos Vuori. Esittelijä Anna-Liisa Hyvärinen (eriävä mielipide).</p>
        </div>
      </div>
      <div>
        <h3>Esittelijän mietintö ja eri mieltä olevien jäsenten lausunnot</h3>
        <p>Nuorempi oikeussihteeri Hyvärinen, jonka mietintö oli käsittelyratkaisun ja pääasiaratkaisun sovellettavien lainkohtien ja päätöslauselman osalta Korkeimman oikeuden päätöksen mukainen, esitti pääasiaratkaisun perustelujen osalta seuraavan mietinnön.</p>
        <p>Korkein oikeus on kantelussa tarkoitetussa päätöksessä katsonut, että Nikka-Heikkilä oli velvollinen palauttamaan varat, joita hän ei ollut käyttänyt lapsen huoltoon tai muutoin asianosaisten edellyttämällä tavalla. Korkein oikeus on lausunut, että eräänä syynä siihen, että elatusapu oli sovittu suoritettavaksi kertamaksuna, oli ollut suoda Nikka-Heikkilälle mahdollisuus kohentaa Samuli Heikkilän ja hänen yhteistä kotiaan. Suoritettua määrää ei tästä sekä eräistä muista päätöksessä lausutuista syistä ollut enää jäljellä eikä NikkaHeikkilä ollut velvollinen realisoimaan koti-irtaimistoaan pojan poismuuton johdosta. Korkein oikeus on lausumillaan perusteilla katsonut, ettei Nikka-Heikkilä ollut velvollinen palauttamaan varoja miltään osalta.</p>
        <p>Korkein oikeus on perustanut kanteen hylkäävän päätöksensä sanotulta osalta Nikka-Heikkilän Korkeimmassa oikeudessa vastauksessaan vetoamaan uuteen seikkaan. Rauno Heikkilälle ei ole Korkeimman oikeuden toimesta varattu tilaisuutta tulla kuulluksi Nikka-Heikkilän vastauksen johdosta. Nikka-Heikkilän Korkeimpaan oikeuteen toimittamasta vastauksesta ei ole myöskään oikeudenkäymiskaaren 30 luvun 11 §:n 3 momentin mukaisesti lähetetty muutoksenhakijalle jäljennöstä. Kun Korkein oikeus on perustanut päätöksensä mainittuun seikkaan, josta Rauno Heikkilä ei ole saanut tietoa ja josta hänellä ei ole ollut tilaisuutta lausua käsitystään, Korkeimmassa oikeudessa on tapahtunut oikeudenkäymiskaaren 31 luvun 1 §:n 4 kohdassa tarkoitettu oikeudenkäyntivirhe. Sanotun virheen voidaan otaksua olennaisesti vaikuttaneen jutun lopputulokseen.</p>
        <p>Näillä perusteilla esitän päätöslauselmaksi Korkeimman oikeuden ratkaisuksi tulleen päätöslauselman.</p>
        <p>Oikeusneuvos Palaja: Hyväksyn mietinnön.</p>
        <p>Oikeusneuvos Raulos:</p>
        <p>Käsittelyratkaisun osalta yhdyn Korkeimman oikeuden lausuntoon. Pääasian osalta totean, ettei Nikka-Heikkilän Korkeimmalle oikeudelle lähettämästä vastauskirjelmästä ole toimitettu Heikkilälle jäljennöstä, vaikka oikeudenkäymiskaaren 30 luvun 11 §:n 3 momentin mukaan niin olisi tullut menetellä. Tämä on siten ollut oikeudenkäyntivirhe.</p>
        <p>Kantelun kohteena olevassa ratkaisussa Korkein oikeus on arvioinut jutun keskeistä kysymystä eli kertakaikkisen elatusavun palauttamisvelvollisuutta eri tavoin kuin alemmat oikeudet. Korkein oikeus on lausunut, että Nikka-Heikkilä oli velvollinen palauttamaan varat, joita ei ollut käytetty lapsen huoltoon tai muutoin asianosaisten edellyttämällä tavalla. Korkein oikeus on kuitenkin katsonut, että varoista oli asianosaisten sopimuksen mukaisesti käytetty, osa muuhun kuin lapsen elatukseen ja loput kertamaksuisen elatusavun tarkoitusperän mukaisesti äidin ja lapsen yhteisen kodin kohentamiseen, ja sanotuilla perusteilla hylännyt Heikkilän palautuskanteen.</p>
        <p>Korkeimman oikeuden ratkaisunsa perusteeksi ottamat elatusapuvarojen tosiasiallista käyttöä koskevat seikat ovat olennaisesti samoja, joita Nikka-Heikkilä on esittänyt Korkeimmalle oikeudelle lähettämässään vastauksessa. Ne eivät vielä alemmissa oikeuksissa ole olleet merkityksellisiä jutun lopputuloksen kannalta eivätkä siten myöskään keskeisesti oikeudenkäynnin kohteena.</p>
        <p>Siitä, ettei Nikka-Heikkilän vastauskirjelmää ollut toimitettu Heikkilälle tiedoksi, on tosin seurannut, ettei Heikkilä ollut saanut tietoonsa kaikkea NikkaHeikkilän jutussa esittämää. Kun Heikkilällä ei lain mukaan kuitenkaan olisi ollut oikeutta vastata NikkaHeikkilän vastaukseen, ei ole aihetta lähteä siitä, että puheena oleva laiminlyönti olisi olennaisesti vaikuttanut jutun lopputulokseen. Pelkästään sanotun laiminlyönnin johdosta Korkeimman oikeuden päätöstä ei siten voida poistaa. Korkeimman oikeuden olisi kuitenkin tullut omasta aloitteestaan huolehtia siitä, että Nikka-Heikkilän vastauksessa mainitut seikat olisi joko suullisessa käsittelyssä tai asianosaisten välillä toimitettavassa kirjelmien vaihdossa saatettu asianosaiskeskustelun ja tutkinnan kohteeksi ennen niiden ottamista jutun ratkaisun perusteiksi. Tämä velvollisuus ei olisi poistunut pelkästään sillä, että Nikka-Heikkilän vastauskirjelmä olisi toimitettu Heikkilälle tiedoksi. Puheena olevan oikeudenkäyntivirheen perusteella päädyn Korkeimman oikeuden päätöksen lopputuloksen kannalle.</p>
        <p>Oikeusneuvokset Wirilander, Taipale ja Riihelä sekä presidentti Heinonen olivat kukin vuorollaan samaa mieltä kuin oikeusneuvos Palaja.</p>
        <p>Oikeusneuvos Krook: Olen samaa mieltä kuin oikeusneuvos Raulos.</p>
        <p>Oikeusneuvos Paasikoski:</p>
        <p>Käsittelyratkaisun osalta olen samaa mieltä kuin Korkeimman oikeuden enemmistö. Pääasiaratkaisun osalta lausuntoni on seuraava:</p>
        <p>Oikeudenkäymiskaaren 31 luvun 1 §:n 4 kohdan mukaan lainvoiman saanut tuomio voidaan tehdystä kantelusta tuomiovirheen perusteella poistaa, jos oikeudenkäynnissä on tapahtunut oikeudenkäyntivirhe ja tämän virheen havaitaan tai voidaan otaksua olennaisesti vaikuttaneen jutun lopputulokseen.</p>
        <p>Nikka-Heikkilän Korkeimpaan oikeuteen toimittamasta vastauskirjelmästä ei ole lähetetty Heikkilälle jäljennöstä, vaikka näin olisi oikeudenkäymiskaaren 30 luvun 11 §:n 3 momentin mukaan pitänyt menetellä. Kun Korkein oikeus ei ole myöskään erikseen varannut Heikkilälle tilaisuutta tulla puheena olevan vastauksen johdosta kuulluksi, Heikkilä ei ole saanut tietoonsa kaikkea asian ratkaisuun vaikuttavaa oikeudenkäyntiaineistoa. Tämä on ollut oikeudenkäyntivirhe.</p>
        <p>Kantelun kohteena olevan Korkeimman oikeuden päätöksen perusteluissa on, toisin kuin alempien oikeuksien ratkaisuissa, katsottu Nikka-Heikkilä velvolliseksi palauttamaan ne hänelle kertakaikkisena elatusapuna suoritetut varat, joita hän ei ollut käyttänyt lapsen huoltoon tai muutoin asianosaisten edellyttämällä tavalla. Korkein oikeus on kuitenkin sillä perusteella, että varoista osa oli asianosaisten sopimuksen mukaisesti käytetty muuhun kuin lapsen elatukseen ja loput asianosaisten kertamaksusopimuksen tarkoituksen mukaisesti äidin ja lapsen yhteisen kodin kohentamiseen, ja kun äiti ei ollut velvollinen realisoimaan koti-irtaimistoaan pojan poismuuton johdosta, katsonut, ettei Nikka-Heikkilä ollut velvollinen palauttamaan varoja miltään osalta. Rahojen käyttöä koskevat perustelut nojautuvat Nikka-Heikkilän Korkeimpaan oikeuteen toimittamassa vastauskirjelmässä esiintuomiin seikkoihin.</p>
        <p>Siihen, että varoja oli käytetty muuhun kuin lapsen elatukseen, Nikka-Heikkilä on viitannut jo kihlakunnanoikeudessa. Mitä taas tulee kodin kohentamista koskevaan kysymykseen, Heikkilä on itse valituslupahakemuksessaan Korkeimmalle oikeudelle vedonnut kertakaikkisen elatusavun tarkoitukseen turvata lapsen edut muun muassa asunnon järjestämisen kautta. Näin ollen Nikka-Heikkilä on vastineessaan nojautunut toisaalta seikkaan, joka jo aikaisemmin oli ollut huomion kohteena, ja toisaalta Heikkilän itsensä esille ottamaan kysymykseen.</p>
        <p>Esitettyyn viitaten katson Heikkilän kantelun menestymisen edellyttävän sitä, että Nikka-Heikkilän vastinekirjelmän toimittamatta jättämisen hänelle voidaan otaksua olennaisesti vaikuttaneen jutun lopputulokseen. Tätä kysymystä arvioidessani totean, että virheen ei tule koitua kummankaan asianosaisen vahingoksi. Samalla kun Heikkilän oikeusturva vaatii asian uutta käsittelyä mikäli oikeudenkäyntivirheellä on ollut merkitystä jutun lopputuloksen kannalta, edellyttää Nikka-Heikkilän oikeuksista huolehtiminen, ettei Korkeimman oikeuden ratkaisua tule muussa tapauksessa poistaa ja saattaa juttua toisessa tuomarikokoonpanossa uudelleen ratkaistavaksi, koska tällöin olisi vaarana ratkaisun muuttuminen muusta kuin menettelyvirheestä aiheutuvasta syystä.</p>
        <p>Siihen nähden mitä Heikkilä on kantelukirjelmässään esittänyt vastauksena Nikka-Heikkilän vastineessa esitettyihin seikkoihin, katson, ettei kysymyksessä olevan oikeudenkäyntivirheen voida otaksua olennaisesti vaikuttaneen jutun lopputulokseen.</p>
        <p>Mainituilla perusteilla hylkään kantelun. Asian laatuun nähden Nikka-Heikkilän on pidettävä oikeudenkäyntikulunsa vahinkonaan.</p>
      </div>
    </div>
  </finlex:content>
</finlex:document>
