<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19950139</dcterms:identifier>
  <finlex:ecliIdentifier>ECLI:FI:KKO:1995:139</finlex:ecliIdentifier>
  <dcterms:title>KKO:1995:139</dcterms:title>
  <dcterms:description>
    <p>
      <strong>Todistustaakka</strong>
    </p>
  </dcterms:description>
  <finlex:registerNumber>S94/1782</finlex:registerNumber>
  <dcterms:date pvm="19950511">1995-05-11</dcterms:date>
  <finlex:fileCopyNumber>3468</finlex:fileCopyNumber>
  <dcterms:issued pvm="19950831">1995-08-31</dcterms:issued>
  <dcterms:abstract>
    <p>A oli suullisen sopimuksen perusteella tehnyt B:n omakotitalon korjaus- ja saneeraustöitä tuntilaskutusta vastaan. Tekemistään töistä A oli lähettänyt laskun B:lle. B oli pitänyt laskua perusteettomana ja pyytänyt tarkkaa erittelyä tehdyistä töistä ja siitä, milloin ne oli tehty. A oli lähettänyt B:lle selvityksen, jossa lueteltiin tehdyt työt, mutta mainittiin tehdyt työtunnit vain kokonaismääränä.</p>
    <p>A:n, joka ei ollut kyennyt riittävästi yksilöimään tekemiään työtunteja, oli kärsittävä haitallinen seuraamus siitä, että tehtyjen työtuntien määrä oli jäänyt epäselväksi.</p>
  </dcterms:abstract>
  <dcterms:tableOfContents>
    <a href="19950139aloa0">ASIAN KÄSITTELY ALEMMISSA OIKEUKSISSA</a>
    <a href="19950139mhaku0">MUUTOKSENHAKU KORKEIMMASSA OIKEUDESSA</a>
    <a href="19950139yloa0">KORKEIMMAN OIKEUDEN RATKAISU 31.8.1995</a>
  </dcterms:tableOfContents>
  <finlex:content id="s19950139.kko">
    <div>
      <h2 id="19950139aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Loimaan kihlakunnanoikeuden päätös 21.10.1992</h3>
        <p>Kihlakunnanoikeus lausui Vesa Pölläsen Pertti Heimoa vastaan ajamasta kanteesta, että Pöllänen oli suullisen sopimuksen perusteella suorittanut Heimon omakotitalon korjaus- ja saneeraustöitä aikana 14.8. - 14.11.1991. Näistä töistä hän oli lähettänyt Heimolle 10.10.1991 päivätyn laskun nro 284, määrältään 9 400 markkaa, ja 10.12.1991 päivätyn laskun nro 291, määrältään 5 023 markkaa. Jälkimmäisestä laskusta Heimo oli suorittanut 1 000 markkaa.</p>
        <p>Laskun nro 284 osalta kihlakunnanoikeus katsoi Heimon velvolliseksi näyttämään toteen, mitä hän oli maksanut. Tavanomaista oli, että laskun suorittaminen osoitettiin velkojan antamalla kuitilla. Vaikkei Heimolla ollutkaan kuittia suorituksestaan, kihlakunnanoikeus katsoi hänen esittämänsä muun selvityksen osoittavan, että hän oli maksanut laskun määrästä Pölläselle 6 400 markkaa. Kihlakunnanoikeus katsoi Pölläsen tämän laskun osalta esittämät vaatimukset perusteettomiksi ja hylkäsi ne.</p>
        <p>Laskun nro 291 osalta esitetty näyttö oli ristiriitaista. Koskei Heimo ollut näyttänyt tätä laskua virheelliseksi, kihlakunnanoikeus velvoitti Heimon suorittamaan Pölläselle laskusta maksamatta olevan osan 4 023 markkaa korkoineen.</p>
      </div>
      <div>
        <h3>Turun hovioikeuden tuomio 23.8.1994</h3>
        <p>Pöllänen ja Heimo valittivat hovioikeuteen. Hovioikeus ei muuttanut kihlakunnanoikeuden päätöstä.</p>
        <div>
          <p>Asian ovat ratkaisseet hovioikeuden jäsenet Lähde, Saarinen ja Åkerberg. Esittelijä Lars Granfors.</p>
        </div>
      </div>
    </div>
    <div>
      <h2 id="19950139mhaku0">MUUTOKSENHAKU KORKEIMMASSA OIKEUDESSA</h2>
      <p>Heimolle myönnettiin valituslupa. Valituksessaan hän vaati hovioikeuden tuomion kumoamista ja kanteen hylkäämistä myös siltä osin kuin hänet oli velvoitettu laskun nro 291 osalta maksamaan 4 023 markkaa.</p>
      <p>Pöllänen antoi häneltä pyydetyn vastauksen.</p>
    </div>
    <div>
      <h2 id="19950139yloa0">KORKEIMMAN OIKEUDEN RATKAISU 31.8.1995</h2>
      <div>
        <h3>Perustelut</h3>
        <p>Pöllänen urakoitsijana ja eräs hänen palveluksessaan ollut rakennusmies ovat Pölläsen Heimon kanssa tekemän suullisen sopimuksen perusteella tuntityönä tehneet Heimon omakotitalon korjaus- ja saneeraustöitä aikana 14.8. - 14.11.1991. Näistä töistä Pöllänen on lähettänyt Heimolle kaksi laskua, joista Korkeimmassa oikeudessa on kysymys vain 10.12.1991 päivätystä laskusta nro 291, määrältään 5 023 markkaa. Tuosta määrästä on 4 850 markkaa laskutettu yhteensä 48,5 työtunnista ja loput 173 markkaa tarvikkeista ja raaka-aineesta.</p>
        <p>Heimo oli pitänyt laskua perusteettomana ja paljoksunut ilmoitettua tuntimäärää. Hän oli pyytänyt sen vuoksi Pölläseltä tarkkaa erittelyä tehdyistä töistä ja siitä, milloin ne oli tehty. Pöllänen oli lähettänyt Heimolle selvityksen, jossa oli lueteltu tehdyt työt ja mainittu tehtyjen työtuntien kokonaismäärä. Selvityksessä ei kuitenkaan ollut eritelty sitä, milloin laskutetut työt oli tehty ja kuinka paljon kuhunkin työhön oli kulunut aikaa.</p>
        <p>Heimo on vastustanut kannetta ja todennut suorittaneensa laskusta nro 291 Pölläselle 1 000 markkaa eli tarvikkeet ja raaka-aineen kokonaisuudessaan sekä lisäksi korvauksen yli kahdeksasta työtunnista, joita ei ollut näytetty tehdyn. Heimon kuulustuttaman todistajan mukaan Pöllänen ei ollut tehnyt kaikkia selvitykseensä merkittyjä töitä. Pölläsen kuulustuttaman todistajan tieto tehtyjen työtuntien määrästä perustui siihen, mitä hän oli Pölläseltä kuullut. Pöllänen ei ole esittänyt työhön tosiasiassa käytetystä ajasta enempää todistelua. Työhön käytetty aika on siten jäänyt epäselväksi.</p>
        <p>Korkein oikeus toteaa, että tuntilaskutusta vastaan tehtävässä työssä työn suorittajan on kyettävä yksilöimään, milloin työ on tehty ja mikä on ollut työhön käytetty aika eri työkohteiden ja -vaiheiden osalta. Näin on asianlaita erityisesti silloin, kun työtä ei ole tehty yhtäjaksoisesti, teettäjä ei ole sitä kaiken aikaa valvonut eikä käytetty aika kohtuullisella tarkkuudella ilmene saavutetusta työntuloksesta.</p>
        <p>Kun Pöllänen ei ole Heimon reklamoitua laskusta ja vaadittua tunneista ja tehdyistä töistä lähempää selvitystä pystynyt yksilöintivelvollisuuttaan täyttämään, hänen on kärsittävä haitallinen seuraamus siitä, että tehtyjen työtuntien määrä on jäänyt epäselväksi.</p>
        <p>Näyttämättä on siten jäänyt työtunteja tehdyn enempää kuin ne, joista Pöllänen on jo saanut suorituksen Heimolta.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja kanne hylätään myös siltä osin kuin Heimo on velvoitettu laskun nro 291 osalta maksamaan Pölläselle 4 023 markkaa korkoineen.</p>
        <div>
          <p>Asian ovat ratkaisseet oikeusneuvokset Nikkarinen, Haarmann, Taipale, Tulokas ja Kivinen. Esittelijä Sari Ruokojärvi.</p>
        </div>
      </div>
    </div>
  </finlex:content>
</finlex:document>
