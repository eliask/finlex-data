<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19950187</dcterms:identifier>
  <finlex:ecliIdentifier>ECLI:FI:KKO:1995:187</finlex:ecliIdentifier>
  <dcterms:title>KKO:1995:187</dcterms:title>
  <dcterms:description>
    <p>
      <strong>Sopimus</strong>
      <span>Reklamaatio</span>
    </p>
  </dcterms:description>
  <finlex:registerNumber>S94/1731</finlex:registerNumber>
  <dcterms:date pvm="19950601">1995-06-01</dcterms:date>
  <finlex:fileCopyNumber>4634</finlex:fileCopyNumber>
  <dcterms:issued pvm="19951107">1995-11-07</dcterms:issued>
  <dcterms:abstract>
    <p>Urakointisopimuksen lausekkeen mukaan lopulliset vaatimukset oli esitettävä sopimuspuolelle kolmen kuukauden kuluessa sopimuskauden päättymisestä. Urakoitsija oli urakanantajan sopimuksesta ilmenevään osoitteeseen määräajassa lähettämässään kirjatussa kirjeessä ilmoittanut vaatimuksensa. Kirje oli palautettu, koska sitä ei ollut noudettu postista.</p>
    <p>Korkein oikeus katsoi, että urakoitsija oli menetellyt sopimuksessa tarkoitetulla tavalla eikä siten ollut menettänyt oikeuttaan esittää sopimukseen perustuvia vaatimuksia.</p>
  </dcterms:abstract>
  <dcterms:tableOfContents>
    <a href="19950187aloa0">ASIAN KÄSITTELY ALEMMISSA OIKEUKSISSA</a>
    <a href="19950187mhaku0">MUUTOKSENHAKU KORKEIMMASSA OIKEUDESSA</a>
    <a href="19950187yloa0">KORKEIMMAN OIKEUDEN RATKAISU 7.11.1995</a>
  </dcterms:tableOfContents>
  <finlex:content id="s19950187.kko">
    <div>
      <h2 id="19950187aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Mikkelin käräjäoikeudessa</h3>
        <p>Jaakko Pettinen kertoi Henriksson &amp; Kivinen Ltd nimisen toiminimen omistajia Helge Håkan Henrikssonia ja Risto Tapio Kivistä vastaan ajamassaan kanteessa, että hän oli 21.1.1992 solminut metsäalan urakointisopimuksen toiminimen kanssa. Toiminimeä ei ollut merkitty kaupparekisteriin missään yhtiömuodossa eikä siitä ollut jätetty elinkeinoilmoitusta. Sopimus oli koskenut puutavaran kuljetusta työalueena Plesesk/Arhangelskin alue ja siinä Henriksson &amp; Kivinen Ltd oli urakanantajana ja Pettinen yrittäjänä. Sopimuksen oli ollut määrä astua voimaan 27.1.1992 ja päättyä ilman irtisanomista 28.1.1993.</p>
        <p>Henriksson &amp; Kivinen Ltd oli kirjeellään 11.5.1992 töiden vähyyden perusteella purkanut urakointisopimuksen, jota menettelyä Pettinen ei ollut hyväksynyt. Urakanantaja ei ollut maksanut sopimukseen perustuvia Pettisen saatavia ja se oli velvollinen suorittamaan Pettiselle vahingonkorvausta. Lopulliset vaatimuksensa Pettinen oli esittänyt kirjallisesti yhtiölle urakointisopimuksen mukaisesti kolmen kuukauden kuluessa sopimuskauden päättymisestä lähettämällä 14.7.1992 sopimuksessa mainittuun osoitteeseen kirjatun kirjeen. Urakanantaja ei kuitenkaan ollut ottanut vastaan kirjettä.</p>
        <p>Tämän vuoksi Pettinen vaati, että Henriksson ja Kivinen velvoitetaan yhteisvastuullisesti suorittamaan hänelle maksamatta jäänyt urakointimaksu puutavaran metsäkuljetuksesta, vahingonkorvausta metsäkuljetustavoitteen vajaaksi jäämisestä ja korvausta koneiden kuljettamisesta Suomeen aiheutuneista kustannuksista.</p>
      </div>
      <div>
        <h3>Vastaajien väite</h3>
        <p>Henriksson ja Kivinen ilmoittivat ennen pääasiaan vastaamistaan, että urakointisopimuksen mukaan urakointimaksuja ja muita korvauksia koskevat lopulliset vaatimukset oli määrältään esitettävä vastapuolelle kirjallisesti kolmen kuukauden kuluessa vaatimusten kohteena olevan sopimuskauden/-vuoden päättymisestä. Sopimuksen voimassaoloaika oli määrätty päättymään 21.1.1993, joten vaatimukset olisi pitänyt esittää viimeistään 21.4.1993. Haaste oli annettu tiedoksi Kiviselle 22.10.1993 ja Henrikssonille 11.11.1993 eli yli kolmen kuukauden kuluttua sopimuksen päättymisestä. Tämän vuoksi kanne oli nostettu liian myöhään ja se tulisi sen vuoksi jättää tutkimatta.</p>
      </div>
      <div>
        <h3>Käräjäoikeuden päätös 1.2.1994</h3>
        <p>Käräjäoikeus totesi, että 21.1.1992 solmitussa metsäalan urakointisopimuksessa, jossa yrittäjänä oli ollut Pettinen ja urakanantajana Henriksson &amp; Kivinen Ltd -niminen yhtiö, oli sovittu kyseisen sopimuksen olevan voimassa ajalla 21.1.1992 - 22.1.1993. Sopimuksessa oli myös sovittu, että urakointimaksuja ja muita korvauksia koskevat lopulliset vaatimukset oli määrältään esitettävä vastapuolelle kirjallisesti kolmen kuukauden kuluessa vaatimusten kohteena olleen sopimuskauden/-vuoden päättymisestä. Pettinen oli 14.7.1992 lähettänyt vaatimuksensa kirjatussa kirjeessä, johon oli vastaanottajaksi merkitty Henriksson &amp; Kivinen, Helge Henriksson ja Risto Kivinen ja joka oli lähetetty Henriksson &amp; Kivinen Ltd:n sopimuksessa käyttämään osoitteeseen Kapteeninkatu 4 - 6 A, 00140 Helsinki. Kirje oli palautettu lähettäjälle 5.8.1992, koska sitä ei ollut noudettu.</p>
        <p>Käräjäoikeus katsoi, että kirjatulla kirjeellä, jota ei ollut noudettu postista, ei ollut esitetty Henriksson &amp; Kivinen Ltd:lle sopimuksessa mainituin tavoin vaatimuksia kolmen kuukauden kuluessa vaatimusten kohteena olleen sopimuskauden/-vuoden päättymisestä. Näin ollen kanne oli nostettu liian myöhään.</p>
        <p>Tämän vuoksi käräjäoikeus jätti kanteen tutkimatta.</p>
        <div>
          <p>Asian on ratkaissut käräjäoikeuden jäsen Raunetsalo.</p>
        </div>
      </div>
      <div>
        <h3>Itä-Suomen hovioikeuden tuomio 18.8.1994</h3>
        <p>Pettinen valitti hovioikeuteen. Hovioikeus totesi, että Pettinen oli lähettänyt käräjäoikeuden toteamin tavoin 14.7.1992 vaatimuksensa kirjatussa kirjeessä tiedossaan olleeseen vastaajan osoitteeseen. Kirjeen lähettäessään Pettinen oli toiminut urakointisopimuksessa tarkoitetuin tavoin eli esittänyt vaatimuksensa kolmen kuukauden kuluessa sopimuskauden/-vuoden päättymisestä.</p>
        <p>Mainittu kirje oli palautettu lähettäjälle 5.8.1992 ilmoituksin, ettei kirjettä ollut noudettu. Tuolloin Pettinen oli saanut tietää, etteivät vastaajat olleet tulleet tietämään hänen vaatimuksistaan. Osapuolten välinen sopimus oli ollut voimassa 21.1.1993 saakka, joten Pettisellä olisi ollut aikaa 21.4.1993 asti lähettää vastapuolelle uusi tiedonanto vaatimuksistaan. Pettinen ei ollut esittänyt vaatimuksiaan uudelleen ennen kuin haastehakemuksessaan syksyllä 1993.</p>
        <p>Hovioikeus katsoi, että Pettinen laiminlyödessään esittää vastapuolelle vaatimuksensa 5.8.1992 jälkeen viimeistään 21.4.1993 mennessä oli menettänyt oikeutensa esittää sopimuksen perusteella vaatimuksia.</p>
        <p>Pettisen kannetta ei olisi pitänyt jättää esitetyllä perusteella tutkimatta. Viivytyksen välttämiseksi hovioikeus tutki kanteen ja hylkäsi sen sanotuilla perusteilla.</p>
        <div>
          <p>Asian ovat ratkaisseet hovioikeuden jäsenet Ukkola, Eestilä ja Heino. Esittelijä Ismo Kovanen.</p>
        </div>
      </div>
    </div>
    <div>
      <h2 id="19950187mhaku0">MUUTOKSENHAKU KORKEIMMASSA OIKEUDESSA</h2>
      <p>Pettiselle myönnettiin valituslupa. Valituksessaan Pettinen vaati, että hovioikeuden tuomio kumotaan ja asia palautetaan käräjäoikeuden käsiteltäväksi.</p>
      <p>Henriksson ja Kivinen vastasivat yhteisesti valitukseen.</p>
    </div>
    <div>
      <h2 id="19950187yloa0">KORKEIMMAN OIKEUDEN RATKAISU 7.11.1995</h2>
      <div>
        <h3>Perustelut</h3>
        <p>Pettinen yrittäjänä ja Henriksson &amp; Kivinen Ltd urakanantajana ovat 21.1.1992 solmineet metsäalan urakointisopimuksen, joka on sovittu olemaan voimassa aikana 21.1.1992 - 22.1.1993. Sopimuksen 5 kohdan mukaan urakointimaksuja ja muita korvauksia koskevat lopulliset vaatimukset oli esitettävä vastapuolelle kirjallisesti kolmen kuukauden kuluttua vaatimusten kohteena olevan sopimuskauden/-vuoden päättymisestä.</p>
        <p>Urakanantajan irtisanottua 11.5.1992 asianosaisten välisen urakointisopimuksen Pettinen on 14.7.1992 urakanantajan sopimuksesta ilmenevään osoitteeseen lähettämässään kirjatussa kirjeessä ilmoittanut vaatimuksensa. Pettisen lähettämä kirje on 5.8.1992 palautettu, koska sitä ei ollut noudettu postista.</p>
        <p>Urakointisopimuksen 5 kohta ei sisällä määräystä siitä, missä ajassa mahdollinen haaste olisi annettava tiedoksi vastapuolelle. Kyseisessä kohdassa edellytetään ainoastaan, että vaatimukset esitetään vastapuolelle kirjallisesti sopimuksen mukaisessa määräajassa. Lähettämällä vaatimuksensa kirjatussa kirjeessä urakanantajan sopimuksessa ilmoittamaan osoitteeseen sopimuksessa edellytetyssä määräajassa Pettinen on toiminut urakointisopimuksessa tarkoitetuin tavoin, eikä hän siten ole menettänyt oikeuttaan esittää sopimukseen perustuvia vaatimuksia.</p>
        <p>Näillä perusteilla Korkein oikeus on ratkaissut asian tuomiolauselmasta ilmenevällä tavalla.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja käräjäoikeuden päätös kumotaan. Asia palautetaan Mikkelin käräjäoikeuteen, jonka tulee ilmoituksesta ottaa se uudelleen lain mukaan käsiteltäväkseen ja menetellä siinä lain mukaan.</p>
        <div>
          <p>Asian ovat ratkaisseet oikeusneuvokset Portin, Paasikoski, Letimaja ja Palaja sekä ylimääräinen oikeusneuvos Vuori. Esittelijä Sari Ruokojärvi.</p>
        </div>
      </div>
    </div>
  </finlex:content>
</finlex:document>
