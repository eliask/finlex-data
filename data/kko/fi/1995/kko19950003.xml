<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19950003</dcterms:identifier>
  <finlex:ecliIdentifier>ECLI:FI:KKO:1995:3</finlex:ecliIdentifier>
  <dcterms:title>KKO:1995:3</dcterms:title>
  <dcterms:description>
    <p>
      <strong>Kiinteistön kauppa</strong>
      <span>Kiinteistönsaannon moite</span>
      <span>Parannusten korvaaminen</span>
      <span>Kiinteistön tuotto</span>
      <span>Vilpitön mieli</span>
    </p>
  </dcterms:description>
  <finlex:registerNumber>S94/847</finlex:registerNumber>
  <dcterms:date pvm="19941006">1994-10-06</dcterms:date>
  <finlex:fileCopyNumber>79</finlex:fileCopyNumber>
  <dcterms:issued pvm="19950117">1995-01-17</dcterms:issued>
  <dcterms:abstract>
    <p>Kiinteistön ostaja, joka saatuaan tilaan lainhuudon oli ottanut sen hallintaansa tietoisena omistusoikeutensa epäselvyydestä, oli oikeutettu korvaukseen saannonmoitekanteen voittaneelta oikealta omistajalta vain kiinteistöön panemistaan tarpeellisista kustannuksista sekä velvollinen korvaamaan omistajalle hallinta-ajaltaan saamansa käyttöhyödyn.</p>
  </dcterms:abstract>
  <dcterms:tableOfContents>
    <a href="19950003aloa0">ASIAN KÄSITTELY ALEMMISSA OIKEUKSISSA</a>
    <a href="19950003mhaku0">MUUTOKSENHAKU KORKEIMMASSA OIKEUDESSA</a>
    <a href="19950003yloa0">KORKEIMMAN OIKEUDEN RATKAISU 17.1.1995</a>
  </dcterms:tableOfContents>
  <finlex:content id="s19950003.kko">
    <div>
      <h2 id="19950003aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Käsittely Ulvilan kihlakunnanoikeudessa</h3>
        <p>Metsäheimon kanne</p>
        <p>Viljo Alfred Metsäheimo kertoi Pekka Lauri Mattilaa ja Aili Anna-Kaisa Halmista vastaan ajamassaan kanteessa, että hän oli 10.11.1976 päivätyllä kauppakirjalla ostanut Hanna Hagar Lahtiselta muun ohella Vuorisen tilan RN:o 2:33 Merikarvian kunnan Ylikylässä ja saanut siihen lainhuudon 22.12.1976. Turun hovioikeus oli kuitenkin 18.10.1991 tuomiollaan nro 977 vahvistanut, että tilan omistusoikeus kuului Halmiselle ja Mattilalle, ja julistanut Metsäheimolle myönnetyn lainhuudon mitättömäksi. Metsäheimo oli suorittanut tilalla parannustöitä yhteensä 35 904 markan arvosta. Parannustyöt olivat jääneet vastaajille perusteettomana etuna.</p>
        <p>Tämän vuoksi Metsäheimo vaati, että Halminen ja Mattila velvoitetaan suorittamaan hänelle parannustöiden arvo 35 904 markkaa korkoineen.</p>
        <p>Halmisen ja Mattilan vastaus</p>
        <p>Halminen ja Mattila vaativat kanteen hylkäämistä. He olivat hallinneet Vuorisen tilaa häiriöttä kesäkuuhun 1988 saakka. Sen jälkeen Metsäheimo oli hallinnut tilaa, vaikka hänellä ostaessaan Lahtiselta 10.11.1976 eräitä muita tiloja ei ollut tarkoitusta ostaa tätä tilaa. Metsäheimo oli 21.9.1989 saanut tiedoksi haasteen, jossa Halminen ja Mattila olivat vaatineet vahvistettavaksi heidän omistavan tilan. Metsäheimo oli tehnyt tilalla parannustöitä tietoisena siitä, että Halminen ja Mattila olivat riitauttaneet Metsäheimon saannon. Tämän vuoksi Metsäheimon tuli itse kärsiä kustannukset, jotka hän mahdollisesti oli sijoittanut tilaan. Halminen ja Mattila pitivät korvausvaatimusta myös määrältään korkeana.</p>
        <p>Halmisen ja Mattilan kanne</p>
        <p>Halminen ja Mattila kertoivat Metsäheimolle tiedoksi toimittamansa haasteen nojalla, että Metsäheimo oli pitänyt tilaa oikeudettomasti hallinnassaan 1.6.1988 -13.3.1992. Siten hän oli aiheuttanut heille vahinkoa, jonka rahallinen arvo oli ainakin se, mitä olisi saatu tilan vuokraamisesta. Lisäksi Halminen ja Mattila olivat itse estyneet käyttämästä tilaa ja sillä olevaa lomarakennusta.</p>
        <p>Tämän vuoksi Halminen ja Mattila vaativat, että Metsäheimo velvoitetaan suorittamaan heille vahingonkorvaukseksi 40 000 markkaa korkoineen.</p>
        <p>Metsäheimon vastaus</p>
        <p>Metsäheimo vaati kanteen hylkäämistä.</p>
      </div>
      <div>
        <h3>Kihlakunnanoikeuden päätös 29.9.1992</h3>
        <p>Perustelut</p>
        <p>Kihlakunnanoikeus katsoi Metsäheimon näyttäneen, että hän oli tehnyt kiinteistöllä parannustöitä 1.6.1988 -13.3.1992. Todistajana kuultu rakennustarkastaja oli arvioinut parannustöiden materiaalikustannuksiksi 20 804 markkaa ja työn arvoksi 14 000 markkaa.</p>
        <p>Metsäheimo oli 21.9.1989 saanut tiedokseen Halmisen ja Mattilan haasteen, jolla Metsäheimon omistusoikeus oli riitautettu. Metsäheimo oli suorittanut osan parannustöistä tietoisena siitä, että omistusoikeus tilaan oli riitainen. Selvitystä ei ollut esitetty siitä, mikä osa töistä oli tehty ennen ja mikä jälkeen haasteen tiedoksiannon.</p>
        <p>Metsäheimon suorittamien parannustöiden johdosta tapahtunut kiinteistön arvon nousu oli jäänyt Halmiselle ja Mattilalle. Arvon nousun määrää harkittaessa oli otettava huomioon, että korjaustöiden ei ollut näytetty olleen Halmiselle ja Mattilalle tarpeellisia ja että osa niistä oli tehty kiinteistön omistusoikeuden ollessa riitautettuna. Se, että työn kustannukset olivat arvion mukaan olleet 34 804 markkaa, ei yksistään osoittanut, että kiinteistön arvo olisi noussut sanotulla määrällä. Arvon nousu oli siten arvioitava oikeudenkäymiskaaren 17 luvun 6 §:stä ilmenevän oikeusohjeen nojalla.</p>
        <p>Kihlakunnanoikeus totesi asiakirjoista ja todistajana kuullun Mauri Olavi Halmisen kertomuksesta ilmenevän, ettei Metsäheimolla ollut tarkoitusta ostaa rantapalstaa ja ettei hän ennen vastapuolen taholta tapahtunutta yhteydenottoa ollut uskonutkaan sen kuuluvan hänelle. Metsäheimon oli niin ollen pitäessään tilaa hallussaan täytynyt ainakin mieltää, ettei tila ollut hänen. Metsäheimo oli siten estäessään Halmista ja Mattilaa käyttämästä tilaa tuona aikana aiheuttanut näille vahinkoa. Koska sen määrästä oli vain vaikeuksin esitettävissä näyttöä, kihlakunnanoikeus arvioi sen oikeudenkäymiskaaren 17 luvun 6 §:n nojalla kohtuuden mukaan.</p>
        <p>Näillä perusteilla kihlakunnanoikeus arvioi, että Halmisen ja Mattilan hyödyksi tulleen perusteettoman edun arvo ja Metsäheimon Halmiselle ja Mattilalle tuottamuksellisesti aiheuttaman vahingon määrä vastasivat toisiaan. Kun vaatimukset siten kuittasivat toisensa, ne oli hylättävä.</p>
        <p>Tuomiolauselma</p>
        <p>Kihlakunnanoikeus hylkäsi Metsäheimon kanteen Halmista ja Mattilaa vastaan kokonaisuudessaan sekä Halmisen ja Mattilan kanteen Metsäheimoa vastaan samoin kokonaisuudessaan.</p>
      </div>
      <div>
        <h3>Turun hovioikeuden tuomio 15.3.1994</h3>
        <p>Metsäheimo sekä Halminen ja Mattila valittivat hovioikeuteen.</p>
        <p>Hovioikeus hylkäsi Metsäheimon pyynnön suullisen käsittelyn toimittamisesta.</p>
        <p>Perustelut</p>
        <p>Hovioikeus totesi, että asiakirjoista saatavan selvityksen mukaan tilan aikaisempi omistaja oli myynyt sen 4.1.1947 henkilöille, joilta Halminen ja Mattila olivat johtaneet saantonsa, ja aikaisemmasta kaupasta huolimatta 27.10.1956 henkilölle, jolta Metsäheimo oli 10.11.1976 vahvistetulla kauppakirjalla johtanut saantonsa. Metsäheimolla ei kuitenkaan ollut näytetty olleen syytä epäillä saantonsa pätevyyttä.</p>
        <p>Tila oli ollut Metsäheimon hallinnassa 6.6.1988 -13.3.1992. Tuona aikana Metsäheimo oli kunnostanut ja laajentanut tilalla sijaitsevaa vapaa-ajan asuntoa ja rakentanut tilalle laiturin sekä erillisen puusuojan ja käymälän. Saadessaan tilan hallintaansa Metsäheimo oli tosin ollut tietoinen Halmisen ja Mattilan käsityksestä, jonka mukaan 10.11.1976 vahvistetulla kauppakirjalla ei ollut tarkoitettu luovuttaa kysymyksessä olevaa tilaa. Tämä ei kuitenkaan osoittanut Metsäheimon olleen tuolloin vilpillisessä mielessä. Metsäheimo oli hallinnut tilaa vilpittömässä mielessä siihen saakka, kunnes hän oli saanut tiedon Halmisen ja Mattilan nostaman kanteen lopullisesti ratkaisseesta Korkeimman oikeuden päätöksestä, jolla Metsäheimon valituslupahakemus oli hylätty. Tämän ei ollut näytetty tapahtuneen ennen Metsäheimon hallinnan päättymistä. Metsäheimo ei siten ollut velvollinen korvaamaan tilan hallinnan ajalta saamaansa käyttöhyötyä Halmiselle ja Mattilalle. Hänellä oli oikeus saada Halmiselta ja Mattilalta korvaus kiinteistöön panemistaan hyödyllisistäkin kustannuksista.</p>
        <p>Halminen ja Mattila eivät olleet kiistäneet Metsäheimon ilmoitusta tilalla tehdyistä töistä ja niiden yhteensä 35 904 markan kustannuksista. Kustannukset olivat olleet osin tarpeellisia kiinteistön arvon säilyttämiseksi ja osin sen käyttötarkoitusta edistävinä ja arvoa lisäävinä hyödyllisiä. Korvattavista kustannuksista oli vähennettävä Metsäheimon hallinta-aikanaan kiinteistöstä saama hyöty, jonka kohtuulliseksi määräksi hovioikeus arvioi tilan ja sillä sijaitsevan rakennuksen koon ja käyttötarkoituksen huomioon ottaen Metsäheimon oikeaksi myöntämät 4 000 markkaa. Siten Halmisen ja Mattilan korvausvaatimus oli hylättävä ja heidän oli korvattava Metsäheimolle tämän kiinteistöön panemista kustannuksista 31 904 markkaa.</p>
        <p>Tuomiolauselma</p>
        <p>Kihlakunnanoikeuden päätöstä muutettiin siten, että Halminen ja Mattila velvoitettiin yhteisvastuullisesti suorittamaan Metsäheimolle 31 904 markkaa korkoineen. Halmisen ja Mattilan kanteen osalta kihlakunnanoikeuden päätöksen lopputulos jäi pysyväksi.</p>
        <div>
          <p>Asian ovat ratkaisseet hovioikeuden jäsenet Kilpi ja Nikula sekä apujäsen Hurme (eri mieltä). Esittelijä Risto Tikka.</p>
        </div>
        <p>Eri mieltä ollut hovioikeuden apujäsen, kanneviskaali Hurme katsoi, että asiakirjoista ilmenneen ja todistaja Mauri Olavi Halmisen kertomuksen perusteella oli näytetty, ettei Metsäheimo tilan ostaessaan ollut tarkoittanut ostaa tuota tilaa eikä Hanna Hagar Lahtinen sitä myydä. Metsäheimolla oli siten saamastaan lainhuudosta huolimatta ollut syytä epäillä saantonsa oikeutusta. Saadessaan tilan hallintaansa Metsäheimo oli ollut tietoinen Halmisen ja Mattilan käsityksestä, ettei 10.11.1976 vahvistetulla kauppakirjalla ollut tarkoitettu luovuttaa tilaa.</p>
        <p>Hurme totesi, että Halminen ja Mattila eivät olleet kiistäneet Metsäheimon ilmoitusta tilalla tehdyistä töistä ja niiden yhteensä 35 904 markan kustannuksista. Metsäheimon kiinteistöön panemat kustannukset olivat vain vähäiseltä osalta olleet tarpeellisia kiinteistön arvon säilyttämiseen ja sen käyttötarkoitukseen nähden. Korvattavista kustannuksista oli vähennettävä Metsäheimon hallinta-aikanaan kiinteistöstä saama hyöty, jonka kohtuulliseksi määräksi Hurme arvioi tilan ja sillä sijaitsevan rakennuksen koko ja käyttötarkoitus huomioon ottaen Metsäheimon oikeaksi myöntämät 4 000 markkaa. Hurme hylkäsi Halmisen ja Mattilan korvausvaatimuksen enemmälti. Metsäheimon suorittamien laajennus- ja parannustöiden kustannuksista ei voitu osoittaa, miltä osin ne olivat olleet tarpeellisia kiinteistön arvon säilyttämiseksi. Hurme arvioi tarpeellisten kustannusten määräksi 4 000 markkaa. Tämän ylittävältä osalta hän hylkäsi Metsäheimon vaatimuksen. Näillä ja muutoin kihlakunnanoikeuden päätöksessä lausutuilla perusteilla hän katsoi Metsäheimon kiinteistöön panemien tarpeellisten kustannusten ja toisaalta hänen saamansa käyttöhyödyn vastaavan toisiaan. Koska kummankaan riitapuolen ei tullut suorittaa mitään vastapuolelleen, Hurme jätti kihlakunnanoikeuden päätöksen lopputuloksen voimaan.</p>
      </div>
    </div>
    <div>
      <h2 id="19950003mhaku0">MUUTOKSENHAKU KORKEIMMASSA OIKEUDESSA</h2>
      <p>Halmiselle ja Mattilalle on myönnetty valituslupa. Valituksessaan he ovat vaatineet, että Metsäheimon työsuorituksista määrättävän korvauksen ja hänen Halmiselle ja Mattilalle aiheuttaman vahingon katsotaan vastaavan toisiaan. Koska vaatimukset siten kuittaavat toisensa, he ovat vaatineet, että heidät vapautetaan hovioikeuden määräämästä maksuvelvollisuudesta.</p>
      <p>Metsäheimo on vastannut valitukseen toistaen hovioikeudessa esittämänsä pyynnön suullisen käsittelyn järjestämisestä todistajien kuulemista varten.</p>
    </div>
    <div>
      <h2 id="19950003yloa0">KORKEIMMAN OIKEUDEN RATKAISU 17.1.1995</h2>
      <div>
        <h3>Käsittelyratkaisu</h3>
        <p>Metsäheimo, joka on kihlakunnanoikeudessa jättänyt jutun päätettäväksi, ei ole saattanut todennäköiseksi, että hänen tarjoamallaan lisäselvityksellä olisi vaikutusta asiassa. Sen vuoksi pyyntö suullisen käsittelyn järjestämisestä hylätään.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Kiinteistön haltija, jolta kiinteistö voitetaan pois, on oikeutettu saamaan omistajalta korvauksen kiinteistöön panemistaan tarpeellisista kustannuksista ja myös muista hyödyllisistä kustannuksista. Korvaus viimeksi mainituista edellyttää kuitenkin, ettei kiinteistön haltija ole tiennyt eikä hänen olisi pitänytkään tietää omistajan paremmasta oikeudesta kiinteistöön.</p>
        <p>Kiinteistön tuotto, käyttöhyöty mukaanlukien, kuuluu kiinteistön haltijalle. Se, joka on edellä mainituin tavoin vilpillisessä mielessä hallinnut kiinteistöä, on kuitenkin velvollinen korvaamaan tuoton omistajalle.</p>
        <p>Metsäheimon ostaessa 10.11.1976 Vuorisen tilat RN:ot 1:42 ja 10:26 kauppakirjaan oli erehdyksessä merkitty myös Vuorisen tila RN:o 2:33, vaikka sitä ei ollut tarkoitettu ostaa eikä myydä. Metsäheimo on 22.12.1976 saanut tilaan lainhuudon, mutta hän ei ollut ottanut tilaa hallintaansa. Vasta tilan oikeiden omistajien Halmisen ja Mattilan otettua yhteyttä Metsäheimoon keväällä 1988 hän on 6.6.1988 ryhtynyt hallitsemaan kiinteistöä. Tuolloin hän on tiennyt ne seikat, joiden perusteella Halminen ja Mattila tulivat myöhemmin vaatimaan Metsäheimon lainhuudon mitättömäksi julistamista. Näissä olosuhteissa Metsäheimolla on saamastaan lainhuudosta huolimatta ollut syytä epäillä sen perusteena olevan saantonsa oikeutusta ja hänen on tullut ottaa huomioon myös mahdollisuus, että hän joutuu palauttamaan kiinteistön Halmiselle ja Mattilalle. Siten Metsäheimolla ottaessaan kiinteistön hallintaansa ei ole ollut sellaista vilpitöntä mieltä, joka on ratkaiseva arvioitaessa kysymystä muiden kuin tarpeellisten parannusten ja käyttöhyödyn korvaamisesta.</p>
        <p>Metsäheimo on hallinta-aikanaan laajentanut tilalla olevaa rakennusta ja peruskorjannut saunaa sekä rakentanut verannan, laiturin, puusuojan ja käymälän. Halminen ja Mattila eivät ole kiistäneet Metsäheimon ilmoitusta tilalla tehdyistä töistä. Koska Metsäheimolta edellä selostetuista syistä on puuttunut vilpitön mieli, Halminen ja Mattila ovat kuitenkin velvolliset suorittamaan Metsäheimolle korvausta vain tarpeellisista, mutta eivät muutoin hyödyllisistä kustannuksista. Suoritettuja rakennus- ja korjaustoimenpiteitä voidaan vain peruskunnostusta koskevalta osalta pitää tarpeellisina. Niistä aiheutuneiden kustannusten osuus arvioidaan, ottaen huomioon Metsäheimon suorittamien töiden laatu samoin kuin omistajan oikeus määrätä kiinteistöön kohdistuvista toimenpiteistä, vähäiseksi.</p>
        <p>Koska Metsäheimo ei tilaa hallitessaan ole ollut vilpittömässä mielessä, hän on velvollinen korvaamaan Halmiselle ja Mattilalle kiinteistön käytöstä saamansa hyödyn.</p>
        <p>Korkein oikeus arvioi, että Metsäheimon kiinteistön käytöstä saama hyöty on vähintään yhtä suuri kuin hänelle tarpeellisista toimenpiteistä aiheutuneiden kustannusten määrä. Halminen ja Mattila ovat tyytyneet siihen, että määrien katsotaan vastaavan toisiaan.</p>
        <p>Näillä perusteilla Korkein oikeus on ratkaissut asian tuomiolauselmasta ilmenevällä tavalla.</p>
        <p>Tuomiolauselma</p>
        <p>Hovioikeuden tuomio kumotaan ja asia jätetään kihlakunnanoikeuden ratkaisun lopputuloksen varaan.</p>
        <div>
          <p>Asian ovat ratkaisseet presidentti Heinonen sekä oikeusneuvokset Haarmann, Raulos, Tulokas ja Hidén. Esittelijä Marja-Leena Honkanen.</p>
        </div>
      </div>
    </div>
  </finlex:content>
</finlex:document>
