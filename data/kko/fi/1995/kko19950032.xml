<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19950032</dcterms:identifier>
  <finlex:ecliIdentifier>ECLI:FI:KKO:1995:32</finlex:ecliIdentifier>
  <dcterms:title>KKO:1995:32</dcterms:title>
  <dcterms:description>
    <p>
      <strong>Vahingonkorvaus</strong>
      <span>Sopimussuhteeseen perustuva vastuu</span>
      <span>Vahingon määrä</span>
    </p>
  </dcterms:description>
  <finlex:registerNumber>S93/1791</finlex:registerNumber>
  <dcterms:date pvm="19940525">1994-05-25</dcterms:date>
  <finlex:fileCopyNumber>804</finlex:fileCopyNumber>
  <dcterms:issued pvm="19950302">1995-03-02</dcterms:issued>
  <dcterms:abstract>
    <p>Yhtiö ei ollut voinut tarjota koneurakoitsijalle sovittua tavoiteansiota sovitulla paikkakunnalla eikä urakoitsija ollut siirtynyt työskentelemään yhtiön tarjoamalle toiselle, etäiselle paikkakunnalle. Kysymys urakoitsijan velvollisuudesta vähentää yhtiön sopimusrikkomuksesta johtunutta vahinkoaan siirtymällä työskentelemään tuolle toiselle paikkakunnalle.</p>
    <p>Ään.</p>
  </dcterms:abstract>
  <dcterms:tableOfContents>
    <a href="19950032aloa0">ASIAN KÄSITTELY ALEMMISSA OIKEUKSISSA</a>
    <a href="19950032mhaku0">MUUTOKSENHAKU KORKEIMMASSA OIKEUDESSA</a>
    <a href="19950032yloa0">KORKEIMMAN OIKEUDEN RATKAISU 2.3.1995</a>
  </dcterms:tableOfContents>
  <finlex:content id="s19950032.kko">
    <div>
      <h2 id="19950032aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Rovaniemen kihlakunnanoikeudessa</h3>
        <p>Metsäkoneurakoitsija Jorma Antero Peteri on Rauma-Repola Oy:tä (sittemmin sulautumisen johdosta Repola Oy) vastaan ajamassaan kanteessa kertonut, että hän oli 21.12.1984 allekirjoittanut yhtiön kanssa tavoiteansioon perustuvan puutavaran kuljetussopimuksen viideksi vuodeksi 1.1.1985 lukien. Sopimusehdon 3 mukaan yhtiön tuli tarjota Peterille puutavaran kuljetustyötä pääasiassa Kemijärven alueella vähintään 550 000 markan vuotuisen bruttoansion edestä. Sopimuksen 8 kohdan mukaan yhtiön tuli siinä tapauksessa, että toteutunut ansio jäi yhtiöstä riippuvasta syystä alle 65 prosenttiin sovitusta tavoiteansiosta, maksaa vahingonkorvausta 9 prosenttia toteutuneesta ansiosta. Koska yhtiö oli lopettanut puutavaran hankinnan Pohjois-Suomesta, Peteri ei ollut enää vuonna 1988 saanut puutavaran kuljetustöitä Kemijärven alueelta. Taloudellisessa pakkotilassa Peteri oli joutunut suostumaan siihen, että yhtiö oli järjestänyt hänelle vuonna 1988 puutavaran ajoa Vapo Oy:n toimipiirissä Oulun ympäristössä. Koska Peterin toimipaikkana oli ollut Kemijärvi, toiminta oli ollut vuonna 1988 tappiollista jo yksin suuren etäisyyden takia. Lisäksi yhtiö oli tarjonnut puutavaran kuljetusta vain alle 400 000 markan edestä. Yhtiö oli tämän vuoksi maksanut Peterille vuodelta 1988 sopimuksen mukaista vahingonkorvausta 27 725,85 markkaa, mikä ei läheskään vastannut Peterin tuona vuonna kärsimää todellista vahinkoa.</p>
        <p>Vuodeksi 1989 yhtiö oli tarjonnut Peterille työtä Pohjois-Savosta, Vieremän kunnasta. Peteri oli käynyt yhtiön työnjohtajatason kanssa neuvotteluja tulevasta työurakasta ja asia oli jäänyt avoimeksi enää kuljetettavan puumäärän osalta, josta oli pitänyt sopia tarkemmin yhtiön edustajan metsänhoitaja Heikki Vuorisen kanssa. Vuorinen oli kuitenkin ilmoittanut, että yhtiö ei aikonut tarjota puutavaran lähikuljetusta sopimuksen edellyttämää 550 000 markan ansiota vastaavaa määrää vaan oli katsonut sopimuksen täyttämiseksi riittävän, että yhtiö tarjosi työtä 340 000 markan edestä. Koska suostuminen alennettuun tavoiteansioon ja siirtyminen yhden vuoden ajaksi Pohjois-Savoon olisi tappiollisen vuoden 1988 jälkeen johtanut Peterin konkurssiin, hän oli vedonnut sopimusehtoon, jonka mukaan työtä piti tarjota 550 000 markan edestä pääasiassa Kemijärven alueella. Yhtiö oli puolestaan katsonut, että Peteri oli rikkonut sopimuksen kieltäytymällä tarjotusta työstä ja että yhtiö tämän perusteella oli myös vapaa sopimuksen mukaisesta vahingonkorvausvelvollisuudestaan.</p>
        <p>Jotta Peterin toiminta ei olisi muodostunut vuonna 1989 tappiolliseksi, bruttoansion olisi pitänyt olla noin 500 000 markkaa, koska keskimääräiset työstä aiheutuneet kustannukset olivat olleet noin 120 000 markkaa ja yleiskustannukset 377 000 markkaa.</p>
        <p>Kun yhtiö ei ollut tarjonnut Peterille lainkaan puutavaran ajoa sopimuksen edellyttämällä paikkakunnalla, sopimuksessa ollut vahingonkorvausehto oli menettänyt merkityksensä ja sen soveltaminen johti varallisuusoikeudellisista oikeustoimista annetun lain (oikeustoimilain) tarkoittamaan kohtuuttomuuteen. Tämän vuoksi tätä kohtuuttomuuteen johtavaa korvausehtoa tuli sovitella niin, että vahingonkorvaus oli laskennallisesti 80 prosenttia sopimuksen mukaisesta bruttoansiosta 550 000 markasta eli 440 000 markkaa, mistä määrästä voitiin vähentää keskimääräiset säästyneet vuotuiskustannukset 120 000 markkaa.</p>
        <p>Töiden loputtua kesken viisivuotisen sopimuskauden Peteri oli jäänyt työttömäksi vuonna 1989. Koska sopimuskaudeksi oli alun perin sovittu viisi vuotta eli Peterin hankkiman metsätraktorin koko osamaksuaika, Peteri oli uskaltanut hankkia tuon koneen kokonaan velkarahoituksella. Myös yhtiö oli ollut sopimusta tehdessään tietoinen siitä, että Peteri oli taloudellisesti täysin riippuvainen työn järjestämisestä tehdyn sopimuksen mukaisesti. Kun Peteri oli jäänyt työttömäksi, hän oli joutunut siirtämään metsätraktorin rahoituksen toiseen pankkiin ja hänen oli ollut pakko ottaa vielä 100 000 markan suuruinen vekseliluotto. Tästä huolimatta Peteri ei ollut kyennyt suorittamaan metsätraktorin hankkimisesta aiheutuneen velkansa pääomaa eikä sen korkoja.</p>
        <p>Koska yhtiö oli tahallaan poikennut muina vuosina noudattamastaan menettelystä ja koska se oli vastuunsa välttämiseksi tulkinnut sopimusta kokonaan uudella tavalla, yhtiö oli rikkonut sopimusta ja se oli näin velvollinen korvaamaan kaiken sopimussuhteessa Peterille aiheuttamansa vahingon. Peterille oli yhtiön tuottamuksesta aiheutunut ylimääräisiä kuluja vekselirahoituksen johdosta ja viivästyskorkoina.</p>
        <p>Edellä lausutun perusteella Peteri on vaatinut, että yhtiö velvoitetaan suorittamaan hänelle sopimuksen mukaisena vahingonkorvauksena 320 000 markkaa ja sopimuksen rikkomisesta johtuvana vahingonkorvauksena 110 000 markkaa eli yhteensä 430 000 markkaa 16 prosentin korkoineen haasteen tiedoksiantopäivästä 10.4.1990 lukien.</p>
      </div>
      <div>
        <h3>Vastaus</h3>
        <p>Yhtiö on vastustanut kannetta. Toissijaisesti yhtiö on vaatinut, että sopimusta oikeustoimilain 36 §:n nojalla sovitellaan siten, että Peterillä katsotaan olleen velvollisuus suorittaa ajoja yhtiön osoituksen mukaan myös yhtiön Keuruun piirissä, johon kuuluvalta, Pyhäjärven, Pyhännän, Kiuruveden, Vieremän ja Sonkajärven kunnat käsittävältä työalueelta hänelle oli ajoja tarjottu.</p>
      </div>
      <div>
        <h3>Kihlakunnanoikeuden päätös 26.2.1991</h3>
        <p>Perustelut</p>
        <p>Kihlakunnanoikeus on lausunut muun muassa, että sopimuksen yhtiön puolesta allekirjoittaneet, sopimuksen tekoaikana yhtiön palveluksessa korjuuesimiehenä toiminut metsäteknikko Erkki Ohtonen ja ostotyönjohtajana toiminut Tuure Pajari olivat oikeudessa todistajina kuultuina samoin kuin Peteri asianosaisena henkilökohtaisesti kuultuna yhtäpitävästi kertoneet, että tavoiteansioksi oli sovittu koko viiden vuoden sopimusjakson ajaksi 550 000 markkaa vuodessa. Vuosittaiseksi tavoiteansioksi oli sovittu 550 000 markkaa sen vuoksi, että Peteri olisi pystynyt rahoittamaan tuolloin hankkimansa metsätraktorin.</p>
        <p>Peteri oli puutavaran kuljetustyön suorittamiseksi ja yhtiön kanssa tekemänsä sopimuksen täyttämiseksi 27.12.1984 allekirjoitetulla osamaksusopimuksella ostanut metsätraktorin 790 000 markan kauppahinnasta. Osamaksusopimuksen viimeisen osamaksuerän maksupäivä oli ollut 20.1.1990. Yksilöllisen sopimuksen tulkinnallisena lähtökohtana olivat ne tarkoitukset, joihin osapuolet olivat pyrkineet valitsemillaan sanonnoilla. Mikäli osapuolten yhteinen tarkoitus voitiin hahmottaa, se oli otettava tulkinnassa huomioon. Epäselvässä tapauksessa sopimusta oli tulkittava laatijansa vahingoksi. Sopimusta oli pyrittävä tulkitsemaan siten, että sille tuli mielekäs sisältö.</p>
        <p>Yhtiön ja Peterin välinen sopimus oli laadittu alalla käytetylle vakiolomakkeelle lisäämällä siihen yksilöllisiä ehtoja. Todistelusta ilmenevä osapuolten yhtäpitävä tarkoitus oli ollut, että sopimus tuotti Peterille viiden vuoden ajan vähintäänkin sovitun vuotuisen tavoiteansion Kemijärven alueella suoritetusta puutavaran kuljetuksesta. Yhtiö ei ollut vuodeksi 1989 tarjonnut Peterille Kemijärven alueelta puutavaran kuljetustyötä, koska yhtiö oli aiemmin lopettanut puutavaran hankinnan Kemijärven alueella sen vuoksi, että sahaustoiminta oli lopetettu sekä Röytän sahalla että Martinniemessä. Peteri oli vuonna 1989 saavuttanut yhtiön osoittamassa erään toisen urakanantajan puutavaran ajossa vain 6 500 markan ansiot. Siten tavoiteansio ei ollut vuonna 1989 täyttynyt.</p>
        <p>Yhtiö oli vuodeksi 1989 tarjonnut Peterille puutavaran kuljetusta omistamistaan metsistä Keuruun piirin alueelta. Peteri ei kuitenkaan ollut mennyt tarjottuun kuljetustyöhön tuolle yhtiön osoittamalle alueelle eikä siten ollut ottanut vastaan tuota puutavaran kuljetustyötä.</p>
        <p>Yhtiö oli oikeudenkäynnissä osoittanut, että se oli vuonna 1989 suorittanut muille urakoitsijoille korvauksia puutavaran kuljetustyöstä Keuruun piirin alueella 402 545,90 markkaa. Yhtiö ei ollut näyttänyt, että se olisi voinut osoittaa Peterille puutavaran kuljetustyötä Keuruun piirin alueella enempää kuin edellä mainitun määrän arvosta.</p>
        <p>Yhtiön ja Peterin välisen sopimuksen mukaan Peterin tuli saada pääosa tavoiteansiosta Kemijärven alueella suoritetusta puutavaran kuljetuksesta. Kihlakunnanoikeuden mielestä "pääosa" sopimuksen mukaisesta tavoiteansiosta 550 000 markasta sopimuksen tarkoitus huomioon ottaen tarkoitti 90 prosenttia sovitusta tavoiteansiosta eli 495 000 markan tavoiteansiota Kemijärven alueelta. Näin ollen erotuksen eli 55 000 markan tavoiteansion mukaisen puutavara-ajon yhtiö oli voinut sopimuksenkin mukaan osoittaa Peterille muualta kuin Kemijärven alueelta.</p>
        <p>Yhtiö oli osoittanut, että Peteri olisi voinut saada muualta kuin Kemijärven alueelta vuonna 1989 sopimuksen mukaisen tavoiteansion 55 000 markkaa. Näin ollen yhtiö ei ollut syyllistynyt sopimusrikkomukseen enemmän kuin 495 000 markan tavoiteansion osalta, jota vastaava ajomäärä yhtiön olisi tullut sopimuksen mukaan tarjota Peterille Kemijärven alueella suoritetusta puutavaran kuljetustyöstä.</p>
        <p>Vuotuinen tavoiteansio oli sopimuksen mukaan 550 000 markkaa sopimuskauden jokaisen vuoden aikana. Sillä seikalla, että Peterin ansiot olivat sopimuskauden alussa huomattavastikin ylittäneet tavoiteansion, ei ollut merkitystä, koska Peterin ei ollut sopimuksen mukaan tarvinnut varautua siihen, että hän ei olisi koko sopimuskauden ajan saanut osamaksusopimuksesta johtuvien velvoitteittensa täyttämiseksi tarpeellisia ansioita. Tavoiteansion ylittävän osan ansioistaan hän oli voinut käyttää muihin menoihinsa.</p>
        <p>Sopimuksen kohdan 8 korvausehdon mukaan korvaus laskettiin prosentuaalisesti saavutetusta bruttoansiosta siten, että korvausmäärä pieneni sitä mukaa kuin bruttoansio pieneni. Sopimuksen mukainen korvaus Peterille vuonna 1989 olisi ollut 6 500 markan saavutetusta bruttoansiosta 1 289 markkaa. Tämän vuoksi Peteri oli vaatinut tuon korvausehdon sovittelua kohtuuttomana.</p>
        <p>Yhtiön ja Peterin välinen sopimus oli kokonaisuudessaan ollut Peterille edullinen. Tämä seikka puhui sovittelua vastaan. Kuitenkin oikeudessa esitetystä todistelusta kävi ilmi, että sopimuksen oli tarkoitettu tuottavan Peterille viiden vuoden ajan vähintään sovitun vuotuisen tavoiteansion Kemijärven alueella tapahtuvista ajoista. Tähän luottaen Peteri oli hankkinut metsätraktorin ja sopinut sen rahoituksen yhtiön ja hänen välisen sopimuksen kestoajaksi. Nämä seikat puhuivat sovittelun puolesta ja olivat painavampia kuin sovittelua vastaan puhuvat seikat. Tämän vuoksi sopimuksen kohdan 8 korvausehdon soveltaminen olisi johtanut kohtuuttomuuteen.</p>
        <p>Kihlakunnanoikeus on hyväksynyt Peterin vaatimuksen, että sanottua kohtuuttomuuteen johtavaa sopimusehtoa soviteltiin oikeustoimilain 36 §:n nojalla niin, että laskennallisesti päädyttiin 80 prosentin bruttoansioon yhtiön sopimusrikkomuksen johdosta saamatta jääneestä 495 000 markan tavoiteansiosta eli 396 000 markkaan.</p>
        <p>Metsätraktorin seisomisen vuoksi Peteriltä oli toisaalta säästynyt työkustannuksia, jotka Peterikin oli korvauslaskelmaansa tehdessään ottanut huomioon. Noiden säästyneiden kustannusten määräksi kihlakunnanoikeus hyväksyi Peterin itse arvioimat 120 000 markkaa. Näin ollen Peteri oli oikeutettu yhtiön sopimusrikkomuksen johdosta 396 000 markan ja 120 000 markan erotuksen eli 276 000 markan suuruiseen soviteltuun korvaukseen.</p>
        <p>Sopimusoikeudessa noudatetusta lojaliteettiperiaatteesta ilmeni velvollisuus ottaa sopimuskumppanin etu huomioon omassa toiminnassa. Sopimukseen perustuvaan vahingonkorvausvelvollisuuteen sovellettuna periaate tarkoitti sitä, että vahingonkärsijän oli kohtuuden mukaan pyrittävä estämään ja rajoittamaan vahingon määrää. Periaatteen ilmauksena lainsäädännössä voitiin mainita vahingon rajoittamista koskeva kauppalain 70 §:n 1 momentin säännös.</p>
        <p>Peteri olisi voinut torjua yhtiön sopimusrikkomuksella hänelle aiheuttamaa vahinkoa ottamalla vastaan yhtiön Keuruun piirin alueelta tarjoaman puutavaran kuljetustyön. Yhtiö oli osoittanut, että Peteri olisi Keuruun piirin alueelta voinut saada yhtiön ajotehtävistä edellä mainitun 55 000 markan ansion lisäksi 345 000 markan ansiot. Toisaalta Peterille olisi aiheutunut työskentelystä Keuruun piirin alueella lisäkustannuksia matkaja asumiskuluina sekä huoltokustannusten lisääntymisenä kihlakunnanoikeuden arvion mukaan 50 000 markkaa. Kun mainituista 345 000 markan määräisiksi arvioiduista ansioista vähennettiin sanotut 50 000 markan lisäkustannukset, Peteri olisi yhtiön Keuruun piirin alueelta tarjoaman työn vastaanottamalla voinut saada ansioita yhteensä 295 000 markkaa ja siten jopa kokonaan välttää hänelle aiheutuneen 276 000 markan määräisen vahingon. Tästä laskelmasta ei kuitenkaan voitu tehdä sellaista johtopäätöstä, ettei Peterillä olisi lainkaan oikeutta vahingonkorvaukseen saamatta jääneistä ansioista.</p>
        <p>Edellä sanotun mukaisesti Peteriltä oli jäänyt yhtiön sopimusrikkomuksen vuoksi saamatta 495 000 markan tavoiteansio, mutta Peteri olisi voinut Keuruun piirin alueelta saada 345 000 markan vuosiansion. Lisäksi Peteri olisi ollut oikeutettu saamaan yhtiöltä erillisen korvauksen ylimääräisistä kustannuksista. Siinä tapauksessa, että Peteri olisi todellisuudessa saanut tuon 345 000 markan vuosiansion 495 000 markan tavoiteansion asemesta, hän olisi sopimuksen kohdan 8 korvausehdon mukaan ollut oikeutettu saamaan yhtiöltä 27 600 markan korvauksen. Peteri olisi toisin sanoen ollut oikeutettu 27 600 markan määräiseen vahingonkorvaukseen saamatta jääneistä ansioista siinä tapauksessa, että hän olisi täyttänyt edellä mainitun torjuntavelvollisuutensa.</p>
        <p>Kihlakunnanoikeuden mielestä ei ollut olemassa perusteita saattaa Peteriä huonompaan asemaan kuin missä hän olisi ollut täyttäessään torjuntavelvollisuutensa ja suorittaessaan siinä tarkoituksessa yhtiön Keuruun piiristä osoittaman puutavaran kuljetustyön. Jo edellä selostetuilla perusteilla sopimuksen kohdan 8 korvausehdon soveltaminen johti tässäkin tilanteessa Peterin kannalta kohtuuttomuuteen.</p>
        <p>Työskentelystä Keuruun piirin alueella Peterille olisi kertynyt vuosiansiota 345 000 markkaa, mikä olisi ollut 70 prosenttia Peterin yhtiön sopimusrikkomuksen vuoksi saamatta jääneestä vuosiansiosta 495 000 markasta. Yhtiö oli esittänyt oikeudelle selvityksen metsäalan koneurakoinnissa täyttymättä jääneen sopimusvuosiansion korvausmenettelystä, jonka mukainen korvaus olisi ollut 15 prosenttia viimeksi mainitusta vuosiansiosta eli 74 250 markkaa. Näin lasketun määrän tuomitseminen Peterille korvaukseksi saamatta jääneistä ansioista johti kohtuulliseen lopputulokseen. Sen vuoksi kihlakunnanoikeus on oikeustoimilain 36 §:n nojalla sovitellut sopimuksen kohdan 8 kohtuuttomuuteen johtavaa vahingonkorvausehtoa niin, että Peteri oli oikeutettu yhtiön sopimusrikkomuksen vuoksi 74 250 markan suuruiseen soviteltuun korvaukseen saamatta jääneistä ansioista.</p>
        <p>Yhtiö oli vaatinut, että kihlakunnanoikeus oikeustoimilain 36 §:n nojalla sovittelisi tavoiteansiosopimuksen ehtoa 3 siten, että Peteri oli sopimuksen nojalla ollut velvollinen suorittamaan ajoja yhtiön osoituksen mukaan Keuruun piirin alueella ja sen lähialueilla. Kihlakunnanoikeus on todennut, ettei ollut tarvetta yhtiön vaatimaan sopimuksen sovitteluun, koska kihlakunnanoikeus oli katsonut Peterillä olleen yhtiönkin väittämän vahingonkärsijän torjuntavelvollisuuden.</p>
        <p>Peterin kirjanpidon hoitaneen laskentaesimies Antero Suikkasen todistelusta sekä oikeudelle esitetyistä Peterin taseista, tuloslaskelmista ja pankkien todistuksista kävi ilmi, että Peterille oli aiheutunut ylimääräisiä korkokuluja vuonna 1989 ansioiden saamatta jäämisen vuoksi kihlakunnanoikeuden arvion mukaan Peterin ilmoittamat 110 000 markkaa. Yhtiö oli sopimusrikkomuksensa vuoksi velvollinen suorittamaan tämän määrän Peterille vahingonkorvauksena.</p>
        <p>Edellä lausutun perusteella kihlakunnanoikeus on velvoittanut Repola Oy:n suorittamaan Peterille vahingonkorvaukseksi saamatta jääneistä ansioista 74 250 markkaa ja ylimääräisistä korkokuluista 110 000 markkaa eli yhteensä 184 250 markkaa 16 prosentin korkoineen haasteen tiedoksiantopäivästä 10.4.1990 lukien.</p>
        <p>Peteri ja yhtiö hakivat muutosta kihlakunnanoikeuden päätökseen.</p>
      </div>
      <div>
        <h3>Rovaniemen hovioikeuden tuomio 15.9.1993</h3>
        <p>Hovioikeus on lausunut muun muassa, että kihlakunnanoikeudessa todistajina kuullut piiriesimies Martti Räikkönen ja metsätyönjohtaja Reijo Jämsen olivat kertoneet, että Peterin kanssa 21.12.1988 käydyssä, ajojen järjestämistä Peterille Keuruun piirin alueelta koskeneessa neuvottelussa Peterille oli tarjottu puutavaraa ajettavaksi 20 000 kuutiometriä, mutta Peteri oli halunnut suurempaa ajomäärää. Peterin kanssa oli keskusteltu siitä, että ajoja oli mahdollista saada lisää, mutta varmuudella Peterin kuljetettavaksi ei kuitenkaan ollut voitu tarjota puutavaraa enempää kuin 20 000 kuutiometriä. Peteri ei todistajien käsityksen mukaan ollut asettanut Keuruun piirin alueelle siirtymisensä ehdoksi lisäajojen järjestämistä. Neuvotteluissa oli sovittu, että Peterin tuli ottaa Jämseniin yhteyttä sen jälkeen, kun Peteri oli saanut ajot Oulussa loppuun suoritetuksi. Yhteydenoton tarkoituksena oli ollut sopia yksityiskohtaisesti ajojen aloittamisesta Keuruun piirin alueella.</p>
        <p>Todistaja Jämsen oli lisäksi kertonut, että hän oli soittanut Peterille tammikuun ensimmäisellä viikolla 1989, kun Peteri ei ollut ottanut häneen yhteyttä. Peteri oli tuolloin ilmoittanut, että hänellä oli vielä ajoja Oulussa ja ettei hän tämän vuoksi ollut voinut siirtyä Keuruun piirin alueelle. Todistajalle oli jäänyt sellainen käsitys, että Peteri ottaisi häneen yhteyden lähipäivinä. Todistaja oli viikon kuluttua ottanut uudestaan yhteyden Peteriin puhelimitse. Tuolloin Peteri oli kieltäytynyt tulemasta Keuruun piirin alueelle. Peteri oli keskustellut todistajan kanssa niistä puumääristä, jotka yhtiö olisi pystynyt hankkimaan ulkopuolisilta. Todistaja ei kuitenkaan ollut luvannut Peterille lisäajoja, koska tuossa vaiheessa oli ollut epäselvää, olisiko yhtiön omiakaan puita saatu metsästä pois.</p>
        <p>Kihlakunnanoikeudessa todistajana kuultu metsänhoitaja Eero Heikki Ilmari Vuorinen oli kertonut, että Peteri oli ollut syksyllä 1988 yhteydessä häneen ja kysynyt, miten sopimus täytetään vuonna 1989. Todistaja oli tiennyt, että yhtiöllä oli Keuruun piirin alueella leimikoita, mutta koska hän ei ollut tiennyt asiaa tarkasti, hän oli antanut Räikköselle ohjeet ottaa yhteyttä Peteriin. Räikkönen ja Jämsen olivat järjestäneet aiemmin mainitun, 21.12.1988 pidetyn neuvottelun, jossa oli ollut tarkoitus sopia Peterin siirtymisestä Keuruun piirin alueelle. Tammikuun alkupuolella 1989 todistaja oli saanut Räikköseltä tietää, että Peteri ei ollut ilmaantunut Keuruun piirin alueelle. Lisäksi todistajalla oli sellainen mielikuva, että Peteri oli ottanut yhteyden häneen ja kysynyt lisäajoista. Todistaja ei kuitenkaan ollut kyennyt lupaamaan Peterille tiettyä määrää lisäajoja. Peteri ei tästä huolimatta ollut asettanut Keuruun piirin alueelle siirtymisensä ehdoksi lisäajoja.</p>
        <p>Peteri itse oli kihlakunnanoikeudessa kertonut, että hänelle oli luvattu neuvotteluissa ajoja noin 200 000 markan edestä. Hän oli neuvottelun jälkeen ottanut yhteyden Vuoriseen ja sanonut tälle, ettei hänen kannattanut siirtyä Räikkösen ja Jämsenin lupaamilla ajoilla Keuruun piirin alueelle. Vuorinen oli luvannut harkita asiaa. Peterin käsityksen mukaan 21.12.1988 käydyt neuvottelut olivat olleet epämääräisiä keskusteluja eikä Räikkösellä ja Jämsenillä ollut ollut asiassa päätösvaltaa, koska sopimusta oli yritetty tehdä Vuorisen ja Peterin välillä.</p>
        <p>Räikkösen ja Jämsenin kertomuksista ilmeni, että Peteri oli 21.12.1988 käydyssä neuvottelussa vaatinut lisäajoja. Peteri oli itse kertonut, että varsinaiset tavoiteansiosopimukseen liittyvät neuvottelut oli käyty hänen ja Vuorisen välillä. Vuorinen oli puolestaan kertonut, että Räikkösen, Jämsenin ja Peterin välinen, 21.12.1988 pidetty neuvottelu oli järjestetty sen vuoksi, ettei hän ollut tiennyt tarkkaan tilannetta Keuruun piirin alueella.</p>
        <p>Huomioon ottaen sen, että varsinaiset tavoiteansiosopimukseen liittyvät neuvottelut oli käyty Peterin käsityksen mukaan hänen ja Vuorisen välillä, ja sen, että Peteri oli neuvotteluissa vaatinut lisäajoja, hovioikeus on katsonut jääneen näyttämättä, että Peteri olisi 21.12.1988 käydyssä neuvottelussa sitoutunut siirtymään Keuruun piirin alueelle.</p>
        <p>Yhtiö oli kuljetussopimuksessa sitoutunut antamaan Peterille puutavaran kuljetustyötä pääasiassa Kemijärven alueella 1.1.1985 lukien viiden vuoden ajan vähintään 550 000 markan vuotuisen bruttoansion edestä. Sopimus oli toteutunut siten, että Peteri oli ansainnut vuonna 1985 yhtiön ajoista 761 764,92 markkaa, vuonna 1986 671 991,58 markkaa, vuonna 1987 431 608,29 markkaa ja Vapo Oy:n ajoista 101 910,13 markkaa sekä vuonna 1988 1 726 markkaa ja Vapo Oy:n ajoista 412 307,23 markkaa. Peteri oli myös saanut vuodelta 1988 sopimuksen mukaista vahingonkorvausta 27 725,85 markkaa.</p>
        <p>Yhtiö ei ollut voinut enää vuosina 1988 ja 1989 tarjota Peterille työtä sopimuksen mukaisesti pääasiallisesti Kemijärven alueelta, koska yhtiö oli lopettanut Martinniemen ja Röytän sahojen toiminnan. Muuttuneen tilanteen vuoksi yhtiö oli yrittänyt irtisanoa Peterin sopimuksen 1.5.1987 alkaen, mutta Peterin vedottua viisivuotiseen sopimukseen yhtiö oli luopunut irtisanomisesta. Todistaja Vuorinen oli kertonut, että Peteri oli sopimuksen jatkuvuudesta neuvoteltaessa vedonnut siihen, että yhtiöllä oli metsiä Etelä-Suomessa ja että yhtiö voi tarjota hänelle ajomahdollisuuksia siellä. Yhtiö oli vuodeksi 1988 saanut Peterin työllistetyksi Vapo Oy:n työmaalle Oulun läheisyyteen maksamalla Vapo Oy:n korvauksen ja tavoiteansiosopimuksen mukaisen korvauksen erotuksen Vapo Oy:lle. Kun Peteri oli syksyllä 1988 tiedustellut Vuoriselta vuoden 1989 ajoja, Vuorinen oli kertonut, että yhtiöllä oli omia leimikoita muun muassa Pyhännän, Pyhäjärven ja Kiuruveden alueilla. Vuorisen toimeksiannosta piiriesimies Räikkösen tehtävänä oli ollut sopia tarkemmin Peterin työllistämisestä noilla leimikoilla.</p>
        <p>Neuvotellessaan Keuruun piirin alueelle siirtymisestä Peterillä oli ollut aihetta otaksua, ettei hän tulisi saavuttamaan siellä koko tavoiteansiota, joka oli 550 000 markkaa. Yhtiön näyttämä ja Peterin tietoon neuvottelutilanteessa saatettu puutavaramäärä 20 000 kuutiometriä, joka olisi taannut noin 400 000 markan ansiot, oli ollut kuitenkin niin huomattava, että Peterin olisi tuossa muuttuneessa tilanteessa tullut hyväksyä yhtiön tarjous siirtyä Keuruun piirin alueelle. Sopimuksen ehto ajojen järjestämisestä pääasiassa Kemijärven alueella ei ole ollut sopimuksen molemminpuoliseksi täyttämiseksi noissa olosuhteissa niin olennainen, että Peterillä olisi ollut oikeus kieltäytyä lähtemästä Keuruun piirin alueelle. Yhtiöllä oli ollut syytä olettaa, että Peteri hyväksyisi sopimuksensa jatkamiseksi käytettävissä olleen ja ennakolta molemminpuolisesti huomioon otetun ratkaisuvaihtoehdon.</p>
        <p>Sopimuksessa oleva ansiotakuuta koskeva ehto oli tehty Peterin hyväksi. Kun Peteri oli näyttänyt, ettei hän olisi voinut päästä sopimuksella taattuun ansiotasoon, vaikka hän olisi siirtynyt Keuruun piirin alueelle, hänellä oli oikeus saada yhtiöltä sopimuksessa edellytetty korvaus puuttuvasta ansiosta laskettuna sen mukaisesti, mitä hän olisi ansainnut, jos hän olisi tehnyt työt.</p>
        <p>Mikäli Peteri olisi siirtynyt täyttämään sopimusta Keuruun piirin alueelle, yhtiö olisi ollut velvollinen korvaamaan hänelle tavoiteansiosta saamatta jääneen osuuden sopimuksen 8 kohdan mukaan. Yhtiö oli näyttänyt, että sillä oli ollut mahdollisuus tarjota Peterille Keuruun piirissä puutavaran kuljetuksista 402 545,90 markan ansiot. Yhtiö oli esittänyt näyttöä siitä, että Peterille olisi ollut tarjottavissa lisäansioita muiden puutavarayhtiöiden kuljetuksista niin paljon, että hän olisi saavuttanut 550 000 markan tavoiteansion. Näihin ansiomahdollisuuksiin olisi kuitenkin vaikuttanut se, olisiko Peterillä ollut tilaisuus ottaa niitä vastaan ajallisesti ja paikallisesti. Peterin lisäansioihin olisivat myös mitä todennäköisimmin vaikuttaneet pitkät matkat Kemijärvelle ja metsätraktorin ikääntyminen. Vastaavan ikäisillä metsätraktoreilla tavoiteansiot olivat olleet yhtiön solmimissa uusissa sopimuksissa noin 340 000 markkaa vuodessa. Näillä perusteilla hovioikeus on katsonut, että Peteri olisi todennäköisesti pystynyt hankkimaan Keuruun piirin alueelta yhtiön myötävaikutuksella noin 75 000 markan lisäansiot.</p>
        <p>Mikäli Peteri olisi saanut vuonna 1989 6 500,98 markan ja 402 545,90 markan ansiot sekä 75 000 markan lisäansiot, hänelle olisi kertynyt ansioita yhteensä 484 046,88 markkaa eli 88 prosenttia tavoiteansiosta 550 000 markasta. Yhtiön vuoden 1987 jälkeen solmimien tavoiteansiosopimusten mukaan korvaus tavoiteansion alittumisesta oli 7,5 prosenttia tavoiteansiosta, tässä tapauksessa 550 000 markasta, eli 41 250 markkaa. Vaikka sopimuksessa oleva korvausehto ei tässä tapauksessa sinänsä johtanut kohtuuttomuuteen, olosuhteet ja muuttunut korvauskäytäntö puolsivat Peterille edullisemman korvausehdon soveltamista. Näin ollen yhtiö oli velvollinen korvaamaan Peterille yhtiöstä johtuneesta syystä aiheutuneen vahingon 41 250 markalla.</p>
        <p>Yhtiön ja Peterin välisen sopimuksen mukaan yhtiö ei ollut velvollinen korvaamaan Peterille ylimääräisiä kuluja siinä tapauksessa, että sopimus jäi täyttymättä yhtiöstä riippuvasta syystä. Peterin oman menettelyn vuoksi korvauksen maksaminen ei ollut myöskään kohtuussyistä perusteltua.</p>
        <p>Edellä lausutun perusteella hovioikeus on, muuttaen kihlakunnanoikeuden päätöstä, velvoittanut Repola Oy:n suorittamaan Peterille vahingonkorvaukseksi 41 250 markkaa 16 prosentin korkoineen 10.4.1990 lukien sekä vapauttanut Repola Oy:n korvaamasta Peterin 110 000 markan määräisiä ylimääräisiä korkokuluja korkoineen.</p>
        <div>
          <p>Asian ovat ratkaisseet hovioikeuden jäsenet Lehtonen, Tyyne Repo ja Ritva Supponen. Esittelijä Tapio Alkula.</p>
        </div>
      </div>
    </div>
    <div>
      <h2 id="19950032mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 19.1.1994. Peteri on vaatinut, että hovioikeuden tuomio kumotaan ja hänen kanteensa hyväksytään ensisijaisesti kokonaan tai että hovioikeuden tuomiota muutetaan ainakin siten, että Repola Oy velvoitetaan suorittamaan Peterille kanteessa vaadittu korvaus ylimääräisistä korkokuluista tai vähintäänkin ne ylimääräiset kulut, jotka Peterille olisivat aiheutuneet siirtymisestä töihin Keuruun piirin alueelle.</p>
      <p>Repola Oy on antanut vastauksen ja vaatinut korvausta vastauskuluista korkoineen.</p>
    </div>
    <div>
      <h2 id="19950032yloa0">KORKEIMMAN OIKEUDEN RATKAISU 2.3.1995</h2>
      <div>
        <h3>Perustelut</h3>
        <p>Rauma-Repola Oy:n ja Peterin solmittua 21.12.1984 pitkäaikaisen puutavaran kuljetussopimuksen, jolla Peterille taattiin sopimuksen ehtojen mukaisesti puutavaran kuljetustyötä pääasiassa Kemijärven alueella vuositavoitteena olleen 550 000 markan bruttoansion verran, yhtiön mahdollisuudet tarjota ajoja pääasiallisella sopimusalueella ovat eräiden sahalaitosten lopettamisen johdosta olennaisesti vähentyneet.</p>
        <p>Kun Peterille ei ole vuodeksi 1989 osoitettu ajoja Kemijärven alueella, yhtiö on rikkonut sopimuksen ja on velvollinen korvaamaan Peterille aiheutuneen vahingon. Vahingon määrän osalta on otettava huomioon, että yhtiö on tarjonnut Peterille puutavaran kuljetuksia Keuruun piirin alueella. Hovioikeuden mainitsemilla perusteilla Korkein oikeus katsoo, että Peteri on ollut vahinkonsa vähentämiseksi velvollinen ottamaan tarjotun työn vastaan sekä että Peteri näin menetellen olisi päässyt 484 046 markan bruttoansioihin vuonna 1989. Vahingon määrään vaikuttaa myös se, että tulonhankkimiskustannukset vieraalla paikkakunnalla olisivat ilmeisesti olleet suuremmat kuin sopimusalueella.</p>
        <p>Kuljetussopimuksessa lähdetään siitä, että tavoiteansion toteutumatta jääminen korvataan vain osaksi. Lähemmät määräykset korvauksen laskemisesta sisältyvät sopimuksen 8. kohtaan. Koska yhtiö on edellä mainituin tavoin rikkonut sopimuksen ja sopimus sen vuoksi on purettu, ei sopimuksen 8 kohtaa kuitenkaan voida soveltaa sellaisenaan nyt kysymyksessä olevaan tapaukseen. Ottaen huomioon sopimuksen lähtökohdan ja ne ylimääräiset kustannukset, joita Peterillä vieraalla paikkakunnalla toimimisesta olisi ollut, Korkein oikeus arvioi Peterille sopimuksen rikkomisesta aiheutuneen vahingon 80 000 markaksi.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan siten, että Repola Oy velvoitetaan suorittamaan korvaukseksi Peterille 80 000 markkaa 16 prosentin korkoineen 10.4.1990 lukien.</p>
        <div>
          <p>Asian ovat ratkaisseet oikeusneuvokset Haarmann, Paasikoski (eri mieltä), Möller, Tulokas ja Kivinen (eri mieltä). Esittelijä Raimo Kyllästinen.</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Kivinen: Rauma-Repola Oy ja Peteri olivat 21.12.1984 solmineet pitkäaikaisen puutavaran kuljetussopimuksen, jolla Peterille tarjottiin sopimuksen ehtojen mukaisesti puutavaran kuljetustyötä pääasiassa Kemijärven alueella vuositavoitteena olleen 550 000 markan bruttoansion verran. Yhtiön mahdollisuudet tarjota ajoja pääasiallisella sopimusalueella olivat sittemmin eräiden sahalaitosten lopettamisen johdosta olennaisesti vähentyneet.</p>
        <p>Kun Peterille ei ole vuodeksi 1989 osoitettu ajoja Kemijärven alueella, yhtiö on rikkonut sopimuksen. Sopimuksen 8. kohdassa on määräykset urakanantajan suoritettavasta korvauksesta sen varalta, että urakanantaja ei pysty tarjoamaan urakoitsijalle täyttä ansiota sopimusvuoden aikana syistä, joiden voidaan katsoa johtuvan urakanantajasta. Korvaukset on määritelty korotuksina toteutuvista kuljetuksista suoritettaviin maksuihin. Korvauksesta sen varalta, että sopimuksen mukaisia kuljetuksia ei tarjottu lainkaan, ei sopimuskohdassa ole määräystä. Kohtaa ei siten voida soveltaa kysymyksessä olevaan tapaukseen.</p>
        <p>Peterin ja yhtiön edustajien kesken on 21.12.1988 käyty neuvottelu Peterin siirtymisestä töihin yhtiön Keuruun piiriin kuuluvalle alueelle, joka sijaitsi yli 400 kilometrin etäisyydellä Kemijärveltä. Tuossa neuvottelussa yhtiön taholta on tarjottu Peterille vuodeksi 1989 vähintään 20 000 kuutiometrin puutavara-ajot, jotka olisivat vastanneet noin 400 000 markan bruttoansiota. Peterin vaatimuksista huolimatta ajoja ei ole tarjottu varmuudella enempää. Repola Oy, joka on muodostunut Rauma-Repola Oy:n ja erään toisen yhtiön sulautumissopimuksen perusteella, on vastauksessaan Peterin tänne tekemään valitukseen ensisijaisesti katsonut edelleen, että Peterin siirtymisestä työskentelemään Keuruun piiriin kuuluvalle alueelle oli syntynyt sitova sopimus. Katson, kuten hovioikeuskin, ettei tuollaista sopimusta ole näytetty syntyneen.</p>
        <p>Harkittaessa, olisiko Peteri vahinkonsa vähentämiseksi kuitenkin ollut velvollinen siirtämään kalustonsa Keuruun työalueelle ja tekemään siellä hänelle tarjottua kuljetustyötä, on otettava huomioon kaluston siirrosta ja elantomenojen kasvusta arvioitavissa olleet huomattavat kustannukset sekä se epävarmuus, mikä liittyi sopimuksen rikkoneen osapuolen tarjoamien, jo sinänsäkin sopimuksenmukaisia tavoitemääriä huomattavasti vähäisempien ajojen toteutumiseen. Katson, ettei Peterillä ole ollut riittävää varmuutta siitä, että hän olisi ilman riskiä lisävahingoista voinut vähentää yhtiön sopimusrikkomuksesta hänelle aiheutunutta vahinkoa. Arvioin sopimusrikkomuksesta Peterille aiheutuneeksi vahingoksi 150 000 markkaa. Siitä ei ole tehtävä vähennyksiä sillä perusteella, että Peteri jälkikäteen arvioiden olisi voinut vähentää vahinkoaan työskentelemällä Keuruun piirin alueella. Esittämilläni perusteilla muutan hovioikeuden tuomiota siten, että korotan Repola Oy:n Peterille maksettavaksi tuomitun vahingonkorvauksen 150 000 markaksi 16 prosentin korkoineen 10.4.1990 lukien.</p>
        <p>Oikeusneuvos Paasikoski: Olen samaa mieltä kuin oikeusneuvos Kivinen.</p>
      </div>
    </div>
  </finlex:content>
</finlex:document>
