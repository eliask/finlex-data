<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19950195</dcterms:identifier>
  <finlex:ecliIdentifier>ECLI:FI:KKO:1995:195</finlex:ecliIdentifier>
  <dcterms:title>KKO:1995:195</dcterms:title>
  <dcterms:description>
    <p>
      <strong>Lapsen elatus</strong>
    </p>
    <p>
      <strong>Perusteettoman edun palautus</strong>
    </p>
  </dcterms:description>
  <finlex:registerNumber>S94/74</finlex:registerNumber>
  <dcterms:date pvm="19950308">1995-03-08</dcterms:date>
  <finlex:fileCopyNumber>4850</finlex:fileCopyNumber>
  <dcterms:issued pvm="19951122">1995-11-22</dcterms:issued>
  <dcterms:abstract>
    <p>Elatussopimuksen mukaan kuukausittain maksettavat elatusavut oli osituksessa kuitattu maksetuksi kertamaksuna siten, että toinen puoliso sai kokonaisuudessaan puolisoiden yhteisesti omistaman kiinteistön. Maksun saaneen puolison katsottiin saaneen perusteetonta etua siltä ajalta, jonka lapsi myöhemmin vakiintuneeksi osoittautuneen järjestelyn nojalla asui maksun suorittaneen puolison luona. Maksun saanut puoliso velvoitettiin palauttamaan rahamäärä, joka vastasi sanotulta ajalta maksettavia elatusapueriä.</p>
    <p>Ään.</p>
    <p>Vrt. <a href="http://www.finlex.fi/fi/oikeus/kko/kko/1980/19800071">KKO:1980-II-71</a></p>
  </dcterms:abstract>
  <dcterms:tableOfContents>
    <a href="19950195aloa0">ASIAN KÄSITTELY ALEMMISSA OIKEUKSISSA</a>
    <a href="19950195mhaku0">MUUTOKSENHAKU KORKEIMMASSA OIKEUDESSA</a>
    <a href="19950195yloa0">KORKEIMMAN OIKEUDEN RATKAISU 22.11.1995</a>
  </dcterms:tableOfContents>
  <finlex:content id="s19950195.kko">
    <div>
      <h2 id="19950195aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Jyväskylän raastuvanoikeuden päätös 11.5.1993</h3>
        <p>Raastuvanoikeus katsoi selvitetyksi, että Tuija Tikkinen ja Ari Porrassalmi olivat 4.1.1990 allekirjoittamallaan ja Jyväskylän kaupungin sosiaalilautakunnan 9.1.1990 vahvistamalla sopimuksella lapsen huollosta ja tapaamisoikeudesta sopineet, että heidän poikansa Jari Olavi Porrassalmen (s. 25.11.1980) huolto uskotaan molemmille vanhemmille yhteisesti ja että lapsi asuu äitinsä Tuija Tikkisen luona.</p>
        <p>Edelleen 15.1.1990 allekirjoitetulla ja 25.1.1990 vahvistetulla elatussopimuksella Ari Porrassalmi oli sitoutunut suorittamaan elatusapua lapselleen Jari Porrassalmelle 800 markkaa kuukaudessa ajalta 1.2.1990 -24.11.1998 eli siihen saakka kun lapsi täyttää 18 vuotta.</p>
        <p>Ari Porrassalmi ja Tikkinen olivat avioeron jälkeen 10.5.1990 allekirjoitetussa ositussopimuksessa sopineet, että Ari Porrassalmen edellä mainittuun elatussopimukseen perustuvat elatusmaksut kuitattiin kaikilta osin maksetuksi ositussopimuksen allekirjoituksin sitä vastaan, että Tikkinen sai yksin omistukseensa Ruohoranta -nimisen tilan RN:o 3:28 Jyväskylän kaupungin Palokan kylässä.</p>
        <p>Näiden sopimusten allekirjoittamisen jälkeen olosuhteet olivat kuitenkin muuttuneet siten, että Jari Porrassalmi oli muuttanut 15.1.1991 omasta tahdostaan asumaan isänsä Ari Porrassalmen luokse. Tämän vuoksi Tikkinen ja Ari Porrassalmi olivat 11.9.1991 allekirjoittaneet uuden sopimuksen Jari Porrassalmen huollosta. Sopimuksen mukaan lapsen huolto oli jäänyt edelleen molemmille puolisoille yhteisesti, mutta Jari Porrassalmi asui isänsä luona. Jyväskylän kaupungin sosiaalilautakunta oli vahvistanut sopimuksen 13.9.1991. Vastaavasti muuttuneiden olosuhteiden vuoksi Jari Porrassalmesta oli tehty 11.9.1991 uusi elatussopimus, jonka mukaan Tikkinen sitoutui suorittamaan elatusapua Jari Porrassalmelle 800 markkaa kuukaudessa 15.1.1991 lukien 24.11.1998 saakka. Tikkinen on maksanut tämän sopimuksen mukaiset elatusavut.</p>
        <p>Ari Porrassalmi katsoi, että hän oli perusteettomasti maksanut elatusapua ajalta 15.1.1991 - 24.11.1998, koska Jari Porrassalmi oli asunut hänen luonaan 15.1.1991 lukien. Etukäteen maksetuiksi kuitattujen elatusapujen määrä sanotulta ajalta oli yhteensä 74 400 markkaa.</p>
        <p>Ari Porrassalmi vaati, että Tikkinen velvoitetaan suorittamaan hänelle perusteettomasti maksetut elatusmaksut 16 prosentin korkoineen haasteen tiedoksisaamisesta lukien.</p>
        <p>Tikkinen kiisti vaatimukset kokonaisuudessaan perusteettomina.</p>
        <p>Tikkinen väitti kanteen kohdistuvan tosiasiassa Porrassalmien 10.5.1990 tekemään ositussopimuksen sisällön muuttamiseen, koska elatusavun maksamisesta kertakaikkisesti oli sovittu nimenomaisesti ositussopimuksessa, jota asianosaiset olivat sitoutuneet olemaan moittimatta.</p>
        <p>Raastuvanoikeus katsoi, ettei kanteessa ollut kyse ositussopimuksesta tai sen moittimisesta vaan muuttuneista olosuhteista elatusvelvollisuudessa. Koska olosuhteet olivat lapsen elatuksen suhteen muuttuneet siten, että elatusvelvolliseksi olikin 15.1.1991 tullut Tikkinen, kun lapsi oli muuttanut isänsä luokse asumaan, ja koska Porrassalmi oli maksanut elatusapua 24.11.1998 saakka eli 74 400 markkaa, raastuvanoikeus katsoi, että Tikkisen oli sanottu elatusapu palautettava perusteettomana etuna 16 prosentin korkoineen haasteen tiedoksiantopäivästä 28.10.1992 lukien Ari Porrassalmelle.</p>
      </div>
      <div>
        <h3>Vaasan hovioikeuden tuomio 25.11.1993</h3>
        <p>Tikkinen valitti hovioikeuteen.</p>
        <p>Hovioikeus katsoi, että kanne perustui siihen, että kun ositussopimusta solmittaessa oli sovittu elatusapujen kuittaamisesta kertaluonteisella suorituksella kiinteistöä vastaan, oli samalla edellytetty, että lapset jäivät äitinsä luo asumaan sanotulle kiinteistölle.</p>
        <p>Kun Jari Olavi Porrassalmi oli pian ositussopimuksen solmimisen jälkeen muuttanutkin isänsä luo asumaan, mainitun järjestelyn edellytykset eivät olleet toteutuneet. Tämän vuoksi Tikkinen kanteen mukaan saisi perusteetonta etua siitä, että järjestely kuitenkin jäisi pysyväksi. Kanteessa ei kuitenkaan ollut vaadittu kiinteistön tai sen osan palauttamista, vaan rahasuoritusta Tikkiseltä. Kysymys ei ollut lapsen elatuksesta annetun lain 11 §:ssä tarkoitetusta elatusavun muuttamisesta eikä sanotun lain 12 §:n 1 momentin säännös ollut esteenä Ari Olavi Porrassalmen vaatimukselle.</p>
        <p>Ari Olavi Porrassalmi oli asianomaisen sosiaalilautakunnan 25.1.1990 vahvistamalla elatussopimuksella sitoutunut suorittamaan muun ohella Jari Olavi Porrassalmelle elatusavuksi 800 markkaa kuukaudelta 24.11.1998 saakka. Sen jälkeen asianosaisten 10.5.1990 tekemässä ositussopimuksessa oli sovittu, että tuohon elatussopimukseen perustuvat elatusmaksut kuitattiin kaikilta osiltaan maksetuiksi ositussopimuksen allekirjoituksella sitä vastaan, että Tikkinen sai yksin omistukseensa asianosaisten yhteisesti omistaman ja heidän yhteisenä kotinaan käytetyn Ruohorannan tilan. Jari Olavi Porrassalmi oli kuitenkin 15.1.1991 muuttanut pysyvästi isänsä Ari Olavi Porrassalmen luokse asumaan ja asianomainen sosiaalilautakunta oli 13.9.1991 tekemällään päätöksellä vahvistanut asianosaisten 11.9.1991 tekemän sopimuksen lapsen huollosta ja tapaamisoikeudesta, jonka mukaan lapsi asui isän luona. Näin ollen velvoite, jonka vuoksi osituksessa toteutettu varallisuudensiirto oli tehty, ei ollut muodostunutkaan niin suureksi, kuin asianosaiset olivat ositusta tehdessään ajatelleet. Kuten jo edeltäkin ilmeni, jutussa oli siis kysymys siitä, oliko Tikkisen palautettava Ari Olavi Porrassalmelle tuo perusteeton etu.</p>
        <p>Mitä ensin tuli 15.1. ja 11.9.1991 väliseen aikaan, hovioikeus totesi, ettei Tikkinen tältä ajalta ollut saanut perusteetonta etua. Tämä johtui siitä, etteivät asianosaiset olleet sopineet siitä, ettei Ari Olavi Porrassalmen ollut tarvinnut maksaa elatusapua Jari Olavi Porrassalmelle tuolta ajalta, vaan elatusavut oli päinvastoin tältäkin ajalta kuitattu maksetuiksi. Näin ollen Ari Olavi Porrassalmen oli kuulunutkin täyttää tuohon aikaan kohdistuva, 15.1.1990 tehtyyn elatussopimukseen perustuva elatusvelvollisuutensa, vaikkakin Jari Olavi Porrassalmi oli jo tuolloin asunut hänen luonaan.</p>
        <p>Mitä tuli tämän jälkeiseen aikaan, jolta Tikkinen oli saanut perusteetonta etua, hovioikeus totesi, että Tikkisen oli katsottava ottaneen varallisuudensiirron vastaan vilpittömässä mielessä. Sen vuoksi hovioikeus oli ottanut harkittavakseen, voitiinko kanteessa kerrotusta seikasta huolimatta ositussopimusta edelleenkin kohtuudella noudattaa, ja tässä tarkoituksessa hovioikeus kiinnitti huomiota seuraaviin seikkoihin:</p>
        <p>Kiinteistö oli muodostanut merkittävän osan puolisoiden ositettavasta varallisuudesta. Sen omistusoikeudesta sopiminen oli ollut olennainen osa puolisoiden välistä sopimusta. Sen mukaan kiinteistö oli jäänyt Tikkiselle ja lapset olivat saaneet jäädä asumaan äidin luo entiseen kotiinsa. Kiinteistön arvolla olikin kuitattu, paitsi Jari Olavi Porrassalmelle, myös 13.2.1984 syntyneelle Elisa Maria Porrassalmelle tulevat elatusavut.</p>
        <p>Hovioikeus katsoi, että kiinteistön arvo ei näissä olosuhteissa ollut ilmeisesti tarkoitettukaan tulevan suoranaisesti lasten hyväksi, vaan että kiinteistö oli tarkoitettu kuulumaan Tikkiselle omistusoikeuksin. Koska kiinteistön jääminen äidille oli tehnyt mahdolliseksi lasten jäämisen hänen luokseen entiseen kotiin, järjestely oli välillisesti koitunut myös lasten hyväksi.</p>
        <p>Rahaa ei ollut osituksessa käytetty, vaan asianosaiset olivat sopineet omaisuutensa jakoon sekä lasten huoltoon ja elatukseen liittyvistä seikoista puolisoiden yhteisten varojen puitteissa. Tikkinen oli jo ehtinyt, kulunut aika huomioon ottaen, järjestää elämänsä vallitsevien olojen mukaan. Näissä olosuhteissa oli kohtuutonta edellyttää Tikkisen realisoivan kiinteistöä vain sen vuoksi, että toinen lapsista oli kerrotuin tavoin siirtynyt asumaan isän luokse. Ari Olavi Porrassalmen oli toisaalta tullut ottaa lukuun mahdollisuus, että hänen elatusvastuunsa saattoi syystä tai toisesta ennenaikaisesti vähentyä. Tästä huolimatta ositussopimuksen sanamuoto viittasi siihen, että asianosaiset olivat tarkoittaneet järjestää keskinäiset välinsä lopullisesti siten, kuin ositussopimus osoitti. Näin ollen ei Ari Olavi Porrassalmenkaan kannalta ollut kohtuutonta se, ettei perusteetonta etua määrätä lainkaan palautettavaksi.</p>
        <p>Näillä perusteilla hovioikeus kumosi raastuvanoikeuden päätöksen.</p>
        <p>Kanne hylättiin. Tikkinen vapautettiin velvollisuudesta suorittaa Ari Olavi Porrassalmelle perusteettomana etuna maksettavaksi tuomittua lapsen elatusapua 74 400 markkaa korkoineen.</p>
        <div>
          <p>Asian ovat ratkaisseet hovioikeuden jäsenet Pöytäniemi, Eklund ja Palmu. Esittelijä Jorma Rudanko.</p>
        </div>
      </div>
    </div>
    <div>
      <h2 id="19950195mhaku0">MUUTOKSENHAKU KORKEIMMASSA OIKEUDESSA</h2>
      <p>Ari Olavi Porrassalmelle on myönnetty valituslupa. Valituksessaan Porrassalmi on uudistanut kanteensa.</p>
      <p>Tikkinen on vastannut valitukseen ja ilmoittaen, että Jari Olavi Porrassalmi on 30.1.1994 lähtien asunut hänen luonaan, vaatinut sen hylkäämistä.</p>
      <p>Porrassalmi on antanut pyydetyn vastaselityksen Tikkisen vastauksen johdosta. Siinä hän on ilmoittanut pysyvänsä vaatimuksissaan, koska Jari Olavi Porrassalmen tarkoituksena ei ollut jäädä pysyvästi äitinsä luokse asumaan. Joka tapauksessa elatusapu oli ollut perusteeton ajalta 15.1.1991 - 30.1.1994, jonka Jari Olavi Porrassalmi oli asunut isänsä luona, ja Tikkisen on ainakin sitä vastaava määrä 28 800 markkaa palautettava Porrassalmelle.</p>
    </div>
    <div>
      <h2 id="19950195yloa0">KORKEIMMAN OIKEUDEN RATKAISU 22.11.1995</h2>
      <div>
        <h3>Perustelut</h3>
        <p>Puolisoiden osituksen yhteydessä tekemä sopimus kuukausittain maksettavien elatusapujen kertakaikkisesta kuittaamisesta on ollut pätevä ja maksulla, jonka tuli kattaa Ari Porrassalmen elatusvelvollisuus kunnes Jari Porrassalmi täyttää 18 vuotta, on ollut asianmukainen oikeusperuste. Lapsi on 15.1.1991 muuttanut Ari Porrassalmen luo asumaan. Olosuhteen vakiintuneisuutta osoittaa myös se, että Porrassalmi ja Tikkinen ovat 11.9.1991 tehneet elatussopimuksen, jonka sosiaalilautakunta on 13.9.1991 vahvistanut ja jolla Tikkinen on sitoutunut maksamaan elatusapua mainitusta muuttamisajankohdasta lukien. Lapsi muutti asianosaisten ilmoituksen mukaan 30.1.1994 asumaan takaisin Tikkisen luokse. Edellä olevan perusteella Korkein oikeus toteaa, että Ari Porrassalmen suorittama kertakaikkinen elatusmaksu on muuttunut perusteettomaksi siltä osin kuin se oli tarkoitettu kattamaan lapsen elatusta ajalta 15.1.1991 - 30.1.1994. Tämän vuoksi Tikkinen on velvollinen palauttamaan kolmen vuoden ajalta vaaditun perusteettomaksi osoittautuneen maksun.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan siten, että Tikkinen velvoitetaan palauttamaan Ari Olavi Porrassalmelle perusteettomasti maksettua elatusapua 28 800 markkaa 16 prosentin korkoineen 28.10.1992 lukien.</p>
        <div>
          <p>Asian ovat ratkaisseet presidentti Heinonen sekä oikeusneuvokset Haarmann, Paasikoski, Tulokas ja Hidén (eri mieltä). Esittelijä Kristiina Laakso (mietintö).</p>
        </div>
      </div>
      <div>
        <h3>Esittelijän mietintö ja eri mieltä olevan jäsenen lausunto</h3>
        <p>Esittelijäneuvos Laakso:</p>
        <p>Korkein oikeus antanee seuraavan tuomion:</p>
        <p>Perustelut</p>
        <p>Korkeimmalle oikeudelle esitetyn selvityksen mukaan Jari Porrassalmi asuu 30.1.1994 lukien Tikkisen luona kuten Ari Porrassalmen pojasta maksettavaa elatusapua kuitattaessa osituksessa edellytettiin. Näin ollen Korkein oikeus katsoo, ettei Tikkinen ole saanut perusteetonta etua pojan asuttua tilapäisesti Ari Porrassalmen luona.</p>
        <p>Tuomiolauselma</p>
        <p>Hovioikeuden tuomion lopputulosta ei muuteta.</p>
        <p>Oikeusneuvos Hidén: Porrassalmi ja Tikkinen ovat tammikuussa 1990 tehneet alempien oikeuksien ratkaisuissa kerrotut sopimukset lasten huollosta ja elatuksesta. Huoltoa koskevan sopimuksen mukaan asianosaisten kahden lapsen tuli asua Tikkisen luona ja elatussopimuksen mukaan Porrassalmen tuli 1.2.1990 alkaen maksaa elatusapua 800 markkaa kuukaudessa kummallekin lapselle siihen asti kunnes nämä täyttivät 18 vuotta. Lisäksi on ositussopimuksessa 10.5.1990 sovittu siitä, että elatussopimukseen perustuvat Porrassalmen maksettavat elatusmaksut yhteensä 197 600 markkaa kuitattiin kaikilta osiltaan maksetuiksi sitä vastaan, että Tikkinen sai yksin omistukseensa puolisoiden yhteisesti omistaman kiinteistön. Elatussopimusta ja ositussopimusta siihen liittyvältä osalta on arvioitava yhtenä kokonaisuutena.</p>
        <p>Järjestelyt ovat merkinneet sitä, että Tikkinen otti yksin vastatakseen lasten elatuksesta Porrassalmen vapautuessa elatusvelvollisuudesta sitä vastaan, että hän luopui osituksessa osuudestaan yhteisesti omistettuun kiinteistöön. Tällä perusteella Tikkinen on saanut osituksessa enemmän omaisuutta kuin hän muuten olisi saanut. Kanteessa esitetty vaatimus, jonka mukaan Porrassalmen luo asumaan siirtyneen Jari Porrassalmen osalta maksetuiksi kuitatut elatusavut 15.1.1991 jälkeiseltä ajalta on palautettava Tikkisen saamana perusteettomana etuna, kohdistuukin Tikkiseen ja Tikkiselle siirtyneeseen varallisuuteen. Kysymys ei siten ole suoritettujen elatusapujen palauttamisesta sillä perusteella, että Porrassalmen elatusvelvollisuus olisi sittemmin määrätty lakkaamaan tai hänen maksettavaansa elatusapua olisi alennettu. Lapsen elatuksesta annetun lain 12 §:n 1 momentin säännös ei sen vuoksi ole esteenä kanteen hyväksymiselle, vaikka Porrassalmen elatusvelvollisuus onkin kuitattu kokonaan täytetyksi jo ennen kanteen vireille panemista.</p>
        <p>Vaatimus tarkoittaa ositussopimuksella puolisolta toiselle siirretyn varallisuuden palauttamista perusteettomana etuna. Kun ositussopimus on tältä osalta tehty elatussopimukseen perustuvan elatusvelvollisuuden täyttämisen tarkoituksessa, myöskään se seikka, että ositussopimuksen osapuolet ovat sitoutuneet olemaan ositusta moittimatta, ei sinänsä ole esteenä kanteen hyväksymiselle.</p>
        <p>Kanteen mukaan elatusmaksujen kuittaaminen ajalta, jonka lapsi onkin asunut ja tulee edelleen asumaan elatusvelvollisen luona, on osoittautunut perusteettomaksi. Korkeimpaan oikeuteen toimitetun selvityksen mukaan Jari Porrassalmi on kuitenkin 30.1.1994 muuttanut takaisin äitinsä luo asumaan.</p>
        <p>Hovioikeuden mainitsemilla perusteilla ja Korkeimman oikeuden ratkaisusta KKO 1980 II 71 ilmenevän periaatteen mukaan Tikkisen ei voida katsoa saaneen perusteetonta etua ajalta 15.1. - 10.9.1991, jolloin Jari Porrassalmen lapsen huoltoa koskevan sopimuksen mukaisesti tuli asua äitinsä luona.</p>
        <p>Jari Porrassalmi on asianosaisten 11.9.1991 tekemän uuden, sosiaalilautakunnan 13.9.1991 vahvistaman huoltoa koskevan sopimuksen mukaisesti asunut isänsä luona 30.1.1994 saakka. Kysymys on siten vain siitä, miten tulee arvioida kuittauksella täytetyn elatusvelvollisuuden sitä osaa, joka laskennallisesti vastaa elatussopimuksen mukaisia 800 markan määräisiä kuukausieriä tältä ajalta. Tämän osan suuruus on noin 23 000 markkaa eli noin 12 prosenttia elatusmaksujen kokonaismäärästä.</p>
        <p>Ratkaisu omaisuuden siirtämisestä Tikkiselle ja siihen liittyvästä elatusmaksujen kuittaamisesta on tehty osana ositussopimusta lähtien siitä, että asianosaisten alaikäiset lapset huollosta tehdyn sopimuksen mukaisesti asuvat äitinsä luona. Jari Porrassalmen muutettua nyt takaisin äitinsä luo olosuhteet vastaavat jälleen niitä edellytyksiä, joiden vallitessa sopimus tehtiin. Kun nuorempi lapsista on lisäksi koko ajan asunut Tikkisen luona, voidaan todeta, että sopimukselle asetetut edellytykset ovat olennaisilta osiltaan täyttyneet. Tätä arviointia ei muuta yksin se seikka, että Jari Porrassalmi on välillä asunut isänsä luona, kun siltä osalta kysymys on Porrassalmen elatusvelvollisuuden kokonaislaajuuteen nähden suhteellisen pienestä osasta. Jutussa ei tosin ole esitetty selvitystä yhteisesti omistetun kiinteistön arvosta eikä siten siitä, minkä suuruisesta varallisuudesta Porrassalmi luopui sitä vastaan, että hän vapautui elatusvelvollisuudestaan. Otan kuitenkin edellä esitetyn lisäksi arvioinnissani huomioon myös Tikkisen saaman omaisuuden laadun ja siihen liittyvänä sen tosiseikan, että rahaa ei Porrassalmen elatusvelvollisuutta täytettäessä ole käytetty.</p>
        <p>Näillä perusteilla katson, ettei Tikkinen ole saanut perusteetonta etua myöskään siltä osalta kuin elatusvelvollisuuden kuittauksen osituksessa voidaan laskea koskevan aikaa 11.9.1991 - 30.1.1994. Jätän hovioikeuden tuomion lopputuloksen pysyväksi.</p>
      </div>
    </div>
  </finlex:content>
</finlex:document>
