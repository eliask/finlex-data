<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19950149</dcterms:identifier>
  <finlex:ecliIdentifier>ECLI:FI:KKO:1995:149</finlex:ecliIdentifier>
  <dcterms:title>KKO:1995:149</dcterms:title>
  <dcterms:description>
    <p>
      <strong>Asianajaja</strong>
    </p>
    <p>
      <strong>Vahingonkorvaus</strong>
      <span>Sopimussuhteeseen perustuva vastuu</span>
      <span>Vanhentuminen</span>
    </p>
  </dcterms:description>
  <finlex:registerNumber>S94/1719</finlex:registerNumber>
  <dcterms:date pvm="19950606">1995-06-06</dcterms:date>
  <finlex:fileCopyNumber>3686</finlex:fileCopyNumber>
  <dcterms:issued pvm="19950912">1995-09-12</dcterms:issued>
  <dcterms:abstract>
    <p>Kysymys siitä, oliko asianajajan tilityksestä ilmennyt vahingonkorvausvaatimuksen peruste siten, että kanne olisi tullut nostaa kauppakaaren 18 luvun 9 §:ssä säädetyssä määräajassa.</p>
    <p>Ään.</p>
  </dcterms:abstract>
  <p>KK 18 luku 9 §</p>
  <dcterms:tableOfContents>
    <a href="19950149aloa0">ASIAN KÄSITTELY ALEMMISSA OIKEUKSISSA</a>
    <a href="19950149mhaku0">MUUTOKSENHAKU KORKEIMMASSA OIKEUDESSA</a>
    <a href="19950149yloa0">KORKEIMMAN OIKEUDEN RATKAISU 12.9.1995</a>
  </dcterms:tableOfContents>
  <finlex:content id="s19950149.kko">
    <div>
      <h2 id="19950149aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Heinolan kihlakunnanoikeudessa</h3>
        <p>Lyyli Korpela kertoi Martti Kainulaista vastaan ajamassaan kanteessa ja sitä kehittäessään, että hän oli 18.11.1987 päivätyllä kauppakirjalla myynyt Joutsan kunnan Pärnämäen kylässä sijaitsevan Hiekkaranta-nimisen tilan RN:o 4:106 Eino Isokivelle. Kauppakirjan oli laatinut ja allekirjoittanut Korpelan valtuuttama asiamies, asianajaja Martti Kainulainen. Kauppakirjan ehdon 3 mukaan "Lyyli Korpelalle henkilökohtaisesti perustetaan venevalkamaoikeus yhdelle veneelle Hiekkarannan ja Hauvalan tilojen rajalle eli Hiekkarannan tilan itärajalle."</p>
        <p>Korpelan Kainulaiselle antamien toimiohjeiden mukaan venevalkamaoikeus olisi pitänyt pysyvänä rasitteena perustaa Korpelan samassa kylässä omistaman Pyymäkinimisen tilan RN:o 4:18 hyväksi.</p>
        <p>Isokivi oli myynyt Hiekkarannan tilan edelleen ja Korpela oli menettänyt venevalkamaoikeuden. Tämän vuoksi ja koska Pyymäen tilan arvo oli venevalkamaoikeuden menettämisen vuoksi alentunut, Korpela vaati, että Kainulainen velvoitetaan suorittamaan hänelle vahingonkorvauksena 30 000 markkaa korkoineen.</p>
      </div>
      <div>
        <h3>Vastaus</h3>
        <p>Kainulainen vaati kanteen jättämistä tutkimatta tai hylkäämistä. Kainulainen oli tehnyt tilin heti kaupanteon jälkeen 18.11.1987 eikä kannetta ollut nostettu kauppakaaren 18 luvun 9 §:n mukaisessa yön ja vuoden määräajassa siitä lukien.</p>
      </div>
      <div>
        <h3>Kihlakunnanoikeuden päätös 3.6.1992</h3>
        <p>Kihlakunnanoikeus katsoi, että kysymyksessä ei ollut kauppakaaressa tarkoitettu asiamiehen toiminnan ja tilin moitetta koskeva asia vaan asiamiehen valtuutuksen vastaiseen toimintaan eli toimintaan ilman valtuutusta perustuva vahingonkorvaus.</p>
        <p>Kihlakunnanoikeus katsoi selvitetyksi, että Kainulainen oli Korpelan valtuuttamana myynyt Eino Isokivelle Hiekkarannan tilan muun muassa ehdoin, että Korpelalle henkilökohtaisesti perustetaan venevalkamaoikeus yhdelle veneelle Hiekkarannan ja Hauvalan tilojen rajalle eli Hiekkarannan tilan itärajalle.</p>
        <p>Kihlakunnanoikeus totesi Korpelan Kainulaiselle lähettämän valtuutuksen lähetekirjelmästä ilmenevän, että Kainulaisen olisi tullut kaupassa pidättää Korpelan omistaman Pyymäen tilan hyväksi Hiekkarannan tilaan kohdistuvana rasitteena oikeus venevalkamaan. Näin Kainulainen ei ollut kuitenkaan menetellyt, kuten edellä mainitusta kauppaehdosta kävi selville.</p>
        <p>Isokivi oli 26.8.1988 myynyt Hiekkarannan tilan edelleen pidättämättä Korpelalle 18.11.1987 päivätyn kauppakirjan mukaista henkilökohtaista venevalkamaoikeutta Hiekkarannan tilaan.</p>
        <p>Tästä Kainulaisen ja Isokiven menettelystä oli Korpelalle aiheutunut vahinkoa. Korpela ei ollut näyttänyt tätä vahinkoa Kainulaisen myöntämää 5 000 markkaa suuremmaksi.</p>
        <p>Kihlakunnanoikeus velvoitti Kainulaisen suorittamaan Korpelalle korvaukseksi kiinteistörasitteen menetyksestä 5 000 markkaa korkoineen.</p>
      </div>
      <div>
        <h3>Kouvolan hovioikeuden tuomio 17.8.1994</h3>
        <p>Kainulainen valitti hovioikeuteen.</p>
        <p>Hovioikeus totesi kanteessa vaaditun Kainulaiselta vahingonkorvausta siitä, että hän myydessään Korpelan valtuuttamana asiamiehenä tämän omistaman tilan oli sopinut venevalkamaoikeudesta toisin kuin Korpela oli toimeksiannossaan edellyttänyt. Kanne tarkoitti siten Kainulaisen toimintaa asiamiehenä.</p>
        <p>Myytyään tilan Kainulainen oli 18.11.1987 päivätyllä kirjeellään ilmoittanut Korpelalle myyneensä tilan 80 000 markan kauppahinnasta ja tilittävänsä kauppahinnan Korpelan pankkitilille. Vielä Kainulainen oli ilmoittanut kirjeessä, että tilan ostaja oli luvannut maksaa hänen palkkionsa kauppakirjan laatimisesta. Kainulainen oli liittänyt kirjeeseensä sanotun kauppakirjan. Kainulainen oli maksanut kauppahinnan Korpelan pankkitilille 19.11.1987.</p>
        <p>Hovioikeus katsoi, että kauppakaaren 18 luvun 9 §:ssä, verrattuna saman luvun 1 §:ään, tarkoitettiin säädellä niitä toimeksiannon aiheuttamia toimenpiteitä, jotka edellyttivät laskennallista tilitystä, kuten esimerkiksi toimeksisaajan hallussa olleen päämiehen omaisuuden hoitoa ja muuta vastaavaa, eikä sanottua säännöstä sen vuoksi ollut sovellettava nyt kysymyksessä olevaan kanteeseen. Näin ollen kanteen nostaminen ei ollut ollut sidottu sanotussa lainkohdassa säädettyyn asiamiehen tilityksen moittimista koskevaan vuoden määräaikaan. Kanne oli voitu panna vireille saatavan vanhentumiselle säädetyssä yleisessä 10 vuoden määräajassa, jonka kuluessa kanteen vireillepano oli tapahtunut.</p>
        <p>Kainulainen ei ollut näyttänyt, että Korpela olisi muuttanut kihlakunnanoikeuden päätöksessä mainitusta valtuutuksen lähetekirjelmästä ilmenevää toimeksiantoaan.</p>
        <p>Edellä mainituilla ja muutoin kihlakunnanoikeuden päätöksestä ilmenevillä perusteilla hovioikeus pysytti kihlakunnanoikeuden päätöksen lopputuloksen.</p>
        <div>
          <p>Asian ovat ratkaisseet hovioikeuden jäsenet Pitkänen, Kurri (eri mieltä) ja Esko Mikkola. Esittelijä Silja Palmgren (mietintö).</p>
        </div>
        <p>Eri mieltä ollut jäsen, hovioikeudenneuvos Kurri hyväksyi esittelijän mietinnön näin kuuluvat perustelut ja tuomiolauselman.</p>
        <p>Perustelut: Kainulainen on Korpelan asiamiehenä myynyt Korpelan omistaman kiinteistön. Korpela on antanut Kainulaiselle toimiohjeen pidättää hänen omistamalleen toiselle tilalle oikeus veneen pitoon myydyn tilan alueelle. Kainulainen, joka ei ole näyttänyt Korpelan suostuneen toimiohjeen muutokseen, on kaupassa pidättänyt tuon oikeuden henkilökohtaisesti Korpelalle. Kainulainen on tehnyt toimeksiannon hoitamisesta tilin Korpelalle 18.11.1987 lähettämällä Korpelalle kirjeen ja kauppakirjan sekä suorittamalla kauppahinnan Korpelan pankkitilille. Korpelalle ei ole aiheutunut kaupasta kuluja. Kainulaisen tilistä ilmenevät hänen suorittamansa toimet ja veneenpito-oikeutta koskevan asian lopputulos. Korpela on kauppakirjasta voinut havaita, että hänen antamastaan toimiohjeesta oli poikettu. Kainulaisen tili täyttää kauppakaaren 18 luvun 9 §:n vaatimukset. Korpelan on tullut moittia tiliä vuoden kuluessa sen antamisesta uhalla, että tili katsotaan muuten hyväksytyksi. Moite tarkoittaa myös vahingonkorvausvaatimusta. Korpela ei ole moittinut tiliä mainitussa määräajassa. Tämän vuoksi Korpelan Kainulaista vastaan ajama kanne on hylättävä myöhään nostettuna.</p>
        <p>Tuomiolauselma: Edellä mainituilla perusteilla hovioikeus muuttanee kihlakunnanoikeuden päätöstä siten, että hylkää Kainulaista vastaan ajetun kanteen ja vapauttaa Kainulaisen kaikesta korvausvelvollisuudesta Korpelaa kohtaan.</p>
      </div>
    </div>
    <div>
      <h2 id="19950149mhaku0">MUUTOKSENHAKU KORKEIMMASSA OIKEUDESSA</h2>
      <p>Kainulaiselle on myönnetty valituslupa. Valituksessaan Kainulainen on vaatinut hovioikeuden tuomion kumoamista ja kanteen hylkäämistä.</p>
      <p>Korpela on vastannut valitukseen.</p>
    </div>
    <div>
      <h2 id="19950149yloa0">KORKEIMMAN OIKEUDEN RATKAISU 12.9.1995</h2>
      <div>
        <h3>Perustelut</h3>
        <p>Korpelan asianajotoimeksiannon ja valtuutuksen perusteella Kainulainen on 18.11.1987 myynyt Korpelan kiinteistön muun muassa sellaisin kauppakirjaan merkityin ehdoin, että Korpelalle henkilökohtaisesti perustettiin venevalkamaoikeus myydyn tilan alueelle.</p>
        <p>Kanteellaan, joka on tullut vireille 23.3.1992, Korpela on vaatinut Kainulaiselta vahingonkorvausta toimeksiantoon liittyneen toimiohjeen rikkomisesta, koska venevalkamaoikeuden piti tulla Korpelan toisen tilan hyväksi pysyvänä rasitteena eikä vain myyjälle kuuluvana henkilökohtaisena oikeutena.</p>
        <p>Korkein oikeus toteaa, että kysymys on kauppakaaren 18 luvun 9 §:n mukaisesta toimeksiantosuhteesta. Kainulainen on kaupantekopäivänä lähettänyt Korpelalle kirjeen, josta ilmeni, että toimeksianto oli hoidettu ja että ostaja oli luvannut suorittaa Kainulaiselle tulevan palkkion kauppakirjan laatimisesta. Kirjeeseen oli liitetty kauppakirja. Kauppahinnan Kainulainen on maksanut Korpelan pankkitilille seuraavana päivänä. Näillä toimenpiteillä Kainulaisen on katsottava tehneen edellä mainitussa säännöksessä tarkoitetun tilin.</p>
        <p>Kuten esimerkiksi Korkeimman oikeuden ratkaisuista 1987:63 ja 1991:62 ilmenee, kauppakaaren 18 luvun 9 §:n mukaista vanhentumisaikaa on sovellettava myös toimeksiannon suorittamiseen liittyvään korvauskanteeseen sikäli kuin kanteen perusteena oleva virhe tai laiminlyönti on ilmennyt asiamiehen tilityksestä.</p>
        <p>Korpela on Kainulaisen valituksen johdosta Korkeimpaan oikeuteen antamassaan vastauksessa kertonut, että hän oli kauppakirjan saatuaan heti ottanut yhteyden Kainulaiseen, koska venevalkamaoikeutta ei ollut kauppakirjaan kirjattu sillä tavoin kuin Korpelan toimiohjeissa oli edellytetty. Siten Korpela on tunnustanut kauppakirjasta heti havainneensa, mitä venevalkamaoikeudesta oli sovittu. Korpela ei ole näyttänyt, että Kainulainen olisi Korpelan reklamoinnin johdosta antanut hänelle väärän tiedon kauppakirjan kyseisen kohdan merkityksestä.</p>
        <p>Kainulaisen tekemästä tilityksestä on siten ilmennyt Korpelan vahingonkorvausvaatimuksen peruste niin, että kauppakaaren 18 luvun 9 §:ssä säädetty asiamiehen tilityksen moittimista koskeva yön ja vuoden määräaika on alkanut kulua tästä tilityksestä. Korpela ei ole moittinut tiliä mainitussa määräajassa. Tämän vuoksi Korpelan kanne on hylättävä myöhään nostettuna.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja kihlakunnanoikeuden päätös kumotaan Kainulaista koskevilta osiltaan. Korpelan Kainulaista vastaan ajama kanne hylätään ja Kainulainen vapautetaan korvausvelvollisuudesta.</p>
        <div>
          <p>Asian ovat ratkaisseet oikeusneuvokset Lindholm (eri mieltä), Haarmann, Möller, Tulokas ja Kivinen. Esittelijä Kimmo Mikkola (mietintö).</p>
        </div>
      </div>
      <div>
        <h3>Esittelijän mietintö ja eri mieltä olevan jäsenen lausunto</h3>
        <p>Nuorempi oikeussihteeri Mikkola: Korkein oikeus lausunee:</p>
        <p>Perustelut</p>
        <p>Korpelan kanne perustuu siihen, että Kainulainen toimiessaan Korpelan asiamiehenä kiinteistön kaupassa ei ollut noudattanut saamiaan toimintaohjeita. Kainulainen oli Korpelan puolesta allekirjoittanut kauppakirjan, jossa venevalkamaoikeus oli myönnetty henkilökohtaisesti Korpelalle, vaikka Korpelan nimenomaisen ohjeen mukaan venevalkamaoikeus olisi tullut myöntää Pyymäen tilan hyväksi.</p>
        <p>Kainulainen on heti kaupanteon jälkeen tehnyt Korpelalle tilityksen toimistaan lähettämällä tälle kirjeen ja kauppakirjan sekä maksamalla kauppasumman Korpelan tilille.</p>
        <p>Kirjeessä ei ole mainittu mitään siitä, että venevalkamaoikeus oli kauppakirjassa myönnetty toisin kuin Korpelan ohjeessa oli esitetty. Venevalkamaoikeuden sisältö on ilmennyt Korpelan saamasta kauppakirjasta, mutta koska Korpela ei ole kiinteistön kaupan asiantuntija, ei voida vaatia, että hän pelkästään kauppakirjasta olisi ymmärtänyt kauppakirjassa käytetyn sanonnan merkityksen eron hänen ohjeessa määräämäänsä.</p>
        <p>Kainulaisen tekemästä tilityksestä ei siten ole ilmennyt Korpelan vahingonkorvausvaatimuksen peruste siten, että kauppakaaren 18 luvun 9 §:ssä säädetty asiamiehen tilityksen moittimista koskeva vuoden määräaika olisi alkanut kulua tästä tilityksestä. Kanne on voitu panna vireille saatavan vanhentumiselle säädetyssä yleisessä kymmenen vuoden määräajassa, jonka kuluessa kanteen vireillepano on tapahtunut.</p>
        <p>Tuomiolauselma</p>
        <p>Hovioikeuden tuomion lopputulosta ei muuteta.</p>
        <p>Oikeusneuvos Lindholm: Hyväksyn mietinnön.</p>
      </div>
    </div>
  </finlex:content>
</finlex:document>
