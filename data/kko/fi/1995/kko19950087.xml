<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19950087</dcterms:identifier>
  <finlex:ecliIdentifier>ECLI:FI:KKO:1995:87</finlex:ecliIdentifier>
  <dcterms:title>KKO:1995:87</dcterms:title>
  <dcterms:description>
    <p>
      <strong>Konkurssi</strong>
      <span>Takaisinsaanti konkurssipesään</span>
    </p>
  </dcterms:description>
  <finlex:registerNumber>S94/731</finlex:registerNumber>
  <dcterms:date pvm="19950120">1995-01-20</dcterms:date>
  <finlex:fileCopyNumber>1972</finlex:fileCopyNumber>
  <dcterms:issued pvm="19950523">1995-05-23</dcterms:issued>
  <dcterms:abstract>
    <p>Yhtiön palveluksessa oleva A, joka omisti noin viidenneksen yhtiön osakkeista, oli 16.7.1992 antanut yhtiölle lyhytaikaisen luoton. Yhtiö oli 14.10.1992 asetettu konkurssiin lääninveroviraston 25.9.1992 jättämästä hakemuksesta. Yhtiö oli 13.10.1992 maksanut velan yhtiön maksukyvyttömyydestä tietoiselle A:lle lähes kuukausi sen erääntymisen jälkeen varoilla, jotka yhtiö oli saanut edellisenä päivänä myymästään vaihto-omaisuudesta. Yhtiön katsottiin velan maksulla sopimattomasti suosineen A:ta toisten velkojien kustannuksella ja maksu peräytettiin.</p>
    <p>Ään.</p>
  </dcterms:abstract>
  <p>TakSL 5 §</p>
  <dcterms:tableOfContents>
    <a href="19950087aloa0">ASIAN KÄSITTELY ALEMMISSA OIKEUKSISSA</a>
    <a href="19950087mhaku0">MUUTOKSENHAKU KORKEIMMASSA OIKEUDESSA</a>
    <a href="19950087yloa0">KORKEIMMAN OIKEUDEN RATKAISU 23.5.1995</a>
  </dcterms:tableOfContents>
  <finlex:content id="s19950087.kko">
    <div>
      <h2 id="19950087aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Kurikan kihlakunnanoikeudessa</h3>
        <p>Krimo Oy:n (yhtiö) konkurssipesä kertoi liikkeenharjoittaja Esa Armas Saarenpäätä vastaan ajamassaan kanteessa, että yhtiö oli 14.10.1992 asetettu konkurssiin Vaasan lääninveroviraston 25.9.1992 jättämästä hakemuksesta. Saarenpää oli omistanut yhtiön 5 130 osakkeesta 1 132 osaketta. Lisäksi hän oli toiminut automyyjänä yhtiön Kauhajoen liikkeessä.</p>
        <p>Yhtiö oli 16.7.1992 allekirjoitetulla velkakirjalla lainannut Saarenpäältä velkakirjassa tarkemmin sovituin ehdoin 150 000 markkaa. Velka oli sovittu maksettavaksi takaisin kokonaisuudessaan viimeistään 16.9.1992.</p>
        <p>Yhtiö oli jo velkaa ottaessaan ollut maksukyvytön. Yhtiön tilintarkastaja oli 27.12.1991 antamassaan, tilikautta 1.7.1990 - 30.6.1991 koskevassa tilintarkastuskertomuksessa todennut, että yhtiön koko osakepääoma oli menetetty, ja kehottanut yhtiön hallitusta ryhtymään osakeyhtiölain 13 luvun 2 §:n mukaisiin toimenpiteisiin. Tämän jälkeenkin yhtiön taloudellinen tilanne oli koko ajan ollut kriittinen ja yhtiö oli harkinnut jopa omaisuutensa luovuttamista konkurssiin.</p>
        <p>Jatkuvasta kriittisestä tilanteesta huolimatta yhtiö oli vielä 10.6.1992 pitämässään yhtiökokouksessa pidentänyt 1.7.1991 - 30.6.1992 tilikautensa päättymään poikkeuksellisesti vasta 31.12.1992. Näin siitäkin huolimatta, että yhtiölle oli 29.5.1992 annettu tiedoksi Vaasan lääninveroviraston kahdeksan päivän konkurssiuhkainen maksukehotus.</p>
        <p>Saadakseen varoja Saarenpäältä saamansa velan maksuun yhtiö oli 12.10.1992 tehdyllä kaupalla myynyt merkittävän osan arvokkaimpia varaosiaan 140 000 markan kauppahinnasta, vaikka niiden oikea kauppahinta olisi ollut ainakin 280 000 markkaa. Kauppahinta oli maksettu yhtiön tilille, jolta yhtiön edustajat olivat nostaneet sen heti yhtiön kassaan. Näin saaduilla varoilla yhtiö oli velkakirjan takaisinmaksupäivää ja korkoa koskevista ehdoista poiketen 13.10.1992 maksanut Saarenpäälle velan takaisin 165 000 markan määräisellä suorituksella.</p>
        <p>Maksulla ja siihen liittyvillä järjestelyillä, joiden tapahtuessa yhtiö oli jo ollut maksukyvytön, oli sopimattomasti suosittu velallisen läheistä Saarenpäätä muiden velkojien vahingoksi. Menettelyä oli pidettävä sopimattomana, koska siihen oli ryhdytty välittömästi ennen konkurssia ja konkurssista tietoisena sekä koska rahavarojen saamiseksi oli ryhdytty erityisiin tavanomaisista poikkeaviin liiketoimiin.</p>
        <p>Velan maksu oli peräytettävä myös siksi, että velka oli maksettu myöhemmin kuin kolme kuukautta ennen konkurssihakemuksen jättämistä määrällä, jota pesän varoihin nähden oli pidettävä huomattavana. Velan määrää arvioitaessa oli otettava huomioon, että velka oli maksettu tulevan konkurssin vaikutusten kiertämiseksi. Koska velka oli maksettu huomattavasti erääntymispäivän jälkeen ja välittömästi ennen yhtiön asettamista konkurssiin sekä koska Saarenpää oli tiennyt yhtiön maksukyvyttömyydestä, maksua ei olosuhteet huomioon ottaen voitu pitää tavanomaisena.</p>
        <p>Näillä perusteilla konkurssipesä takaisinsaannista konkurssipesään annetun lain 3, 5 ja 10 §:n nojalla vaati, että yhtiön Saarenpäälle 13.10.1992 suorittama velan maksu määrätään peräytymään sekä Saarenpää velvoitetaan palauttamaan konkurssipesälle 165 000 markkaa ja suorittamaan sille Suomen Pankin peruskorkoa vastaavan korkokannan suuruista korkoa 13.10.1992 alkaen haasteen tiedoksiantoon saakka ja sen jälkeen 16 prosentin korkoa.</p>
      </div>
      <div>
        <h3>Vastaus</h3>
        <p>Saarenpää kiisti kanteen ja vaati sen hylkäämistä. Velkaa ei ollut maksettu määrällä, joka olisi ollut pesän varoihin nähden huomattava. Häntä ei ollut sopimattomasti suosittu muiden velkojien kustannuksella, koska kyseessä oli ollut yhtiön taloudellisen tilanteen parantamiseksi takaisinsaantiaikana annettu lyhytaikainen osakaslaina, jonka yhtiö oli käyttänyt kokonaisuudessaan verovelkojensa maksamiseen.</p>
      </div>
      <div>
        <h3>Kihlakunnanoikeuden päätös 22.9.1993</h3>
        <p>Kihlakunnanoikeus katsoi selvitetyksi, että Saarenpää oli 16.7.1992 eli niin sanottuna takaisinsaantiaikana antanut yhtiölle lyhytaikaisen, 16.9.1992 kokonaisuudessaan erääntyväksi sovitun 150 000 markan määräisen ja 2,5 prosentin kuukausikorkoisen velan, jolla oli maksettu yhtiön erääntyneitä verovelkoja konkurssiuhkaisen maksukehotuksen 29.5.1992 yhtiölle antaneelle lääninverovirastolle. Yhtiö oli 13.10.1992 maksanut velan Saarenpäälle velkakirjassa sovituin koroin. Yhtiö oli lääninveroviraston 25.9.1992 jättämästä hakemuksesta 14.10.1992 asetettu konkurssiin.</p>
        <p>Velan maksua ei voitu pitää velanannosta erillisenä, velkojien oikeuksia loukkaavana ja sopimattomana toimenpiteenä, koska kysymyksessä ei ollut ollut oman pääoman luontoinen pitkäaikainen vakauttamislaina, jolla konkurssissa olisi ollut huonoin etuoikeus. Kun yhtiön varat pesäluettelon mukaan olivat olleet noin kolme miljoonaa markkaa, ei velan maksua myöskään ollut määrältään pidettävä pesän varoihin nähden huomattavana. Velan maksua oli joka tapauksessa pidettävä tavanomaisena, koska maksun ei ollut katsottava aiheuttaneen yhtiön maksukyvyttömyyttä ja olleen aiheena yhtiön konkurssiin asettamiseen. Tämän vuoksi kihlakunnanoikeus hylkäsi kanteen.</p>
      </div>
      <div>
        <h3>Vaasan hovioikeuden tuomio 24.2.1994</h3>
        <p>Konkurssipesä valitti hovioikeuteen. Hovioikeus ei muuttanut kihlakunnanoikeuden päätöstä.</p>
        <div>
          <p>Asian ovat ratkaisseet hovioikeuden jäsenet Pöytäniemi, Matti Kuusimäki ja Varila. Esittelijä Pirjo Latvala.</p>
        </div>
      </div>
    </div>
    <div>
      <h2 id="19950087mhaku0">MUUTOKSENHAKU KORKEIMMASSA OIKEUDESSA</h2>
      <p>Konkurssipesälle on myönnetty valituslupa. Valituksessaan konkurssipesä on toistanut aikaisemmin tekemänsä vaatimukset.</p>
      <p>Saarenpää on vastannut valitukseen ja vaatinut sen hylkäämistä.</p>
    </div>
    <div>
      <h2 id="19950087yloa0">KORKEIMMAN OIKEUDEN RATKAISU 23.5.1995</h2>
      <div>
        <h3>Perustelut</h3>
        <p>Krimo Oy oli takaisinsaantiaikana 16.7.1992 saanut Esa Armas Saarenpäältä velaksi 150 000 markkaa. Velan, jolle oli sovittu maksettavaksi 2,5 prosentin kuukausittaista korkoa, yhtiö on maksanut Saarenpäälle kihlakunnanoikeuden päätöksessä selostetulla tavalla. Konkurssipesä on ensisijaisesti vaatinut puheena olevan maksun peräyttämistä takaisinsaannista konkurssipesään annetun lain 5 §:n nojalla.</p>
        <p>Mainitun säännöksen mukaan oikeustoimi peräytyy muun muassa, jos sillä on sopimattomasti suosittu velkojaa muiden velkojien kustannuksella ja jos velallinen on ollut maksukyvytön oikeustointa tehtäessä. Lisäksi edellytetään, että toinen osapuoli on tiennyt tai hänen olisi pitänyt tietää velallisen maksukyvyttömyydestä ja niistä seikoista, joiden vuoksi oikeustoimi on ollut sopimaton.</p>
        <p>Hallituksen esityksestä takaisinsaantia konkurssipesään koskevaksi lainsäädännöksi (HE n:o 102/1990 vp. s. 48) ilmenee, että asettamalla sopimattomuus peräytymisen edellytykseksi on pyritty siihen, että säännöksen nojalla peräytyisivät vain sellaiset oikeustoimet, jotka olosuhteista päätellen on tehty mahdollisen konkurssin vaikutusten kiertämiseksi. Esityksen mukaan oikeustoimi olisi sopimaton ainakin silloin, kun oikeustoimen toinen osapuoli on ollut erityisen hyvin selvillä velallisen heikosta taloudellisesta tilanteesta. Mitä lähempänä konkurssia velkojia vaarantava oikeustoimi on tehty, sitä selvemmin sitä voidaan esityksen mukaan pitää osoituksena menettelyn sopimattomuudesta.</p>
        <p>Velan maksu on tapahtunut konkurssiin asettamista edeltäneenä päivänä 13.10.1992 sen jälkeen, kun lääninverovirasto oli jo 25.9.1992 jättänyt yhtiötä koskevan konkurssihakemuksen. Yhtiö on maksanut velan lähes kuukausi sen jälkeen, kun velka oli erääntynyt. Velan maksuun yhtiö on käyttänyt maksua edeltäneenä päivänä vaihtoomaisuutensa myynnistä saamansa 140 000 markan suuruisen kauppahinnan kokonaisuudessaan. Velan maksulla, joka on tapahtunut yhtiön ollessa takaisinsaannista konkurssipesään annetun lain 4 §:ssä tarkoitetuin tavoin maksukyvytön, on siten sopimattomasti suosittu Saarenpäätä yhtiöiden muiden velkojien kustannuksella.</p>
        <p>Saarenpään velaksianto yhtiölle oli tapahtunut sen vuoksi, että yhtiö oli tarvinnut varoja kyetäkseen lyhentämään verovelkojaan. Niiden lyhentäminen oli ollut yhtiölle tärkeätä, koska lääninverovirasto oli uhannut muussa tapauksessa hakea yhtiön konkurssiin. Yhtiön heikon taloudellisen tilanteen ja konkurssiuhan vuoksi Saarenpää on kertonut velalle sovitun maksettavaksi korkeaa 2,5 prosentin kuukausittaista korkoa. Näissä olosuhteissa Saarenpää, joka on omistanut noin viidenneksen yhtiön osakkeista ja on ollut myös yhtiön palveluksessa, on tiennyt, että yhtiö on velan hänelle maksaessaan ollut maksukyvytön ja että velan maksaminen hänelle on siten ollut sopimatonta.</p>
        <p>Tämän vuoksi Saarenpää on takaisinsaannista konkurssipesään annetun lain 5 §:n nojalla velvollinen palauttamaan maksun. Peräytyvälle maksulle on suoritettava mainitun lain 17 §:n 2 momentin sekä korkolain 3 §:n 2 momentin ja 4 §:n 1 momentin (633/82) nojalla Suomen Pankin kulloinkin voimassa ollutta peruskorkoa vastaavan korkokannan mukaista korkoa 13.10.1992 lukien vaatimuksen mukaisesti haasteen tiedoksiantopäivään 29.7.1993 saakka ja 16 prosentin korkoa 30.7.1993 lukien.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja kihlakunnanoikeuden päätös kumotaan. Krimo Oy:n Esa Armas Saarenpäälle 13.10.1992 suorittama velan pääoman ja koron maksu peräytetään ja Saarenpää velvoitetaan palauttamaan konkurssipesälle 165 000 markkaa ja suorittamaan sille Suomen Pankin kulloinkin voimassa ollutta peruskorkoa vastaavan korkokannan mukaista korkoa 13.10.1992 lukien haasteen tiedoksiantopäivään 29.7.1993 saakka ja 16 prosenttia korkoa 30.7.1993 lukien.</p>
        <p>Saarenpään on, jos hän tahtoo käyttää hyväkseen takaisinsaannista konkurssipesään annetun lain 25 §:ssä tarkoitettua jälkivalvontamahdollisuutta, valvottava saatavansa Krimo Oy:n konkurssissa Kauhajoen käräjäoikeudessa kolmen kuukauden kuluessa Korkeimman oikeuden tuomion antopäivästä lukien.</p>
        <div>
          <p>Asian ovat ratkaisseet oikeusneuvokset Lindholm, Taipale (eri mieltä), Suhonen (eri mieltä), Möller ja Kivinen. Esittelijä Lea Turtiainen.</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Suhonen:</p>
        <p>Saarenpää on takaisinsaantiaikana antanut jo taloudellisissa vaikeuksissa olevalle yhtiölle 150 000 markan lyhytaikaisen luoton, jonka tarkoituksena on ollut parantaa yhtiön maksuvalmiutta ja edistää sen toiminnan jatkumista. Yhtiö on sovittuine korkoineen maksanut velan sen eräännyttyä takaisin Saarenpäälle. Asiakirjoista ei ilmene, että lainan antamisen ja takaisin maksamisen jälkeen Saarenpään asema muihin velkojiin nähden olisi ollut edullisempi verrattuna siihen, ettei hän olisi lainkaan lainannut rahaa yhtiölle. Tähän nähden katson, ettei velan maksu ole ollut sopimaton. Tämän vuoksi Saarenpää ei ole takaisinsaannista konkurssipesään annetun lain 5 §:n nojalla velvollinen palauttamaan maksua konkurssipesälle.</p>
        <p>Konkurssipesä on toissijaisesti vaatinut maksun peräyttämistä takaisinsaannista konkurssipesään annetun lain 10 §:n nojalla.</p>
        <p>Säännöksen mukaan rahallakin tapahtunut maksu kuitenkin peräytyy, jos sen määrää pesän varoihin nähden on pidettävä huomattavana. Maksun huomattavuuden arvioimisessa on otettava huomioon se, kuinka maksu vaikuttaa konkurssissa saataviensa valvoneiden velkojien jakoosuuksien suuruuteen. Esitetyn selvityksen mukaan Krimo Oy:n konkurssipesän varallisuuden todellinen arvo on noin 600 000 markkaa. Tämä huomioon ottaen peräytyväksi vaadittu 165 000 markan määräinen velan maksu on takaisinsaannista konkurssipesään annetun lain 10 §:n tarkoittamalla tavalla pesän varoihin nähden huomattava.</p>
        <p>Maksun peräytyminen mainitun säännöksen nojalla edellyttää lisäksi, ettei maksua voida pitää olosuhteet huomioon ottaen tavanomaisena. Yhtiö on maksanut velan Saarenpäälle sen jälkeen, kun lääninverovirasto oli jo jättänyt yhtiötä koskevan konkurssihakemuksen. Yhtiö on maksanut velan konkurssiin asettamista edeltäneenä päivänä vajaa kuukausi sen jälkeen, kun velka oli erääntynyt maksettavaksi. Velan maksuun yhtiö on käyttänyt vaihto-omaisuutensa myynnistä maksua edeltäneenä päivänä saamansa kauppahinnan kokonaisuudessaan. Näissä olosuhteissa pesän varoihin nähden huomattavaa maksua ei voida pitää lain tarkoittamalla tavalla tavanomaisena. Kun maksu on tapahtunut myöhemmin kuin kolme kuukautta ennen määräpäivää, Saarenpää on takaisinsaannista konkurssipesään annetun lain 10 §:n nojalla velvollinen palauttamaan maksun.</p>
        <p>Näillä perusteilla päädyn samaan lopputulokseen kuin enemmistö. Korkoa peräytyvälle maksulle on kuitenkin suoritettava mainitun lain 17 §:n 2 momentin ja korkolain 4 §:n (633/82) nojalla 16 prosenttia haasteen tiedoksiantopäivästä 29.7.1993 lukien.</p>
        <p>Oikeusneuvos Taipale:</p>
        <p>Olen samaa mieltä kuin oikeusneuvos Suhonen.</p>
      </div>
    </div>
  </finlex:content>
</finlex:document>
