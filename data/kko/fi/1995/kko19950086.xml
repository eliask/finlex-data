<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19950086</dcterms:identifier>
  <finlex:ecliIdentifier>ECLI:FI:KKO:1995:86</finlex:ecliIdentifier>
  <dcterms:title>KKO:1995:86</dcterms:title>
  <dcterms:description>
    <p>
      <strong>Työsopimus</strong>
    </p>
    <p>
      <strong>Vahingonkorvaus</strong>
      <span>Työntekijän korvausvastuu</span>
    </p>
    <p>
      <strong>Sopimus</strong>
    </p>
  </dcterms:description>
  <finlex:registerNumber>S94/1271</finlex:registerNumber>
  <dcterms:date pvm="19941102">1994-11-02</dcterms:date>
  <finlex:fileCopyNumber>1909</finlex:fileCopyNumber>
  <dcterms:issued pvm="19950522">1995-05-22</dcterms:issued>
  <dcterms:abstract>
    <p>Työnantaja ja työntekijä olivat sopineet työntekijän menettelystä työnantajalle aiheutuneen luottotappion korvaamisesta sekä samalla työntekijän työsuhteen päättymisestä. Sopimusta, jota ei pidetty vahingonkorvauslain 7 luvun 1 §:n nojalla mitättömänä, soviteltiin varallisuusoikeudellisista oikeustoimista annetun lain 36 §:n 1 momentin nojalla.</p>
    <p>Ään.</p>
    <p>Ks. <a href="http://www.finlex.fi/fi/oikeus/kko/kko/1984/19840001">KKO:1984-I-1</a> <a href="http://www.finlex.fi/fi/oikeus/kko/kko/1984/19840066">KKO:1984-II-66</a></p>
  </dcterms:abstract>
  <p>TSL 51 § 3 mom</p>
  <p>VahL 4 luku 1 § (412/74)</p>
  <p>VahL 7 luku 1 §</p>
  <p>OikTL 36 § 1 mom</p>
  <dcterms:tableOfContents>
    <a href="19950086aloa0">ASIAN KÄSITTELY ALEMMISSA OIKEUKSISSA</a>
    <a href="19950086mhaku0">MUUTOKSENHAKU KORKEIMMASSA OIKEUDESSA</a>
    <a href="19950086yloa0">KORKEIMMAN OIKEUDEN RATKAISU 22.5.1995</a>
  </dcterms:tableOfContents>
  <finlex:content id="s19950086.kko">
    <div>
      <h2 id="19950086aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Ab Chips Food Oy lausui Kai Wilhelm Röntystä vastaan ajamassaan kanteessa, että yhtiön palveluksessa tukkumyyjänä toiminut Röntynen oli keväällä 1991 ilmoittanut ryhtyneensä neuvottelemaan silakkaerän toimittamisesta silloiseen Tsekkoslovakiaan. Tuossa vaiheessa yhtiön talousjohtaja Pentti Pispala oli nimenomaisesti kieltänyt silakkaerän toimittamisen ennen kuin koko erä oli maksettu.</p>
        <p>Röntynen oli tehnyt kaupan tsekkoslovakialaisen yhtiön kanssa. Kauppaa koskeva Ab Chips Food Oy:n tilausvahvistus oli päivätty 31.5.1991 ja silakkaerä oli toimitettu ostajalle seuraavan kesäkuun alkupuoliskolla. Ab Chips Food Oy oli ostanut mainitun silakkaerän LänsiRannikon Kala Oy:ltä 229 320 markan hinnasta.</p>
        <p>Röntynen oli itse hoitanut ostajan kanssa tehdyn kaupan ja silakkaerän kuljetukseen liittyvät asiat. Lopputuloksena oli ollut, että tavaraerä oli luovutettu ostajalle ennen kuin se oli kokonaan maksettu. Ostaja oli maksanut tavaraerästä vain 36 340 markkaa ja näin ollen yhtiölle oli aiheutunut 192 980 markan määräinen luottotappio. Tämän selvittyä Röntynen oli omalla kustannuksellaan käynyt Tsekkoslovakiassa ja yrittänyt periä maksamatta olevaa laskusaatavaa siinä kuitenkaan onnistumatta.</p>
        <p>Yhtiö ja Röntynen olivat 20.6.1991 tehneet sopimuksen, jonka mukaan Röntynen sitoutui korvaamaan yhtiölle sen taloudellisen tappion, joka kyseisestä kaupasta yhtiölle aiheutui. Sopimuksen mukaan Röntysen työsuhde sovittiin päättyväksi 20.6.1991.</p>
        <p>Yhtiö katsoi, että Röntynen oli velvollinen suorittamaan yhtiölle koko luottotappion määrän 192 980 markkaa. Siitä saatiin vähentää Röntyselle kuuluvat maksamattomat työpalkkasaatavat ja odotusajan palkka. Tämän vuoksi yhtiö vaati, että Röntynen velvoitetaan suorittamaan sille vahingonkorvaukseksi 175 546 markkaa 16 prosentin korkoineen 28.6.1991 lukien.</p>
      </div>
      <div>
        <h3>Röntysen vastaus</h3>
        <p>Röntynen lausui muun muassa, ettei hän ollut menetellyt siten tuottamuksellisesti tai tahallisesti, että hänelle syntyisi korvausvelvollisuus. Röntynen oli tehnyt kaupan parhaan ymmärryksensä mukaan ja valtuuksiensa puitteissa. Röntysen laatimassa tilausvahvistuksessa olevan ehdon mukaan ostajan ei olisi tullut saada tavaraa haltuunsa muutoin kuin kauppahinnan suorittamisella kuljetusasiakirjoja vastaan. Kun käytännössä oli käynyt toisin, ei ehdon toteutumista kuljetustoimeksiannon ja kuljetusasiakirjojen laadinnan yhteydessä ollut valvottu. Röntyselle oli 20.6.1991 esitetty valmis sopimusasiakirja allekirjoitettavaksi olosuhteissa, jotka hän oli kokenut voimakkaana painostuksena. Röntynen ei ollut ymmärtänyt asiakirjan mukaisia oikeudellisia perusteita eikä sen vaikutuksia. Yhtiö oli vallitsevissa olosuhteissa käyttänyt hyväkseen Röntysen ymmärtämättömyyttä ja painostanut tämän sopimuksen allekirjoittamiseen. Sopimus oli vahingonkorvauslain 7 luvun 1 §:n nojalla mitätön.</p>
        <p>Ostaja oli tehnyt silakkaerästä useita reklamaatioita. Yhtiö ei ollut kuitenkaan vaivautunut selvittämään sitä, vastasiko toimituksen laatu ja määrä sopimusta. Näin ollen ei ollut edes syntynyt sellaista vahinkoa, josta voitiin vaatia Röntyseltä korvausta.</p>
        <p>Tämän vuoksi Röntynen vaati kanteen hylkäämistä. Sen varalta että Röntynen katsottaisiin korvausvelvolliseksi, Röntynen vaati vahingonkorvauslain 4 luvun 1 §:n, työsopimuslain 51 §:n ja varallisuusoikeudellisista oikeustoimista annetun lain (jäljempänä oikeustoimilaki) 36 §:n nojalla korvausvelvollisuuden sovittelemista siten, että se ei ylittänyt 10 prosenttia väitetyn luottotappion määrästä.</p>
      </div>
      <div>
        <h3>Raastuvanoikeuden päätös 1.4.1993</h3>
        <p>Asianosaisten 20.6.1991 tekemässä sopimuksessa oli muun ohella sovittu Röntysen korvausvelvollisuudesta jo tapahtuneesta vahingosta. Korvausvelvollisuuden peruste ja sen laajuus ainakin enimmäismäärän osalta olivat tuossa vaiheessa olleet selvillä. Kun samassa yhteydessä oli sovittu Röntysen työsuhteen päättymisestä, ei sopimusta voitu pitää mitättömänä vahingonkorvauslain 7 luvun 1 §:n nojalla. Säännös koski vastaisuudessa työsuhteen aikana tapahtuvien, perusteeltaan ja määriltään arvaamattomien vahinkojen korvaamista.</p>
        <p>Kaupan kohteena olleesta silakkaerästä ostaja oli lähettänyt telekopiona kaksi reklamaatiota. Toisessa ostaja oli väittänyt, että sille oli lähetetty murskattuja karppeja, ja toisessa että kalat olivat sardiineja/taimenia. Mainituilla reklamaatioilla ei ollut osoitettu toimituksen poikenneen tilauksesta.</p>
        <p>Asiassa oli selvitetty, että Röntyselle oli annettu nimenomainen ohje siitä, että kauppa saattoi tapahtua vain CAD-ehdolla eli käteisellä asiakirjoja vastaan. Tämä ehto sisältyi myös silakkaerää koskevaan tilausvahvistukseen ja laskuihin, mutta sitä ei ollut kirjattu kuljetusasiakirjoihin. Silakkaerän kuljetuksen järjestäminen oli ollut Röntysen vastuulla. Yhtiön kärsimä vahinko oli ollut seurausta siitä, että Röntynen oli laiminlyönyt varmistaa sen, että tavaran kuljetus ja luovuttaminen ostajalle tapahtui CAD-ehdolla. Röntynen oli siten syyllistynyt 20.6.1991 tehdyssä sopimuksessa tarkoitettuun korvausvelvollisuuden perusteena olevaan tuottamukseen. Yhtiön kärsimän vahingon määrä oli kanteessa mainitut 192 980 markkaa, minkä osasuoritukseen yhtiö oli käyttänyt Röntysen palkkasaatavista kuittaamalla 16 358,71 markkaa. Tähän menettelyyn yhtiöllä oli ollut työsopimuslain 26 §:n nojalla oikeus.</p>
        <p>Sopimuksen allekirjoittaessaan Röntysellä oli katsottava olleen mahdollisuus hahmottaa, mihin se käytännössä johti. Tuossa tilaisuudessa Röntysen ei voitu katsoa olleen olennaisesti vastapuoltaan heikommassa asemassa varsinkin, kun samassa yhteydessä oli sovittu hänen työsuhteensa päättymisestä. Silakkaerän kaupasta päättäessään Röntysen tarkoituksena oli ollut aivan ilmeisesti saada uusia vientimarkkinoita avatuksi ja yhtiölle liiketuloa sitä kautta myös tulevaisuudessa. Kun tämän lisäksi otettiin huomioon, että sovittu vahingonkorvauksen määrä oli huomattava ja että Röntysen tuottamusta vahingon syntymiseen oli pidettävä vain lievänä, sopimuksen vahingonkorvausta koskevan ehdon soveltaminen sellaisenaan johti kohtuuttomuuteen ja sen sovittelemiseen oli aihetta.</p>
        <p>Tämän vuoksi raastuvanoikeus sovitteli 20.6.1991 allekirjoitettuun sopimukseen sisältyvää vahingonkorvausta koskevaa ehtoa siten, että Röntynen velvoitettiin maksamaan vaaditusta määrästä yhtiölle 75 000 markkaa, mistä määrästä oli vähennettävä yhtiön kuittaukseen jo käyttämät 16 358,71 markkaa. Röntysen oli näin ollen maksettava yhtiölle 58 641,29 markkaa 16 prosentin korkoineen haasteen tiedoksiantopäivästä 27.3.1992 lukien.</p>
      </div>
      <div>
        <h3>Helsingin hovioikeuden tuomio 25.5.1994</h3>
        <p>Hovioikeus, jonka tutkittavaksi asianosaiset puolin ja toisin saattoivat jutun, lausui, että raastuvanoikeudessa todistajana kuultu yhtiön ostopäällikkö Reijo Kalevi Vainionpää oli kertonut, että Röntystä oli kielletty toimittamasta kalaerää Tsekkoslovakiaan ennen sen maksamista. Kun kuljetusyhtiön taholta oli huomautettu asiakirjojen puutteellisuudesta maksuehdon osalta, Röntynen oli kuitenkin antanut luvan panna tavara menemään.</p>
        <p>Luottotappio oli siten aiheutunut Röntysen menettelyn johdosta. Röntysen tuottamusta vahingon syntymiseen ei ollut pidettävä lievänä.</p>
        <p>Työsopimuslain 51 §:n 3 momentin mukaan työntekijän, joka tahallaan tai huolimattomuudesta laiminlyö tästä laista tai työsopimuksesta hänelle johtuvien velvollisuuksien täyttämisen, tulee korvata työnantajalleen siten aiheuttamansa vahinko vahingonkorvauslain 4 luvun 1 §:ssä säädettyjen perusteiden mukaan. Viimeksi mainitun lainkohdan mukaan työntekijän on suoritettava soviteltu korvaus, jos vahinko on aiheutettu huolimattomuudella, joka ei ole lievää. Röntynen ja yhtiö olivat sopineet tappion korvaamisesta samassa yhteydessä kuin työsuhteen päättymisestä eli siis vielä työsuhteen aikana. Röntysen ja yhtiön välisen sopimuksen tekemistä ei ollut estänyt vahingonkorvauslain 7 luvun 1 §:n säännös, mutta se ei ollut voinut lisätä työntekijän saman lain 4 luvun 1 §:n mukaista korvausvelvollisuutta. Sopimus koko vahingon korvaamisesta oli sen vuoksi mitätön siltä osalta kuin se oli lisännyt Röntysen lainmukaista korvausvelvollisuutta. Röntynen oli ottaen huomioon vahingon suuruus, teon laatu ja muut olosuhteet velvollinen korvaamaan luottotappiosta 192 980 markasta kaksi kolmasosaa eli 128 653,33 markkaa, josta oli vähennettävä jo kuitatut 16 358,71 markkaa.</p>
        <p>Tämän vuoksi hovioikeus muutti raastuvanoikeuden päätöstä siten, että Röntysen yhtiölle maksettava vahingonkorvaus korotettiin 112 294,62 markaksi raastuvanoikeuden määräämine korkoineen.</p>
        <div>
          <p>Asian ovat ratkaisseet hovioikeuden jäsenet Jalonen, Karppinen ja Nikolainen. Esittelijä Thea Lång.</p>
        </div>
      </div>
    </div>
    <div>
      <h2 id="19950086mhaku0">MUUTOKSENHAKU KORKEIMMASSA OIKEUDESSA</h2>
      <p>Röntyselle myönnettiin valituslupa.</p>
      <p>Röntynen on vaatinut, että hovioikeuden tuomio kumotaan ja hänet vapautetaan velvollisuudesta suorittaa yhtiölle vahingonkorvausta tai että vahingonkorvauksen määräksi vahvistetaan, asianosaisten tekemää sopimusta sovitellen, enintään 7 046 markkaa.</p>
      <p>Röntynen on lausunut muun muassa, että vahinko oli aiheutunut hänen hoitaessaan tehtävää, jollaisesta yhtiöllä ja hänellä ei ollut ollut aikaisemmin kokemusta. Yhtiö ei ollut näyttänyt, että Röntystä olisi etukäteen opastettu tämän uuden tehtävän hoitamisessa ja että vahinko olisi johtunut yksinomaan Röntysen toiminnasta. Röntynen oli menetellyt saamiensa ohjeiden mukaisesti, koska kauppaa koskevasta tilausvahvistuksesta ja kalaerien laskuista ilmeni, että hän oli sopinut toimituksesta CAD-ehdolla. Se seikka, että kuljetusyhtiö oli saanut laskut liian myöhään, oli johtunut yhtiön muista työntekijöistä, koska laskujen kirjoittaminen ja toimittaminen ei ollut kuulunut Röntysen tehtäviin. Yhtiölle aiheutunut taloudellinen vahinko kuului sen liiketoiminnasta johtuvan normaalin luottotappioriskin piiriin. Röntynen oli myös omalla kustannuksellaan pyrkinyt siihen, ettei yhtiölle syntyisi vahinkoa. Röntysen maksettavaksi tuomittu vahingonkorvaus oli suhteeton verrattaessa sitä hänen vuosiansioihinsa ja ottaen huomioon, että hänen työsuhteensa oli päätetty.</p>
      <p>Yhtiö antoi vastauksen, jossa se on vaatinut valituksen hylkäämistä.</p>
    </div>
    <div>
      <h2 id="19950086yloa0">KORKEIMMAN OIKEUDEN RATKAISU 22.5.1995</h2>
      <div>
        <h3>Perustelut</h3>
        <p>Kysymyksessä olevan kalaerän kauppa on kuulunut Röntysen toimivaltaan yhtiössä ja hänen vastuullaan on ollut huolehtia itsenäisesti paitsi kaupan sopimisesta myös kalaerien kuljetuksen järjestämisestä ja kauppahinnan saamisesta. Esimiehensä antaman ohjeen mukaan Röntysen on pitänyt huolehtia kalaerien toimittamisesta ostajalle siten, ettei niitä luovutettu ennen kauppahinnan maksamista. Kauppahinnan suorittaminen olisi voitu turvata siten, että kalaerien kuljetuksia koskeviin rahtikirjoihin olisi merkitty ehto kauppahinnan maksamisesta ennen tavaran luovutusta. Röntynen on kuitenkin jättänyt huolehtimatta siitä, että tällainen ehto merkittiin rahtikirjoihin. Todistaja Vainionpään kertomuksesta ilmenee lisäksi hovioikeuden tuomiossa todettu seikka, että kuljetusyhtiö oli huomauttanut Röntyselle maksuehdon puuttumisesta, mutta että tämä oli antanut luvan panna tavara menemään. Tämän seurauksena rahdinkuljettaja on luovuttanut kalaerän ostajalle, vaikka maksua niistä ei ollut saatu.</p>
        <p>Röntysen menettelystä on yhtiölle aiheutunut kanteessa ilmoitettu luottotappio. Yhtiö ja Röntynen ovat 20.6.1991 tehneet sopimuksen, jossa on sovittu luottotappiosta johtuvasta Röntysen vahingonkorvausvelvollisuudesta yhtiölle seuraavasti: "Mikäli Kai Röntysen Tsekkoslovakiaan ilman valtuuksia myymästä silakkafilee-erästä tulee taloudellista tappiota sitoutuu Kai Röntynen korvaamaan ne Ab Chips Food Oy:lle. Mahdollisen tappion selvittyä sovitaan erikseen maksuajasta." Samassa sopimuksessa on myös sovittu, että Röntysen työsuhde päättyi 20.6.1991 ja että hänelle maksettiin palkkaa 31.8.1991 saakka.</p>
        <p>Sopimusta solmittaessa Röntynen oli tiennyt aiheuttaneensa Ab Chips Food Oy:lle vahinkoa. Röntynen oli myös ollut selvillä hänen korvattavakseen sovitun vahingon enimmäismäärästä. Röntysen työsuhde oli päättynyt samana päivänä, kun sopimus oli tehty, eli käytännössä samanaikaisesti. Sopimuksen solmiminen näissä olosuhteissa on rinnastettavissa siihen, että vastaavanlainen sopimus tehdään työsuhteen jo päätyttyä. Näin ollen Korkein oikeus katsoo tässäkin tapauksessa, kuten ratkaisussaan KKO 1984 I 1, että sopimukseen perustuvaa työntekijän korvausvastuuta on arvosteltava oikeustointen pätemättömyyttä ja sovittelua koskevien yleisten sopimusoikeudellisten säännösten ja periaatteiden mukaisesti. Asianosaisten 20.6.1991 tekemä sopimus ei sen sijaan ole hovioikeuden lausumalla tavalla vahingonkorvauslain 7 luvun 1 §:n nojalla mitätön.</p>
        <p>Harkitessaan sopimuksen sovittelua oikeustoimilain 36 §:n nojalla Korkein oikeus ottaa huomioon seuraavat seikat. Sopimusta tehtäessä Röntynen on toiminut Ab Chips Food Oy:n ja sitä edeltäneiden samojen yhtiöiden palveluksessa 13 vuotta. Vahinko on syntynyt yhtiön normaaliin liiketoimintaan kuuluvan kaupan yhteydessä ja ollut luonteeltaan liiketoimintaan liittyvän luottotappioriskin toteutumista. Todistaja Pispalan kertomuksen mukaan sopimuksen teksti on ollut yhtiön edustajien etukäteen laatima eikä Röntysellä ole ollut mahdollisuutta tutustua siihen ennen allekirjoitustilaisuutta. Röntynen on Pispalan kertoman mukaan pyytänyt allekirjoituksen lykkäämistä voidakseen ensin perehtyä sopimustekstiin, mutta yhtiön puolelta tähän ei ole suostuttu. Näin ollen on ollut mahdollista, ettei Röntynen sopimusta allekirjoittaessaan ollut saanut riittävästi harkita, mitä sopimus tulisi kokonaisuudessaan hänelle oikeudellisesti ja taloudellisesti merkitsemään.</p>
        <p>Sopimuksen mukaan Röntysellä on ollut oikeus saada työsuhteen päätyttyä palkkaa vähän yli kahdelta kuukaudelta. Tämä palkka on ollut pienempi kuin se, minkä Röntynen olisi ilman sopimusta ollut oikeutettu saamaan korvauksena työsopimuslain mukaisen irtisanomisaikansa perusteella. Odotettavissa olevan Röntysen maksettavan vahingonkorvauksen määrä on ollut hänen työntekijäasemaansa nähden huomattavan suuri.</p>
        <p>Edellä todetuista syistä sopimus on Röntyselle oikeustoimilain 36 §:ssä edellytetyllä tavalla kohtuuton.</p>
        <p>Röntynen on sopimusta kerrotuilla perusteilla sovitellen velvollinen suorittamaan yhtiölle luottotappiosta 192 980 markasta se määrä, johon raastuvanoikeuskin on päätynyt eli 75 000 markkaa, josta on vähennettävä jo kuitatut 16 358,71 markkaa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan siten, että Kai Wilhelm Röntysen Ab Chips Food Oy:lle maksettava vahingonkorvaus alennetaan 58 641,29 markaksi raastuvanoikeuden määräämine korkoineen.</p>
        <div>
          <p>Asian ovat ratkaisseet oikeusneuvokset Nikkarinen (eri mieltä), Taipale, Suhonen, Lehtimaja (eri mieltä) ja Palaja. Esittelijä Kari Kitunen.</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Lehtimaja: Puheena olevassa sopimuksessa on ollut kysymys sellaisen luottotappion korvaamisesta, jonka realisoitumista on sopimushetkellä pidetty sopimuksen sanamuodon mukaan "mahdollisena" mutta siis vielä epävarmana. Sopimuksessa ei ole lausuttu mitään korvauksen lopullisesta markkamäärästä. Röntynen on allekirjoittanut sopimuksen yhtiön työntekijänä siitä riippumatta, että hänen työsuhteensa on päättynyt samana päivänä. Sopimus on koskenut Röntysen työsuhteen päättymiseen liittynyttä kokonaisjärjestelyä Röntysen ja hänen työnantajansa välillä. Katson, että tällaisesta järjestelystä sopiessaan Röntynen on työntekijänä ollut edelleen riippuvuussuhteessa työnantajaansa. Tätä arviotani tukee myös todistaja Pispalan kertomus, jonka mukaan Röntynen oli pyytänyt sopimuksen allekirjoittamisen lykkäämistä voidakseen perehtyä työnantajan toimesta laadittuun sopimustekstiin mutta työnantaja ei ollut tähän suostunut.</p>
        <p>Pidän tosiseikastoa tältä osin erilaisena kuin enemmistön mainitsemassa Korkeimman oikeuden ratkaisussa 1984 I 1, missä kysymys oli markkamäärältään tiedossa olleen lopullisen vahingon korvaamisesta työsuhteen päättymisen jälkeen tehdyllä sopimuksella.</p>
        <p>Käsillä olevassa tapauksessa en näe perusteita, joilla työntekijän korvausvastuusta voitaisiin työnantajan ja työntekijän välillä sopia työntekijän vahingoksi toisin kuin mitä työsopimuslain 51 §:n 3 momentissa ja vahingonkorvauslaissa on työntekijän korvausvastuusta säädetty. Tällä perusteella katson, että Röntysen ja yhtiön 20.6.1991 tekemä sopimus on vahingonkorvauslain 7 luvun 1 §:n nojalla mitätön siltä osalta kuin siinä on lisätty Röntysen työsopimuslain 51 §:n 3 momentin ja vahingonkorvauslain 4 luvun 1 §:n 1 momentin (412/74) mukaista korvausvastuuta.</p>
        <p>Röntynen on antanut luvan tavaran luovuttamiseen siitä huolimatta, että kuljetusyhtiö oli huomauttanut hänelle asiakirjojen puutteellisuudesta maksuehtojen osalta. Näin menetellessään Röntynen on ottanut luottotappion syntymistä koskevan tietoisen riskin. Sen vuoksi katson, kuten hovioikeuskin, ettei Röntysen tuottamus ole ollut lievä.</p>
        <p>Harkitessani vahingonkorvauslain 4 luvun 1 §:n 1 momentin nojalla korvattavan vahingon määrää otan huomioon luottotappiona ilmenneen vahingon suuruuden sekä enemmistön sovitteluperusteina mainitsemat, vahinkotapahtumaan ja vahingon aiheuttajan asemaan liittyneet olosuhteet. Korvauksen kohtuulliseksi määräksi katson 75 000 markkaa.</p>
        <p>Näillä perusteilla päädyn samaan lopputulokseen kuin enemmistö.</p>
        <p>Oikeusneuvos Nikkarinen: Olen samaa mieltä kuin oikeusneuvos Lehtimaja.</p>
      </div>
    </div>
  </finlex:content>
</finlex:document>
