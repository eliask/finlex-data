<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19980007</dcterms:identifier>
  <finlex:ecliIdentifier>ECLI:FI:KKO:1998:7</finlex:ecliIdentifier>
  <dcterms:title>KKO:1998:7</dcterms:title>
  <dcterms:description>
    <p>
      <strong>Perusteettoman edun palautus</strong>
    </p>
    <p>
      <strong>Saamisen vanhentuminen</strong>
    </p>
    <p>
      <strong>Yhteisomistus</strong>
    </p>
  </dcterms:description>
  <finlex:registerNumber>S95/1779</finlex:registerNumber>
  <dcterms:date pvm="19970417">1997-04-17</dcterms:date>
  <finlex:fileCopyNumber>168</finlex:fileCopyNumber>
  <dcterms:issued pvm="19980122">1998-01-22</dcterms:issued>
  <dcterms:abstract>
    <p>A:n ja B:n yhtä suurin osuuksin omistama tila oli jaettu halkomalla. Halkomisen saatua lainvoiman A nosti B:tä vastaan kanteen, jossa A katsoi B:n saaneen perusteetonta etua sillä perusteella, ettei halkomisessa ollut voitu ottaa huomioon tilan arvon nousua, jonka A oli saanut aikaan panemalla tilaan enemmän varoja ja työtä kuin B. Tilan arvoa kohottaneet toimenpiteet oli tehty ja niistä aiheutuneet kustannukset olivat syntyneet yli kymmenen vuotta ennen kanteen nostamista. Saamisen vanhentumisen katsottiin kuitenkin Korkeimman oikeuden mainitsemilla perusteilla alkaneen vasta halkomistoimituksen lainvoimaiseksi tulemisesta.</p>
    <p>Ään.</p>
  </dcterms:abstract>
  <dcterms:tableOfContents>
    <a href="19980007aloa0">ASIAN KÄSITTELY ALEMMISSA OIKEUKSISSA</a>
    <a href="19980007mhaku0">MUUTOKSENHAKU KORKEIMMASSA OIKEUDESSA</a>
    <a href="19980007yloa0">KORKEIMMAN OIKEUDEN RATKAISU 22.1.1998</a>
  </dcterms:tableOfContents>
  <finlex:content id="s19980007.kko">
    <div>
      <h2 id="19980007aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Lappeen kihlakunnanoikeudessa</h3>
        <p>Paavo Tuuva on Sakari Tuuvaa vastaan ajamassaan kanteessa kertonut, että he olivat yhdessä ostaneet Lemin kunnan Vainikkalan kylässä sijaitsevan tilan vanhemmiltaan syytinkikaupalla vuonna 1964. Paavo Tuuva oli hoitanut tilaa kokopäivätoimisesti. Sakari Tuuva taas oli asunut tilalla, mutta käynyt töissä muualla. Tilalle oli vuonna 1974 valmistunut uusi päärakennus, johon olivat muuttaneet Sakari Tuuva, Paavo Tuuva perheineen sekä Sakari ja Paavo Tuuvan äiti Amanda Tuuva. Vuonna 1979 tilalle rakennettiin kesämökki, jonka rantaa ruopattiin 1980-luvun alussa. Peltoja salaojitettiin 1980-luvulla.</p>
        <p>Amanda Tuuva kuoli vuonna 1988. Tämän jälkeen Sakari Tuuva pani vireille halkomistoimituksen. Tila jaettiin omistusosuuksien mukaisessa suhteessa. Itä-Suomen maaoikeus on antanut ratkaisunsa halkomisasiassa 1.9.1992. Paavo Tuuva sai halkomisessa maatilan talouskeskuksen rakennuksineen ja pellot. Sakari Tuuvalle jaettiin pääasiassa metsää. Paavo Tuuva määrättiin maksamaan Sakari Tuuvalle tilikorvausta rakennusten lunastamisesta maaoikeuden päätös huomioon ottaen 339 718 markkaa.</p>
        <p>Paavo Tuuva katsoi Sakari Tuuvan saaneen perusteetonta etua ja hyötyä Paavo Tuuvan yhteisen tilan hyväksi tekemästä työstä ja siihen yli oman osuutensa panemista kustannuksista. Lisäksi Paavo Tuuva vaimoineen oli huolehtinut Amanda Tuuvan syytingistä lukuunottamatta Sakari Tuuvan osuutta asunnosta. Amanda Tuuvan hautajaiskulut oli maksanut Paavo Tuuva yksin.</p>
        <p>Sen vuoksi ja kun tällaista hyötyä ei ollut voitu ottaa halkomisessa huomioon, Paavo Tuuva vaati, että Sakari Tuuva velvoitetaan suorittamaan hänelle korvaukseksi saamastaan perusteettomasta hyödystä</p>
        <p>1) uuden asuinrakennuksen osalta 173 600 markkaa,</p>
        <p>2) kesämökin osalta 48 700 markkaa,</p>
        <p>3) kesämökin edustalla olevan rannan ruoppauksesta 5 320 markkaa,</p>
        <p>4) pellon salaojituksen kustannuksista 20 615 markkaa,</p>
        <p>5) äidille pidätetyn syytinkieläkkeen suorittamisesta aiheutuneista kustannuksista 31 900 markkaa,</p>
        <p>6) äidin hautauskustannuksia 3 805,82 markkaa ja</p>
        <p>7) maatilan investointeihin otettujen lainojen koroista 63 000 mk.</p>
        <p>Korvaukselle on vaadittu 16 prosentin korkoa kihlakunnanoikeuden päätöksen julistamispäivästä.</p>
      </div>
      <div>
        <h3>Vastaus</h3>
        <p>Sakari Tuuva on kiistänyt kanteen. Hänen rakennusten käyttönsä oli ollut huomattavasti vähäisempää kuin perheellisen Paavo Tuuvan ja hän oli lähes yksin huolehtinut tilan metsien hoidosta. Sakari Tuuva oli myös osallistunut rakennus- ja muihin kanteessa tarkoitettuihin töihin. Kohtien 5 ja 6 osalta Sakari Tuuva on katsonut, että Amanda Tuuvan eläkerahojen käytöstä olisi tehtävä tili ennen kuin Sakari Tuuvalta voitiin vaatia sanotuissa kohdissa mainittua suoritusta. Vielä Sakari Tuuva on katsonut, että kaikki vaatimukset, jotka kohdistuivat ennen 19.1.1983 tapahtuneisiin suorituksiin, olivat vanhentuneet yleisen kymmenen vuoden vanhentumisajan kulumisen vuoksi.</p>
      </div>
      <div>
        <h3>Kihlakunnanoikeuden ratkaisu 3.6.1993</h3>
        <p>Kanteen kohdissa 1 - 4 ja 7 oli kysymys asianosaisten yhtä suurin osuuksin omistamaan tilaan ennen halkomistoimitusta kohdistuneista työ-, tarvike-, perusparannus- ja muista kustannuksista. Mikäli Paavo Tuuvan maksama osuus näistä kustannuksista ja hänen tilan arvoa kohottanut työpanoksensa on ollut suurempi kuin Sakari Tuuvan, halkomisen lopputulos huomioon ottaen Sakari Tuuva on saattanut saada perusteetonta etua. Paavo Tuuva ei kuitenkaan ole ennen 5.12.1991 lopetettua halkomistoimitusta esittänyt Sakari Tuuvalle näiltä osin vaatimuksia. Sikäli kuin vaatimuksia suoritetuista kustannuksista ei ollut esitetty kymmenen vuoden kuluessa saatavan syntymisestä, kihlakunnanoikeus on katsonut saatavan vanhentuneen.</p>
        <p>Kihlakunnanoikeus on selostamansa näytön perusteella katsonut kohtien 1 - 4 ja 7 osalta, ottaen huomioon myös sen, että asianosaiset olivat riidatta käyttäneet yhdessä omistamaansa tilaa vuodesta 1964 lähtien, jääneen näyttämättä, että suoritettu työ ja kustannukset olisivat jakaantuneet kanteessa väitetyin tavoin epätasaisesti Paavo ja Sakari Tuuvan välillä.</p>
        <p>Kanteen kohtien 5 ja 6 osalta kihlakunnanoikeus on todennut, ettei jutussa ole käynyt ilmi, että niiltä osin olisi aikaisemmin kohdistettu Sakari Tuuvaan vaatimuksia. Paavo Tuuva ei ollut esittänyt selvitystä siitä, missä määrin hän oli omin varoin maksanut näissä kohdissa mainittuja kustannuksia, kun otettiin huomioon Amanda Tuuvan saama vanhuuseläke. Sakari Tuuvan ei siten näiltä osin voitu katsoa saaneen perusteetonta etua.</p>
        <p>Kihlakunnanoikeus hylkäsi kanteen.</p>
      </div>
      <div>
        <h3>Kouvolan hovioikeuden tuomio 21.6.1995</h3>
        <p>Valituksessaan Paavo Tuuva toisti kanteensa.</p>
        <p>Kanteen eri kohtien osalta hovioikeus lausui seuraavasti.</p>
        <p>Kohdat 1 ja 2</p>
        <p>Asuinrakennuksen ja kesämökin rakentamiseen pannut kustannukset olivat sellaisia Paavo ja Sakari Tuuvan yhteisesti omistaman tilan kehittämiseen käytettyjä kustannuksia, joista Paavo Tuuva oli oikeutettu perimään oman osuutensa ylittävän osan Sakari Tuuvalta. Kysymyksessä oli rahamääräinen edunpalautussaatava, joka vanheni yleisten vanhenemissäännösten mukaan kymmenessä vuodessa saamisoikeuden syntymisestä eli perusteettoman edun siirtymishetkestä. Hovioikeus katsoi, että perusteeton etu oli tässä tapauksessa syntynyt silloin, kun Paavo Tuuva oli käyttänyt tilan kehittämiseen varoja yli oman osuutensa.</p>
        <p>Esitetyn selvityksen mukaan tilan asuinrakennus oli rakennettu vuonna 1974 ja kesämökki vuonna 1979. Näiden osalta perusteettoman edun suoritusta työ- ja tarvikekustannuksista ei ollut vaadittu kymmenen vuoden kuluessa saamisoikeuden syntymisestä, joten kanteessa esitetyt vaatimukset olivat näiltä osin vanhentuneita.</p>
        <p>Kohdat 3 ja 4</p>
        <p>Mökkirannan ruoppaus oli todistajana kuullun Kuukan mukaan tehty vuonna 1983. Salaojitus oli toteutettu 1990-luvulla. Ruoppaus- ja salaojakustannukset eivät perustuneet tositteisiin vaan teoreettiseen laskelmaan, jossa lähtökohtana oli laskelman tekohetken kustannustaso.</p>
        <p>Töiden tekohetkellä Sakari ja Paavo Tuuva eivät olleet sopineet kustannusten korvaamisesta eikä heidän ollut näytetty edes tarkoittaneen korvausta suoritettavaksi. Näyttämättä oli jäänyt, että Paavo Tuuva olisi vastoin Sakari Tuuvan kiistämistä käyttänyt näihin töihin varojaan tai työpanostaan yli oman osuutensa.</p>
        <p>Kohta 5</p>
        <p>Saatava oli vanhentunut siltä osin kuin sitä on vaadittu aikaisemmalta ajalta kuin haasteen tiedoksiantoa edeltäneiltä 10 vuodelta.</p>
        <p>Paavo Tuuva ja Sakari Tuuva perheineen olivat eläneet samassa taloudessa Amanda Tuuvan kanssa Amanda Tuuvan kuolemaan asti. Syytinkieläkkeen suorittamisesta ei ollut tarkemmin sovittu Paavo ja Sakari Tuuvan kesken.</p>
        <p>Vaikka Paavo Tuuva oli viljellyt tilaa ja Sakari Tuuva oli ollut tilan ulkopuolella töissä tämä ei osoittanut, että Paavo Tuuva olisi vastoin Sakari Tuuvan kiistämistä suorittanut Amanda Tuuvalle, jolla itselläänkin oli ollut eläketuloa, syytinkieläkettä yli oman osuutensa. Hovioikeus katsoi, että vaatimus perusteettomasta edusta oli jäänyt näyttämättä.</p>
        <p>Kohta 6</p>
        <p>Lausumillaan perusteilla hovioikeus katsoi kanteen tältä osin näytetyksi.</p>
        <p>Kohta 7</p>
        <p>Saatava oli vanhentunut siltä osin kuin sitä oli vaadittu aikaisemmalta ajalta kuin haasteen tiedoksiantoa edeltäneiltä 10 vuodelta.</p>
        <p>Muilta osin hovioikeus totesi, että vaatimus maatilan investointeihin otettujen lainojen korkohyödystä perustui pankinjohtaja Matti Jukkalan todistajankertomukseen ja laskelmiin. Näissä laskelmissa ei ollut yksilöity lainojen käyttötarkoitusta ja tarkkoja lainakohtaisia vuosittaisia korkomääriä, vaikka tällainen selvitys olisi ollut ilmeisesti esitettävissä. Hovioikeus katsoi, että vaatimus perusteettomasta edusta oli jäänyt näyttämättä.</p>
        <p>Näillä perusteilla hovioikeus muutti kihlakunnanoikeuden päätöstä siten, että Sakari Tuuva velvoitettiin suorittamaan Paavo Tuuvalle osuutenaan hautauskuluista 3 805 markkaa 82 penniä 16 prosentin korkoineen 3.6.1993 lukien.</p>
        <div>
          <p>Asian ovat ratkaisseet hovioikeuden jäsenet Heikkilä, Kurri (eri mieltä) ja Leena Kartimo. Esittelijä Kari Janhunen.</p>
        </div>
        <p>Eri mieltä ollut jäsen Kurri on lausunnossaan katsonut, että Paavo Tuuvan kanteen kohdat 1 - 4 ja 7 liittyivät siihen, että Paavo ja Sakari Tuuvan vuodesta 1964 puoliksi omistama tila oli jaettu heidän kesken 5.12.1991 päättyneessä halkomistoimituksessa. Itä-Suomen maaoikeuden päätös 1.9.1992 halkomistoimituksesta tehtyihin valituksiin oli saanut lainvoiman. Paavo Tuuva oli saanut kiinteistöstä arvokkaamman osan kuin Sakari Tuuva. Sen vuoksi Paavo Tuuva oli jaossa velvoitettu suorittamaan Sakari Tuuvalle korvaukseksi 339 718 markkaa ilman korkoa vuoden 1992 loppuun mennessä.</p>
        <p>Paavo Tuuvan kanne mainittujen kohtien osalta perustui siihen, että Paavo Tuuvan maksettavaksi määrätyn korvauksen vuoksi Sakari Tuuva sai Paavo Tuuvan kustannuksella perusteetonta etua. Halkomistoimituksessa ei ollut voitu ottaa huomioon sitä, että Paavo Tuuva oli joko kokonaan tai pääosin vastannut tilan asuinrakennuksen, kesämökin, mökkirannan ruoppauksen ja peltojen salaojituksen kustannuksista ja muista maatilan investoinneista. Niiden johdosta tilan arvo oli kohonnut kaupanhetkisestä arvosta. Sakari Tuuva oli tilan halkomisessa saanut hyväkseen puolet tilan arvonnoususta vaikkei hän ollut vastaavassa määrin tai ollenkaan osallistunut arvonnousun aikaansaamiseksi tehtyihin investointeihin.</p>
        <p>Kun väitetty perusteeton etu oli syntynyt vasta tilan halkomisesta, korvaussaamisen vanhentumisen oli katsottava alkavan vasta halkomisen lainvoimaiseksi tulosta, joka oli tapahtunut vuonna 1992. Kun vanhentumisaika oli kymmenen vuotta, korvaussaatava ei ollut kanteen näiltä osin vanhentunut.</p>
        <p>Paavo Tuuvan kihlakunnanoikeudessa kertomasta sekä hänen kuulustuttamiensa todistajien kertomuksista ja hänen esittämistään asiakirjoista ilmeni, että Paavo Tuuva oli perheensä kanssa harjoittanut tilalla maataloutta. Sakari Tuuva oli luovuttanut osuutensa tilan pelloista Paavo Tuuvan käyttöön. Sakari Tuuva oli 1960-luvun lopusta alkaen työskennellyt tilan ulkopuolella Lappeenrannan kaupungissa. Tilalle oli vuonna 1974 valmistunut uusi asuinrakennus ja vuonna 1979 kesämökki. Tilalta saatua puutavaraa ja Sakari Tuuvan vapaa-ajan työpanosta lukuunottamatta Paavo Tuuva oli oman työpanoksensa lisäksi vastannut rakentamisesta maksamalla rakennuskustannukset niitä varten otetuilla lainoilla ja maksamalla lainat maataloudesta hankkimillaan tuloilla. Mökkirannan ruoppauskustannuksista ja peltojen salaojituksen kustannuksista Paavo Tuuva oli vastannut yksin. Halkomisessa asuinrakennuksen arvoksi oli katsottu 400 000 markkaa ja kesämökkirakennuksen arvoksi 120 000 markkaa. Kesämökkitontin arvoksi oli katsottu 100 000 markkaa ja peltojen arvoksi noin 180 000 markkaa. Sekä Paavo että Sakari Tuuvan esittämän selvityksen perusteella Sakari Tuuvan panokseksi asuinrakennuksesta ja kesämökkirakennuksesta oli arvioitava viidennes eli asuinrakennuksesta 80 000 markkaa ja kesämökistä 24 000 markkaa. Ruopatun mökkirannan, joka oli otettu huomioon halkomistoimituksessa, arvoksi oli katsottava mökkitontin arvosta 8 000 markkaa. Salaojituksen, joka myös oli otettu halkomisessa huomioon, arvioitiin nostaneen peltojen arvoa 20 000 markalla. Kun halkomisessa ei ollut otettu Paavo Tuuvan mainittua panosta huomioon, Sakari Tuuva oli saanut Paavo Tuuvan kustannuksella oikeudettomasti perusteetonta etua asuinrakennuksen osalta 120 000 markkaa, kesämökin osalta 36 000 markkaa, mökkirannan ruoppauksen osalta 4 000 markkaa ja peltojen salaojituksen osalta 10 000 markkaa eli kohtien 1 - 4 osalta yhteensä 170 000 markkaa. Kohtien 5 - 7 osalta Kurri päätyi samaan lopputulokseen kuin enemmistö.</p>
        <p>Kurri velvoitti Sakari Tuuvan suorittamaan Paavo Tuuvalle korvaukseksi perusteettomasta edusta 170 000 markkaa ja hautauskustannuksista 3 805,82 markkaa eli yhteensä 173 805,82 markkaa 16 prosentin korkoineen 3.6.1993 lukien.</p>
      </div>
    </div>
    <div>
      <h2 id="19980007mhaku0">MUUTOKSENHAKU KORKEIMMASSA OIKEUDESSA</h2>
      <p>Paavo Tuuvalle myönnettiin valituslupa. Valituksessaan hän on toistanut kanteensa 1 - 5 ja 7 kohtien osalta ilmoittaen kuitenkin perusteettoman edun yhteismääräksi 320 135 markkaa.</p>
      <p>Sakari Tuuva vastasi valitukseen.</p>
    </div>
    <div>
      <h2 id="19980007yloa0">KORKEIMMAN OIKEUDEN RATKAISU 22.1.1998</h2>
      <div>
        <h3>Perustelut</h3>
        <p>Paavo ja Sakari Tuuva ovat vuonna 1964 ostaneet puheena olevan tilan vanhemmiltaan siten, että he tulivat omistamaan tilan puoliksi. Kauppahinta maksettiin pääosin tilalla vanhemmille annettavana eläkkeenä. Paavo ja Sakari Tuuva ovat hallinneet tilaa yhdessä aina tilan halkomiseen saakka. Paavo Tuuva on perheineen harjoittanut tilalla päätoimisesti maataloutta, kun taas Sakari Tuuva on vuodesta 1968 alkaen ollut kokopäivätyössä vieraan palveluksessa. Sakari Tuuva on vuokrannut osuutensa tilan pelloista ja maatalousrakennuksista Paavo Tuuvalle ja tämän vaimolle.</p>
        <p>Tilalle on rakennettu vuonna 1974 uusi päärakennus ja vuonna 1979 kesämökki. Kesämökin rantaa on ruopattu 1980-luvun alussa. Tilan peltoja on salaojitettu 1980-luvulla. Kaikki nämä toimenpiteet ovat nostaneet tilan arvoa.</p>
        <p>Tilalla ovat asuneet Sakari Tuuva, jolla ei ollut perhettä, Paavo Tuuva perheineen sekä Sakari ja Paavo Tuuvan äiti Amanda Tuuva vuonna 1988 tapahtuneeseen kuolemaansa saakka. Sakari Tuuva on syntyneiden erimielisyyksien vuoksi muuttanut tilalta toukokuussa 1989.</p>
        <p>Tila on Sakari Tuuvan hakemuksesta halottu ja toimitus on saanut lainvoiman vuonna 1992. Halkomisessa tila on jaettu siten, että Paavo Tuuva on saanut tilan rakennukset ja pellot ja Sakari Tuuva on saanut pääasiassa metsää. Koska Paavo Tuuvan saama omaisuus hänen osuuteensa tulleiden rakennusten vuoksi oli arvokkaampi kuin Sakari Tuuvan saama osuus, Paavo Tuuva on velvoitettu suorittamaan Sakari Tuuvalle korvausta maaoikeuden halkomistoimitukseen tekemä muutos huomioon ottaen 339 718 markkaa.</p>
        <p>Paavo Tuuvan kanne perustuu asuinrakennuksen, kesämökin, rannan ruoppauksen ja peltojen salaojituksen osalta siihen, että Paavo Tuuvan työ- ja rahoituspanos näihin tilan arvoa kohottaneisiin hankkeisiin on ollut suurempi kuin Sakari Tuuvan panos ja että yhteisymmärryksessä toteutettuihin hankkeisiin oli ryhdytty sopimatta töiden ja kustannusten korvaamisesta. Nämä hankkeet ovat tarkoittaneet sellaisia yhteisomistajien kiinteistön käyttömahdollisuuksia parantavia ja arvoa kohottavia toimenpiteitä, joiden rahoittamiseen yhteisomistaja ei ole velvollinen osallistumaan ilman suostumustaan. Sen vuoksi Paavo Tuuvalla ei ole ollut oikeutta yhteisomistussuhteen kestäessä kohdistaa vaatimuksia Sakari Tuuvaan sen johdosta, että hänen tilan arvoa nostaneisiin toimenpiteisiin panemansa työ- ja rahasuoritukset mahdollisesti ovat olleet Sakari Tuuvan suorituksia suuremmat. Tilanne on muuttunut, kun yhteisomistussuhde on halkomisessa purettu. Puheena olevan kaltaisia työ- ja rahoituspanosten eroja ei ole jakolainsäädännön mukaan ollut mahdollista ottaa halkomisessa huomioon, vaan tila on jaettu omistussuhteiden mukaisesti. Näin ollen vasta halkomisen yhteydessä tilan arvoa kohottaneiden työ- ja rahasuoritusten erilaisuudesta ehkä johtuva epäsuhde on toteutunut. Tällaiseen epäsuhteeseen perustuva edunpalautussaatava on siten syntynyt vasta tilan halkomisen yhteydessä ja saatavan kymmenen vuoden vanhentumisaika on alkanut vasta halkomistoimituksen tullessa lainvoimaiseksi vuonna 1992.</p>
        <p>Jutussa esitetyn kuittiaineiston ja muun näytön perusteella ei ole mahdollista suorittaa täsmällistä tilitystä Paavo ja Sakari Tuuvan tilan arvon kohottamiseksi tekemistä työ- ja rahasuorituksista. Jutussa ei ole käynyt ilmi, että enää olisi edes mahdollista saada käyttöön sellaista aineistoa, jonka perusteella tilitys voitaisiin tehdä. Kun näin on, mahdollisesti syntyneen epäoikeutetun edun määrä on arvioitava tässä jutussa esitetyn näytön pohjalta.</p>
        <p>Kanteen eri kohdista Korkein oikeus lausuu seuraavasti.</p>
        <p>Kohta 1 Asuinrakennus</p>
        <p>Paikallisen osuuspankin johtaja on kihlakunnanoikeudessa todistajana kertonut, että Paavo Tuuvalle oli uuden asuinrakennuksen rakentamista varten myönnetty osuuspankista sekä maatilalainaa että myös muuta lainaa. Maatalouden harjoittamisesta kertyneet tulot olivat tulleet Paavo Tuuvan pankissa olleelle tilille. Näillä tuloilla Paavo Tuuva oli maksanut lainat. Sakari Tuuvalla ei ollut tiliä osuuspankissa.</p>
        <p>Asianosaisten ja todistajina kihlakunnanoikeudessa kuultujen, rakennustyöhön osallistuneiden kertomuksista käy ilmi, että Paavo ja Sakari Tuuva ovat molemmat osallistuneet asuinrakennuksen rakentamiseen. Paavo Tuuva on voinut osallistua töihin veljeään enemmän, kun hän saattoi työskennellä rakennuksella aina, kun se maanviljelystöiden puolesta oli mahdollista. Sakari Tuuva on voinut osallistua töihin vain loma- ja vapaaaikoinaan. Työtä on teetetty myös ulkopuolisella työvoimalla. Paavo Tuuva on esittänyt tositteita hankituista rakennustarvikkeista ja maksetuista laskuista. Ulkopuoliset työntekijät ovat kertoneet Paavo Tuuvan maksaneen heille palkkoja. Sakari Tuuva ei ole esittänyt näyttöä siitä, että hän olisi maksanut rakennuskustannuksia.</p>
        <p>Paavo Tuuvan käsityksen mukaan hänen osuutensa omana työnä tehdystä rakennustyöstä on ollut 75 prosenttia ja Sakari Tuuvan osuus siten 25 prosenttia. Sakari Tuuvan käsityksen mukaan osuudet ovat ollet yhtä suuret. Kun Paavo Tuuva kuitenkin on edellä selostetun näytön mukaisesti vastannut rakennuskustannuksista ja maataloudesta hankkimillaan tuloilla hoitanut talon rakentamiseen otetun lainan, hän on kartuttanut yhteistä omaisuutta yli oman osuutensa. Paavo Tuuvan perheeseen on kuulunut vaimo ja neljä lasta, joten hänen osuutensa talon käytöstä on ollut suurempi kuin Sakari Tuuvan. Toisaalta Sakari Tuuva on elänyt Paavo Tuuvan perheen taloudessa eikä ole esitetty näyttöä siitä, että hän olisi osallistunut ruoka- ja muihin yhteisen talouden kustannuksiin. Nämä seikat otetaan huomioon harkittaessa Sakari Tuuvan saaman edun määrää.</p>
        <p>Halkomisessa asuinrakennuksen arvoksi on katsottu 400 000 markkaa. Korkein oikeus arvioi, että Sakari Tuuvan saama oikeudeton hyöty asuinrakennuksen osalta on 80 000 markkaa.</p>
        <p>Kohta 2 Kesämökki</p>
        <p>Jutussa esitetyn selvityksen mukaan tilalle rakennettua kesämökkiä ovat olleet rakentamassa sekä Paavo että Sakari Tuuva ja heidän lisäkseen kolme ulkopuolista työntekijää. Osa tarvitusta puutavarasta on otettu tilan omasta metsästä. Myös kesämökin osalta Paavo Tuuva on esittänyt kuitteja maksamistaan rakennustarvikkeista, kun taas Sakari Tuuva ei ole esittänyt tällaista näyttöä. Paavo Tuuva perheineen on saanut Sakari Tuuvaa suuremman käyttöhyödyn kesämökistä, mikä seikka otetaan huomioon harkittaessa Sakari Tuuvan saaman edun määrää. Halkomisessa kesämökin arvoksi on katsottu 100 000 markkaa. Korkein oikeus arvioi Sakari Tuuvan saaman oikeudettoman hyödyn määräksi kesämökin osalta 10 000 markkaa.</p>
        <p>Kohta 3 Rannan ruoppaus</p>
        <p>Todistajana kihlakunnanoikeudessa kuultu koneurakoitsija on kertonut ruopanneensa tilalle rakennetun kesämökin rannan. Paavo Tuuva oli maksanut ruoppauskustannukset. Todistajana kuullun suunnitteluagronomin arvion mukaan ruoppauskustannukset ovat olleet 10 640 markkaa. Rannan laatu on otettu halkomisessa huomioon määriteltäessä kesämökin tontin arvoa. Rannan ruoppauksen arvoa ei ole halkomisessa eritelty. Korkein oikeus arvioi ruoppauksen korottaneen mökkitontin arvoa 4 000 markalla, joten Sakari Tuuvan saaman oikeudettoman edun osuus tältä osin on 2 000 markkaa.</p>
        <p>Kohta 4 Salaojitus</p>
        <p>Jutussa on jäänyt tarkemmin selvittämättä, milloin peltojen salaojitus on tehty. Todistajana kuullun agronomin kertomuksesta voi päätellä, että pellot on ilmeisesti salaojitettu 1980-luvun alkupuoliskolla. Salaojituksen vaikutus peltojen arvoon on otettu huomioon halkomisessa. Mainitun todistajan salaojituksen kustannuksista ja salaojien taloudellisesta kestoajasta esittämien tietojen perusteella Korkein oikeus arvioi salaojituksen nostaneen peltojen arvoa halkomisessa 20 000 markalla, joten Sakari Tuuvan tältä osin saama oikeudeton hyöty on 10 000 markkaa.</p>
        <p>Kohta 7 Lainojen korot</p>
        <p>Pankin antaman todistuksen mukaan "selvää tilan kunnostukseen liittyvää korkokulua vuosina 1969 - 1992 on ollut 127 235 markkaa". Paavo Tuuva on maksanut nämä korot. Kuten hovioikeus on todennut, jutussa ei ole esitetty yksilöityä selvitystä siitä, mihin lainoihin nuo korot kohdistuvat ja mikä lainojen käyttötarkoitus on ollut. Selvää on, että ainakin huomattava osa lainoista on ollut sellaisia, joilla on rahoitettu tilan arvoa kohottaneita hankkeita. Tilan arvonnousu on kuitenkin tullut otetuksi huomioon edellä kohdissa 1 - 4. Korkojen huomioon ottaminen tilan arvoa kohottavana tekijänä merkitsisi samoihin investointeihin perustuvan arvonnousun ottamista huomioon toiseen kertaan. Näin ollen hovioikeuden tuomion lopputuloksen muuttamiseen ei tältä osin ole aihetta.</p>
        <p>Kohdan 6 osalta Korkeimmassa oikeudessa ei ole haettu muutosta ja kohdan 5 osalta hovioikeuden tuomion perustelut hyväksytään.</p>
        <p>Edellä mainituilla perusteilla Korkein oikeus katsoo, että Paavo Tuuva on toiminnallaan kohottanut tilan arvoa Sakari Tuuvaan verrattuna enemmän kuin hänen omistusosuutensa olisi edellyttänyt. Jutussa on käynyt ilmi, että alkuaan oli tarkoituksena, että Paavo ja Sakari Tuuva omistaisivat ja hallitsisivat tilaa pysyvästi yhdessä. Vasta äidin kuoleman jälkeen esiin tulleet riitaisuudet olivat johtaneet tilan halkomiseen. Mikään jutussa ei viittaa siihen, että tilan parantamiseksi toteutettuja investointeja tehtäessä ja rahoitettaessa olisi pidetty silmällä mahdollista tilan myöhempää jakamista. Paavo Tuuva ei siten ole voinut tarkoittaa toimenpiteillään Sakari Tuuvan omaisuuden kartuttamista sillä tavoin kuin halkomisen lopputuloksen perusteella on tapahtunut. Näin ollen Paavo Tuuvalla on oikeus saada Sakari Tuuvalta edellä selostettu kohtuullinen korvaus tilan arvoa korottaneista työ- ja rahasuorituksistaan.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan. Sakari Tuuva velvoitetaan suorittamaan Paavo Tuuvalle hovioikeudessa 6 kohdan osalta tuomittujen hautauskulujen korvauksen 3 805 markan 82 pennin lisäksi 1 - 4 kohtien osalta yhteensä 102 000 markkaa, joten Sakari Tuuvan on maksettava Paavo Tuuvalle näiltä osin korvauksia kaikkiaan 105 805 markkaa 82 penniä 16 prosentin korkoineen 3.6.1993 lukien. Sakari Tuuva velvoitetaan suorittamaan Paavo Tuuvalle korvaukseksi jutussa aiheutuneista oikeudenkäyntikuluista, jotka kohtuuden mukaan ovat olleet aiheellisia Paavo Tuuvan oikeuden valvomiseksi, yhteensä 32 000 markkaa korkolain 4 §:n 3 momentin mukaisine korkoineen tämän tuomion antopäivästä alkaen. Muilta osin hovioikeuden tuomion lopputulos jää pysyväksi.</p>
        <div>
          <p>Asian ovat ratkaisseet oikeusneuvokset Portin (eri mieltä), Krook, Raulos (eri mieltä) ja Krogerus sekä ylimääräinen oikeusneuvos Tepora. Esittelijä Susanne Möller.</p>
        </div>
      </div>
      <div>
        <h3>Eri mieltä olevien jäsenten lausunto</h3>
        <p>Oikeusneuvos Raulos: Paavo ja Sakari Tuuva ovat vuonna 1964 ostaneet puheena olevan tilan vanhemmiltaan siten, että he tulivat omistamaan sen yhtä suurin osuuksin. Tilalle on rakennettu vuonna 1974 uusi päärakennus ja vuonna 1979 kesämökki. Paavo Tuuva on kanteensa kohdissa 1 ja 2 vaatinut Sakari Tuuvalta korvausta niistä kustannuksista, joita hänelle oli oman ilmoituksensa mukaan sanotuista hankkeista yli oman osuutensa aiheutunut. Kun Paavo ja Sakari Tuuva yhdessä ovat omistaneet ja hallinneet tilaa, he eivät ole olleet toisilleen tilintekovelvollisia kiinteistön hoidosta. Paavo Tuuva voi niin ollen erikseen esittää vaatimuksia tilanhoitoon liittyvistä maksueristä. Paavo Tuuvan suoritukset, jotka mahdollisesti ovat ylittäneet hänen osuutensa, ovat välittömästi vaikuttaneet kohentavasti Sakari Tuuvan osuuden arvoon. Suoritukseen perustuva korvausvaatimus on sen vuoksi alkanut vanheta sinä hetkenä, jolloin kustannukset on suoritettu. Tilalla myöhemmin suoritetulla halkomisella ei siten ole ollut merkitystä vanhentumisajan alkamisen kannalta. Sen vuoksi ja kun Paavo Tuuva ei ole näyttänyt muistuttaneensa Sakari Tuuvaa puheena olevissa kannekohdissa tarkoitetuista saamisista kymmenen vuoden kuluessa niiden syntymisestä, väitetyt saamisoikeudet ovat vanhentuneet. Kannekohtien 3, 4, 5 ja 7 osalta hyväksyn hovioikeuden tuomion perustelut ja lopputuloksen. Näin ollen jätän hovioikeuden tuomion lopputuloksen pysyväksi. Velvoitan Paavo Tuuvan suorittamaan Sakari Tuuvalle korvaukseksi tarpeellisista vastauskuluista täällä 2 000 markkaa laillisine korkoineen.</p>
        <p>Äänestyksen tuloksen johdosta velvollisena lausumaan Sakari Tuuvan Paavo Tuuvalle kannekohtien 1 ja 2 osalta maksettavan korvauksen ja oikeudenkäyntikulujen korvauksen määrästä ilmoitan yhtyväni enemmistön lausuntoon.</p>
        <p>Oikeusneuvos Portin: Olen samaa mieltä kuin oikeusneuvos Raulos.</p>
      </div>
    </div>
  </finlex:content>
</finlex:document>
