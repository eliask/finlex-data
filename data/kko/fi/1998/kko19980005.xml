<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19980005</dcterms:identifier>
  <finlex:ecliIdentifier>ECLI:FI:KKO:1998:5</finlex:ecliIdentifier>
  <dcterms:title>KKO:1998:5</dcterms:title>
  <dcterms:description>
    <p>
      <strong>Kommandiittiyhtiö</strong>
      <span>Kuolinpesä</span>
    </p>
  </dcterms:description>
  <finlex:registerNumber>S96/2230</finlex:registerNumber>
  <dcterms:date pvm="19970529">1997-05-29</dcterms:date>
  <finlex:fileCopyNumber>95</finlex:fileCopyNumber>
  <dcterms:issued pvm="19980119">1998-01-19</dcterms:issued>
  <dcterms:abstract>
    <p>Kommandiittiyhtiön vastuunalaisen yhtiömiehen A:n kuoltua oli yhtiön toimintaa jatkettu ja yhtiömieheksi A:n sijaan oli tullut hänen kuolinpesänsä. Kuolinpesän osakas vastasi henkilökohtaisesti velvoitteesta, johon yhtiö oli sitoutunut A:n kuoleman jälkeen osakkaan ollessa täysivaltainen.</p>
  </dcterms:abstract>
  <dcterms:tableOfContents>
    <a href="19980005aloa0">ASIAN KÄSITTELY ALEMMISSA OIKEUKSISSA</a>
    <a href="19980005mhaku0">MUUTOKSENHAKU KORKEIMMASSA OIKEUDESSA</a>
    <a href="19980005yloa0">KORKEIMMAN OIKEUDEN RATKAISU 19.1.1998</a>
  </dcterms:tableOfContents>
  <finlex:content id="s19980005.kko">
    <div>
      <h2 id="19980005aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Hyvinkään käräjäoikeudessa</h3>
        <p>Suomen Säästöpankki - SSP Oy kertoi Pertti Kalervo Jorun kuolinpesän osakasta Mika Petteri Jorua vastaan ajamassaan kanteessa ja sitä kehitellessään, että Henkivakuutusyhtiö Verdandi oli myöntänyt Klaukkalan Mainospaino Ky:lle 250 000 markan velkakirjalainan, jolle pankki oli antanut omavelkaisen takauksen. Klaukkalan Mainospaino Ky oli antanut pankille 25.5.1990 päivätyn pankkitakauksen vastasitoumuksen, jossa yhtiö sitoutui korvaamaan pankille kaiken sen, minkä pankki takaussitoumuksensa nojalla katsoi olevansa velvollinen suorittamaan. Pankki oli pankkitakauksensa nojalla suorittanut vakuutusyhtiölle 248 423,70 markkaa.</p>
        <p>Vakuutusyhtiö oli vakuutusmaksulainasopimuksella antanut Klaukkalan Mainospaino Ky:lle 74 638 markan lainan, jolle pankki oli antanut omavelkaisen takauksen. Klaukkalan Mainospaino Ky oli 17.5.1990 antanut pankkitakauksen vastasitoumuksen, jossa yhtiö sitoutui korvaamaan pankille kaiken sen, minkä pankki takaussitoumuksensa nojalla oli katsonut olevansa velvollinen suorittamaan. Pankki oli pankkitauksensa perustella suorittanut vakuutusyhtiölle 87 686,40 markkaa.</p>
        <p>Klaukkalan Mainospaino Ky:n vastuunalaisina yhtiömiehinä yhtiön perustamisvaiheessa vuonna 1986 olivat olleet Marja Liisa Joru ja Pertti Kalervo Joru. Pertti Kalervo Joru oli kuollut 18.3.1987, joten takaussitoumusten allekirjoitushetkellä olivat vastuunalaisina yhtiömiehinä olleet Marja Liisa Joru ja Pertti Kalervo Jorun kuolinpesä. Pertti Kalervo Jorun kuolinpesän osakkaita olivat Marja Liisa Joru ja Mika Petteri Joru. Mika Petteri Joru oli henkilökohtaisesti vastuussa kanteessa tarkoitetuista saatavista, koska hän oli kuolinpesän osakas ja kuolinpesä oli jatkanut yhtiön toimintaa vastuunalaisena yhtiömiehenä, josta Mika Petteri Joru oli ollut tietoinen. Kanteessa mainitut vastasitoumukset oli tehty tänä aikana. Mika Petteri Joru oli allekirjoittanut yhtiön puolesta muitakin sitoumuksia.</p>
        <p>Tämän vuoksi pankki vaati Mika Petteri Jorun velvoittamista yhteisvastuullisesti Marja Liisa Jorun kanssa suorittamaan sille mainitut määrät 248 423,70 markkaa ja 87 686,40 markkaa korkoineen.</p>
      </div>
      <div>
        <h3>Vastaus</h3>
        <p>Mika Petteri Joru kiisti kanteen. Yhtiön toiminnan jatkamisesta vastuunalaisen yhtiömiehen kuoleman jälkeen ei ollut sovittu. Mika Petteri Joru ei ollut henkilökohtaisesti antanut kanteessa tarkoitettuja vastasitoumuksia, vaan ne oli allekirjoittanut yhtiön puolesta Marja Liisa Joru. Mika Petteri Joru ei ollut kuolinpesän osakkaan ominaisuudessa vastuussa vastasitoumuksista.</p>
      </div>
      <div>
        <h3>Käräjäoikeuden tuomio 4.10.1994</h3>
        <p>Klaukkalan Mainospaino Ky:n vastuunalaisia yhtiömiehiä olivat olleet Marja Liisa Joru ja Pertti Kalervo Joru. Pertti Kalervo Joru oli 18.3.1987 kuollut. Marja Liisa Jorulla ja Pertti Kalervo Jorun kuolinpesällä oli ollut avoimesta yhtiöstä ja kommandiittiyhtiöstä annetun lain 5 luvun 1 §:n 1 momentin 3 kohdan mukaan oikeus vaatia yhtiön purkamista vastuunalaisen yhtiömiehen kuoleman johdosta. Marja Liisa Joru tai Pertti Kalervo Jorun kuolinpesä eivät olleet purkaneet yhtiötä vaan olivat jatkaneet yhtiön toimintaa. Koska Pertti Kalervo Jorun kuolinpesä oli jatkanut yhtiön toimintaa sen vastuunalaisena yhtiömiehenä ja yhtiö oli tänä aikana antanut kanteessa tarkoitetut vastasitoumukset, Mika Petteri Joru kuolinpesän osakkaana oli henkilökohtaisesti vastuussa vastasitoumusten velvoitteista.</p>
        <p>Käräjäoikeus velvoitti Mika Petteri Jorun, samalla kun asia ratkaistiin yksipuolisella tuomiolla Marja Liisa Jorun osalta, yhteisvastuullisesti Marja Liisa Jorun kanssa suorittamaan Suomen Säästöpankki - SSP Oy:lle vaaditut 248 423,70 markkaa ja 87 686,40 markkaa korkoineen.</p>
        <div>
          <p>Asian on ratkaissut käräjätuomari Kollin.</p>
        </div>
      </div>
      <div>
        <h3>Helsingin hovioikeuden tuomio 14.8.1996</h3>
        <p>Mika Petteri Joru valitti hovioikeuteen vaatien kanteen hylkäämistä. Mika Petteri Joru lausui, ettei hän kuolinpesän osakkaana ollut vastuussa yhtiön sitoumuksista. Korvausvelvollisuus ei ainakaan voinut olla laajempi kuin mitä hän oli saanut tai tulisi saamaan pesästä varallisuutta.</p>
        <p>Hovioikeus totesi, että Suomen Säästöpankki - SSP Oy oli kanteessaan ja sitä kehitellessään lausunut perusteena käräjäoikeuden tuomiosta ilmeneville vaatimuksilleen, että kyseessä olevien takaussitoumusten allekirjoittamishetkellä 17.5. ja 25.5.1990 Klaukkalan Mainospaino Ky:n vastuunalaisina yhtiömiehinä olivat olleet Marja Liisa Joru ja Pertti Kalervo Jorun kuolinpesä. Pertti Kalervo Jorun kuolinpesän osakkaita olivat Marja Liisa Joru ja Mika Petteri Joru.</p>
        <p>Avoimesta yhtiöstä ja kommandiittiyhtiöstä annetun lain (389/1988) 5 luvun 1 §:n 1 momentin 3 kohdan ja 7 luvun 2 §:n 1 momentin nojalla yhtiömiehellä oli oikeus vaatia yhtiön purkamista, kun toinen yhtiömies oli kuollut eikä ollut sovittu tai sovita yhtiön toiminnan jatkamisesta tästä huolimatta. Asiassa ei ollut esitetty selvitystä siitä, että yhtiön purkamista olisi vaadittu tai että yhtiömiehet olisivat sopineet kommandiittiyhtiön toiminnan jatkamisesta. Yhtiön toimintaa oli kuitenkin Marja Liisa Jorun ja kuolinpesän toimesta jatkettu muun ohella käräjäoikeuden tuomiosta ilmenevällä tavalla. Tämän toiminnan jatkamisen oli pankki myös hyväksynyt. Kuolinpesän oli siten katsottava tulleen vastuunalaiseksi yhtiömieheksi kommandiittiyhtiöön Pertti Kalervo Jorun sijaan. Mainitun lain 1 luvun 1 §:n nojalla yhtiömies vastasi yhtiön velvoitteista niiden täyteen määrään niin kuin omasta velastaan.</p>
        <p>Asiassa ei ollut esitetty perustetta sille, että Mika Petteri Joru olisi vastuunalaisena yhtiömiehenä toimineen kuolinpesän osakkaana henkilökohtaisesti vastuussa kommandiittiyhtiön veloista. Kanne kohdistettuna Mika Petteri Joruun Pertti Kalervo Jorun kuolinpesän osakkaana oli siten hylättävä.</p>
        <p>Tämän vuoksi hovioikeus hylkäsi Mika Petteri Joruun kohdistetun kanteen ja vapautti hänet kaikesta maksuvelvollisuudesta Suomen Säästöpankki - SSP Oy:lle.</p>
        <div>
          <p>Asian ovat ratkaisseet hovioikeuden jäsenet Uoti, Lötjönen (eri mieltä) ja Nousiainen. Esittelijä Pertti Toivanen.</p>
        </div>
        <p>Eri mieltä olleen hovioikeudenneuvos Lötjösen lausunto:</p>
        <p>Katson, ettei syytä käräjäoikeuden tuomion muuttamiseen ole.</p>
      </div>
    </div>
    <div>
      <h2 id="19980005mhaku0">MUUTOKSENHAKU KORKEIMMASSA OIKEUDESSA</h2>
      <p>Omaisuudenhoitoyhtiö Arsenal - SSP Oy:lle, entiselle Suomen Säästöpankki - SSP Oy:lle, myönnettiin valituslupa.</p>
      <p>Valituksessaan Omaisuudenhoitoyhtiö Arsenal - SSP Oy vaati ensisijaisesti hovioikeuden tuomion kumoamista ja asian jättämistä käräjäoikeuden tuomion varaan sekä toissijaisesti käräjäoikeuden ja hovioikeuden tuomioiden purkamista ja Pertti Kalervo Jorun kuolinpesän, Mika Petteri Jorun ja Marja Liisa Jorun velvoittamista yhteisvastuullisesti suorittamaan sille kanteessa vaaditut määrät.</p>
      <p>Mika Petteri Joru vastasi valitukseen.</p>
    </div>
    <div>
      <h2 id="19980005yloa0">KORKEIMMAN OIKEUDEN RATKAISU 19.1.1998</h2>
      <div>
        <h3>Perustelut</h3>
        <p>Omaisuudenhoitoyhtiö Arsenal - SSP Oy:n vaatimukset perustuvat siihen, että Klaukkalan Mainospaino Ky:n vastuunalaisen yhtiömiehen Pertti Kalervo Jorun kuoltua yhtiö on jatkanut toimintaansa ja että kuolinpesän osakas Mika Petteri Joru on ollut tästä tietoinen. Pankkitakauksen vastasitoumuksia 17. ja 25.5.1990 allekirjoitettaessa yhtiön vastuunalaisia yhtiömiehiä ovat olleet Pertti Kalervo Jorun kuolinpesä ja Marja Liisa Joru. Kommandiittiyhtiön vastuunalainen yhtiömies on henkilökohtaisesti vastuussa yhtiön velvoitteista. Koska Pertti Kalervo Jorun kuolinpesää ei ole luovutettu pesänselvittäjän hallintoon tai konkurssiin, Mika Petteri Joru vastaa kuolinpesän osakkaana henkilökohtaisesti kuolinpesän velvoitteista ja siten myös vastasitoumuksista.</p>
        <p>Mika Petteri Joru on syntynyt 18.2.1970. Hän on siten ollut Pertti Kalervo Jorun kuollessa 18.3.1987 alaikäinen mutta jo vastasitoumuksiin ryhdyttäessä täysivaltainen.</p>
        <p>Pertti Kalervo Jorun kuoltua on kommandiittiyhtiön toimintaa jatkettu. Mika Petteri Joru on täysivaltaiseksi tultuaan ottanut osaa yhtiön toimintaan, mistä ovat osoituksena hänen yhtiön puolesta allekirjoittamansa sitoumukset ja sopimukset, vuokrasopimus 31.8.1990, velkakirjat ja pankkitakauksen vastasitoumukset 17.9. ja 17.12.1991 sekä yhtiösopimuksen muutos 22.4.1993. Kuolinpesän osakas Marja Liisa Joru, joka on ollut Pertti Kalervo Jorun ohella yhtiön toinen vastuunalainen yhtiömies, on edelleen toiminut yhtiön vastuunalaisena yhtiömiehenä. Marja Liisa ja Mika Petteri Jorun toiminta yhtiössä osoittaa, että kuolinpesä on tullut vastuunalaiseksi yhtiömieheksi yhtiöön Pertti Kalervo Jorun sijaan.</p>
        <p>Avoimesta yhtiöstä ja kommandiittiyhtiöstä annetun lain 1 luvun 1 §:n mukaan vastuunalainen yhtiömies vastaa yhtiön velvoitteista niiden täyteen määrään saakka niin kuin omasta velastaan. Arvioitaessa kommandiittiyhtiön vastuunalaisena yhtiömiehenä olevassa kuolinpesässä pesän osakkaan vastuuta yhtiön velvoitteista on otettava huomioon myös perintökaaren säännökset kuolinpesän osakkaan velkavastuusta. Kanteessa tarkoitetut saatavat ovat syntyneet Pertti Kalervo Jorun kuoleman jälkeen, joten niiden osalta kysymys on perintökaaren 24 luvun 7 §:ssä tarkoitetusta osakkaan vastuusta pesän yhteishallinnon aikana tehdystä velasta. Siihen puolestaan sovelletaan tässä tapauksessa, mitä perintökaaren 21 luvun 15 §:ssä on säädetty. Sen mukaan pesän osakas vastaa pesän velasta, jos hän on vastuussa vainajan velasta.</p>
        <p>Perintökaaren 21 luvun 1 §:ssä säädetään osakkaan velkavastuusta siinä tapauksessa, ettei pesää luovuteta pesänselvittäjän hallintoon tai konkurssiin. Vastuu koskee osakkaan perunkirjoitusta toimitettaessa tietämää vainajan velkaa. Tämä säännös ja luvun muut osakkaan velkavastuusäännökset eivät nimenomaisesti säätele tilannetta, jossa on kysymys kuolinpesän toiminnasta kommandiittiyhtiön vastuunalaisena yhtiömiehenä ja kuolinpesän osakkaan vastuusta tällöin syntyneestä yhtiön velvoitteesta. Tulkittaessa tässä tilanteessa perintökaaren osakkaan velkavastuuta koskevia säännöksiä, on lähtökohdaksi otettava se, ettei osakkaan asema voi olla parempi sellaisen velan osalta, joka on syntynyt kuolinpesän yhteishallinnon aikana kuin vainajan velan osalta. Tästä seuraa, että osakas voi perintökaaren 21 luvun 2 §:ssä säädetyin rajoituksin välttyä henkilökohtaiselta velkavastuulta vain luovuttamalla kuolinpesän omaisuuden pesänselvittäjän hallintoon tai konkurssiin. Tässä tapauksessa ei luovutusta ole tapahtunut. Näin ollen Mika Petteri Joru vastaa perintökaaren 24 luvun 7 §:n ja 21 luvun säännösten nojalla kysymyksessä olevista Pertti Kalervo Jorun kuolinpesän yhteishallinnon aikana syntyneistä kommandiittiyhtiön velvoitteista niin kuin omasta velastaan eikä vain kuolinpesän omaisuudella.</p>
        <p>Näillä perusteilla Korkein oikeus on ratkaissut asian tuomiolauselmasta ilmenevällä tavalla.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan. Asia jää käräjäoikeuden tuomion lopputuloksen varaan kuitenkin siten oikaistuna, että Mika Petteri Jorun on maksettava suoritukset Omaisuudenhoitoyhtiö Arsenal - SSP Oy:lle.</p>
        <div>
          <p>Asian ovat ratkaisseet oikeusneuvokset Paasikoski, Suhonen, Pelinen, Palaja ja Kitunen. Esittelijä Marjatta Möller.</p>
        </div>
      </div>
    </div>
  </finlex:content>
</finlex:document>
