<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19980120</dcterms:identifier>
  <finlex:ecliIdentifier>ECLI:FI:KKO:1998:120</finlex:ecliIdentifier>
  <dcterms:title>KKO:1998:120</dcterms:title>
  <dcterms:description>
    <p>
      <strong>Oikeudenkäyntimenettely</strong>
    </p>
    <p>
      <strong>Muutoksenhaku</strong>
    </p>
  </dcterms:description>
  <finlex:registerNumber>S97/459</finlex:registerNumber>
  <dcterms:date pvm="19980729">1998-07-29</dcterms:date>
  <finlex:fileCopyNumber>3217</finlex:fileCopyNumber>
  <dcterms:issued pvm="19981012">1998-10-12</dcterms:issued>
  <dcterms:abstract>
    <p>A ja B olivat ajaneet samassa oikeudenkäynnissä ensisijaisesti yhtiö C:tä vastaan osakkeiden lunastusvelvollisuutta koskevaa kannetta ja toissijaisesti vahingonkorvauskannetta C:n toimitusjohtajana toiminutta D:tä vastaan. Käräjäoikeus oli hyväksynyt ensisijaisen kanteen ja lausunut, ettei toissijaisesta kanteesta ollut tarpeellista antaa lausuntoa. Yhtiön valituksen johdosta hovioikeus hylkäsi ensisijaisen kanteen ja katsoi, ettei toissijainen kanne ollut hovioikeuden tutkittavana.</p>
    <p>A:n ja B:n valituksesta asia palautettiin toissijaisen kanteen käsittelyn jatkamiseksi käräjäoikeuteen.</p>
  </dcterms:abstract>
  <dcterms:tableOfContents>
    <a href="19980120aloa0">ASIAN KÄSITTELY ALEMMISSA OIKEUKSISSA</a>
    <a href="19980120mhaku0">MUUTOKSENHAKU KORKEIMMASSA OIKEUDESSA</a>
    <a href="19980120yloa0">KORKEIMMAN OIKEUDEN RATKAISU 12.10.1998</a>
  </dcterms:tableOfContents>
  <finlex:content id="s19980120.kko">
    <div>
      <h2 id="19980120aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Turun käräjäoikeudessa</h3>
        <p>Pentti Voutilainen ja Olavi Rantanen esittivät Rakennus-Ruola Oy:tä ja Klaus Himbergiä vastaan nostamissaan kanteissa, että he olivat toimineet, Voutilainen yhtiön palvelurakentamisyksikössä tulosyksikön johtajana ja Rantanen samassa yksikössä markkinointijohtajana. Yksikön hyvän tuloksen johdosta heidät oli haluttu sitoa yhtiöön kannustuspalkkiojärjestelmällä. Se toteutettiin siten, että Voutilainen ja Rantanen hankkivat Castrum Oy:n osakkeita. Rakennus-Ruola Oy, joka oli eräs Castrum Oy:n pääosakas, puolestaan sitoutui lunastamaan nuo osakkeet viiden vuoden kuluttua vähintään hinnasta, joka käsitti osakkeiden hankintahinnan ja rahoituskustannukset. Asiasta oli Rakennus-Ruola Oy:n puolesta Voutilaisen ja Rantasen kanssa suullisesti sopinut yhtiön toimitusjohtaja Himberg.</p>
        <p>Voutilainen ja Rantanen olivat hankkineet Castrum Oy:n osakkeita vuodesta 1988 alkaen. Rakennus-Ruola Oy:n kieltäydyttyä täyttämästä sitoumukseen perustuvaa lunastusvelvoitettaan Voutilainen ja Rantanen vaativat kanteessaan, että Rakennus-Ruola Oy velvoitetaan suorittamaan osakkeiden lunastushintana Voutilaiselle 2 458 264,83 markkaa ja Rantaselle 3 801 265 markkaa, molemmat määrät korkoineen. Toissijaisesti he vaativat sen varalta, ettei Rakennus-Ruola Oy:öön kohdistettua kannetta voitaisi hyväksyä, Himbergin velvoittamista suorittamaan heille vahingonkorvauksena edellä mainittujen lunastushintojen määrät, joista saatiin vähentää osakkeista saatavat myyntihinnat, eli Voutilaiselle 2 295 564 markkaa ja Rantaselle 3 597 501 markkaa, molemmat määrät korkoineen. Perusteena Himbergiin kohdistetulle vaatimukselle oli se, että Himberg oli tehdessään Rakennus-Ruola Oy:n toimitusjohtajana osakkeiden lunastamista koskevan sopimuksen Voutilaisen ja Rantasen kanssa ylittänyt hänelle tuossa tehtävässä kuuluneen toimivaltansa.</p>
      </div>
      <div>
        <h3>Vastaukset</h3>
        <p>Rakennus-Ruola Oy vastusti kannetta. Yhtiön mukaan Voutilainen ja Rantanen olivat tehneet sijoituksensa täysin itsenäisesti eikä yhtiö ollut edellyttänyt johtajistoltaan tällaista sijoitustoimintaa. Yhtiö ei ollut sitoutunut lunastamaan Voutilaiselta ja Rantaselta osakkeita. Jos yhtiön tuolloinen toimitusjohtaja Himberg oli yhtiön nimissä antanut lunastussitoumuksen, hän oli ylittänyt toimivaltansa.</p>
        <p>Myös Himberg vastusti kohdaltaan kannetta. Hän kiisti antaneensa yhtiön puolesta osakkeiden lunastussitoumuksen, jonka antamiseen hänellä ei edes ollut ollut oikeutta.</p>
      </div>
      <div>
        <h3>Käräjäoikeuden tuomio 4.4.1995</h3>
        <p>Käräjäoikeus katsoi näytetyksi, että Rakennus-Ruola Oy oli Himbergin edustamana sitoutunut kanteessa kerrotuin tavoin lunastamaan Voutilaiselta ja Rantaselta osakkeet. Sopimuksen solmiessaan Himberg ei ollut ylittänyt hänelle korkeasuhdanteen vallitessa kuulunutta laajaa toimivaltaa. Sen vuoksi käräjäoikeus hyväksyi ensisijaisen, Rakennus-Ruola Oy:tä vastaan nostetun kanteen ja velvoitti yhtiön suorittamaan Voutilaiselle ja Rantaselle heidän vaatimansa osakkeiden lunastushinnat sitä vastaan, että he luovuttivat osakkeet yhtiölle. Käräjäoikeus lausui edelleen, että Voutilainen ja Rantanen olivat ajaneet Himbergiä vastaan vain toissijaista vaatimusta, josta ei ollut tarpeellista antaa lausuntoa tässä tuomiossa.</p>
        <div>
          <p>Asian on ratkaissut käräjätuomari Väylä.</p>
        </div>
      </div>
      <div>
        <h3>Turun hovioikeuden tuomio 21.2.1997</h3>
        <p>Rakennus-Ruola Oy valitti hovioikeuteen. Hovioikeus toimitti suullisen käsittelyn sen selvittämiseksi, oliko toisaalta Rakennus-Ruola Oy:n ja toisaalta Voutilaisen ja Rantasen välillä tehty kanteessa väitetty sopimus.</p>
        <p>Hovioikeus katsoi lausumillaan perusteluilla, että toisaalta Himberg Rakennus-Ruola Oy:n puolesta ja toisaalta Voutilainen ja Rantanen olivat vuonna 1988 tehneet kanteessa tarkoitetun sopimuksen, johon oli sisältynyt ehto siitä, että yhtiö oli velvollinen lunastamaan Voutilaisen ja Rantasen omistamat Castrum Oy:n osakkeet vähintään hankintahinnasta lisättynä rahoituskustannuksilla.</p>
        <p>Hovioikeus katsoi kuitenkin, että sopimus oli merkinnyt uuden kannustuksellisen palkkausjärjestelmän käyttöönottoa yhtiössä. Tällaisen uuden palkkausjärjestelmän käyttöönotto ei Rakennus-Ruola Oy:ssä kuulunut yhtiön toimitusjohtajan toimivaltaan sisältyvään juoksevaan hallintoon. Näin ollen Himberg oli sopiessaan asiasta Voutilaisen ja Rantasen kanssa ylittänyt toimivaltansa.</p>
        <p>Osakeyhtiölain 8 luvun 15 §:stä seurasi, ettei sopimus sitonut Rakennus-Ruola Oy:tä, jos Voutilainen ja Rantanen tiesivät tai heidän olisi pitänyt tietää toimivallan ylityksestä.</p>
        <p>Rakennus-Ruola Oy oli ollut perheyhtiö, jonka omistajat olivat päivittäin työskennelleet yrityksessä. Voutilainen ja Rantanen olivat pitkään toimineet yhtiön ylimmässä johdossa. Tämän perusteella he olivat tunteneet yhtiön johdon ja toisaalta pääasiallisesti yhtiön omistajista koostuvan hallituksen toimivallan. Asemansa perusteella he olivat myös tienneet, että tavoitepalkkioiden perusteet oli vahvistettu yhtiön hallituksessa. Heillä oli myös ollut tieto omistajien kanssa käydyistä, Rakennus-Ruola Oy:n osakeomistukseen perustuvaa palkkausta koskeneista neuvotteluista, joissa omistajat olivat torjuneet tämän haluten pitää yhtiön perheyhtiönä. Näillä perusteilla heidän oli pitänyt tietää, ettei puheena olevasta uudesta palkkausjärjestelmästä sopiminen ollut kuulunut Himbergin toimivaltaan.</p>
        <p>Mainituilla perusteilla sopimus ei sitonut RakennusRuola Oy:tä. Sen vuoksi hovioikeus kumosi käräjäoikeuden tuomion ja hylkäsi yhtiöön kohdistetun kanteen. Voutilaisen ja Rantasen Himbergiin kohdistaman kanteen osalta hovioikeus totesi, ettei kanne ollut hovioikeuden tutkittavana.</p>
        <div>
          <p>Asian ovat ratkaisseet hovioikeuden jäsenet Särkilä, Aarnio ja Hurme. Esittelijä Tuomo Antila.</p>
        </div>
      </div>
    </div>
    <div>
      <h2 id="19980120mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty Voutilaiselle ja Rantaselle Himbergiä vastaan ajetun kanteen osalta. Kysymys valitusluvan myöntämisestä muulta osalta on siirretty ratkaistavaksi valituksen käsittelyn yhteydessä.</p>
      <p>Valituksessaan Voutilainen ja Rantanen ovat Himbergin osalta vaatineet, että Himberg velvoitetaan suorittamaan käräjäoikeudessa esitetyn toissijaisen vaatimuksen mukaisesti vahingonkorvaukseksi Voutilaiselle 2 295 564 ja Rantaselle 3 597 501 markkaa, mistä määristä voidaan vähentää Castrum Oy:n osakkeista saatavat myyntihinnat, molemmat määrät korkoineen.</p>
      <p>PMA-Kiinteistöt Oy ja Himberg ovat antaneet vastaukset.</p>
    </div>
    <div>
      <h2 id="19980120yloa0">KORKEIMMAN OIKEUDEN RATKAISU 12.10.1998</h2>
      <div>
        <h3>Käsittelyratkaisu</h3>
        <p>Valituslupaa ei myönnetä Voutilaiselle ja Rantaselle siltä osalta kuin kysymys valitusluvan myöntämisestä on siirretty ratkaistavaksi valituksen käsittelyn yhteydessä. Hovioikeuden tuomio jää siten pysyväksi Rakennus-Ruola Oy:öön kohdistetun kanteen osalta.</p>
      </div>
      <div>
        <h3>Ratkaisu Himbergiin kohdistetun kanteen osalta</h3>
        <p>Perustelut</p>
        <p>Voutilainen ja Rantanen ovat käräjäoikeudessa RakennusRuola Oy:tä vastaan ajamassaan ensisijaisessa kanteessaan vaatineet yhtiön velvoittamista suorittamaan heille heidän hankkimiensa Castrum Oy:n osakkeiden lunastushintana osakkeiden hankintahintojen ja rahoituskustannusten määrät sillä perusteella, että Rakennus-Ruola Oy oli toimitusjohtajansa Himbergin edustamana sopinut heidän kanssaan osakkeiden lunastamisesta mainitulla hinnalla. Sen varalta ettei kannetta Rakennus-Ruola Oy:tä vastaan voitaisi hyväksyä, Voutilainen ja Rantanen ovat Himbergiä vastaan ajamassaan toissijaisessa kanteessaan vaatineet Himbergin velvoittamista suorittamaan heille vahingonkorvauksena osakkeiden lunastushintojen määrät, joista saatiin vähentää osakkeista saatavat myyntihinnat.</p>
        <p>Käräjäoikeus on hyväksynyt Rakennus-Ruola Oy:tä vastaan ajetun ensisijaisen kanteen ja lausunut, ettei Himbergiä vastaan ajetusta toissijaisesta kanteesta ollut tarpeellista antaa lausuntoa. Rakennus-Ruola Oy:n valitettua käräjäoikeuden tuomiosta hovioikeus on puolestaan hylännyt yhtiötä vastaan ajetun kanteen ja todennut, ettei Himbergiä vastaan ajettu kanne ollut hovioikeuden tutkittavana.</p>
        <p>Voutilaisen ja Rantasen ajamat ensisijainen kanne Rakennus-Ruola Oy:tä vastaan ja toissijainen kanne Himbergiä vastaan on käsitelty käräjäoikeudessa samassa oikeudenkäynnissä. Vaikka muutosta käräjäoikeuden tuomioon onkin hakenut vain Rakennus-Ruola Oy ensisijaisen kanteen osalta, on hovioikeudessa ollut kyse käräjäoikeudessa alkaneen oikeudenkäynnin jatkamisesta. Käräjäoikeuden lausuma Himbergiä vastaan ajetun toissijaisen kanteen johdosta ei ole merkinnyt sitä, että kanteesta olisi annettu ratkaisu. Oikeudenkäynti hovioikeudessa on siten lähtökohtaisesti käsittänyt myös käräjäoikeudessa esitetyn toissijaisen kanteen. Tämän vuoksi hovioikeuden olisi ennen tuomionsa antamista tullut selvittää, ajoivatko Voutilainen ja Rantanen edelleen kannetta Himbergiä vastaan, eikä vain katsoa, ettei sanottu kanne ollut hovioikeuden tutkittavana. Voutilainen ja Rantanen ovat Korkeimmassa oikeudessa ilmoittaneet, etteivät he ole luopuneet Himbergiä vastaan ajamastaan toissijaisesta kanteesta oikeudenkäynnin missään vaiheessa, ja vaatineet kanteen mukaisia suorituksia.</p>
        <p>Koska käräjäoikeus ei ole antanut lausuntoa Himbergiä vastaan ajetusta toissijaisesta kanteesta on tarkoituksenmukaista, että asian käsittelyä tältä osalta jatketaan käräjäoikeudessa.</p>
      </div>
      <div>
        <h3>Päätöslauselma</h3>
        <p>Asia palautetaan Himbergiä vastaan ajetun kanteen käsittelyn jatkamiseksi Turun käräjäoikeuteen, jonka tulee omasta aloitteestaan ottaa asia tältä osalta uudelleen käsiteltäväkseen.</p>
      </div>
      <div>
        <p>Asian ovat ratkaisseet oikeusneuvokset Portin (eri mieltä), Tulenheimo-Takki, Taipale (eri mieltä), Raulos ja Kitunen. Esittelijä Juhani Walamies (mietintö).</p>
      </div>
      <div>
        <h3>Esittelijän mietintö ja eri mieltä olevien jäsenten lausunnot</h3>
        <p>Esittelijäneuvos Walamies: Käsittelyratkaisun osalta mietintö oli Korkeimman oikeuden ratkaisun mukainen. Himbergiin kohdistetun kanteen osalta esitettiin mietinnössä seuraavia perusteluja.</p>
        <p>Voutilainen ja Rantanen ovat kohdistaneet silloiseen Rakennus-Ruola Oy:öön ensisijaisen osakkeiden lunastusvelvollisuutta koskevan kanteen ja Himbergiin toissijaisen vahingonkorvauskanteen siltä varalta, ettei ensisijainen kanne menesty. Käräjäoikeus on hyväksynyt ensisijaisen kanteen ja katsonut, ettei toissijaisesta kanteesta sen vuoksi ollut tarpeen antaa lausuntoa.</p>
        <p>Käräjäoikeuden toteamus, ettei toissijaisesta kanteesta tarvitse antaa lausuntoa, ei ole sellainen ratkaisu, jolla olisi sitova vaikutus myöhemmässä oikeudenkäynnissä eli niin sanottu oikeusvoimavaikutus. Siten estettä ei ole sille, että Voutilainen ja Rantanen nostavat uuden, samansisältöisen kanteen Himbergiä vastaan. Tämä ei kuitenkaan ole oikeudenkäyntiaineiston esittäminen ja hallinnan kannalta järkevää eikä taloudellista. Lisäksi Himbergiin kohdistetusta kanteesta aiheutunut oikeudenkäyntikuluvastuu tulee ratkaista tuon asian käsittelyn yhteydessä eikä Rakennus-Ruola Oy:öön kohdistetun kanteen yhteydessä.</p>
        <p>Voutilaisen ja Rantasen Rakennus-Ruola Oy:öön kohdistama kanne olisi voitu ratkaista oikeudenkäymiskaaren 24 luvun 17 §:n 1 momentissa (1064/1991) tarkoitetulla välituomiolla. Tuossa tapauksessa tuomioistuin olisi voinut määrätä, että asian käsittelyä muilta osin jatketaan vasta sen jälkeen, kun välituomio oli saanut lainvoiman. Se, että kysymyksessä on ollut asian kokonaisuudessaan ratkaiseva tuomio, on johtunut ratkaisun sisällöstä eli siitä, että ensisijainen kanne on hyväksytty.</p>
        <p>Käräjäoikeuden antaman ratkaisun sisällöstä ja nimikkeestä huolimatta välituomiota koskevan, edellä mainitun säännöksen perusteet sekä Voutilaisen ja Rantasen oikeussuoja ovat edellyttäneet, että Himbergiä koskeva kanne olisi jätetty niin sanotusti lepäämään eli odottamaan ensisijaiseen kanteeseen annetun ratkaisun lainvoimaisuutta. Käräjäoikeuden ratkaisu ei edellä kerrotuista syistä estä asian uudelleen käsittelyä siellä, mitä puoltavat voimakkaat tarkoituksenmukaisuussyyt.</p>
        <p>Päätöslauselman osalta mietintö oli Korkeimman oikeuden ratkaisun mukainen.</p>
        <p>Oikeusneuvos Taipale: Myönnän valitusluvan Voutilaiselle ja Rantaselle Rakennus-Ruola Oy:öön kohdistetun kanteen osalta. Käsittelyratkaisun osalta muutoin ja Himbergiin kohdistetun kanteen osalta olen samaa mieltä kuin Korkeimman oikeuden enemmistö.</p>
        <p>Oikeusneuvos Portin: Olen samaa mieltä kuin oikeusneuvos Taipale.</p>
      </div>
    </div>
  </finlex:content>
</finlex:document>
