<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19980144</dcterms:identifier>
  <finlex:ecliIdentifier>ECLI:FI:KKO:1998:144</finlex:ecliIdentifier>
  <dcterms:title>KKO:1998:144</dcterms:title>
  <dcterms:description>
    <p>
      <strong>Työsopimus</strong>
      <span>Luottamusmies</span>
      <span>Työsopimuksen irtisanominen</span>
    </p>
  </dcterms:description>
  <finlex:registerNumber>S97/542</finlex:registerNumber>
  <dcterms:date pvm="19980122">1998-01-22</dcterms:date>
  <finlex:fileCopyNumber>3707</finlex:fileCopyNumber>
  <dcterms:issued pvm="19981125">1998-11-25</dcterms:issued>
  <dcterms:abstract>
    <p>Työsopimuslain 53 §:n 2 momentissa säädetystä luottamusmiehen irtisanomissuojasta ei voitu työehtosopimuksella sopia työntekijän vahingoksi toisin.</p>
    <p>Luottamusmiehen työsopimuksen irtisanomiseen oli ollut tuotannollisia ja taloudellisia syitä, mutta ei niiden työntekijöiden enemmistön suostumusta, joiden luottamusmies hän oli. Irtisanomisen johdosta määrättiin maksettavaksi vahingonkorvausta työsopimuslain 51 §:n 1 momentin eikä korvausta saman lain 47 f §:n nojalla.</p>
  </dcterms:abstract>
  <p>TSL 51 § 1 mom</p>
  <p>TSL 53 § 2 mom</p>
  <dcterms:tableOfContents>
    <a href="19980144aloa0">ASIAN KÄSITTELY ALEMMISSA OIKEUKSISSA</a>
    <a href="19980144mhaku0">MUUTOKSENHAKU KORKEIMMASSA OIKEUDESSA</a>
    <a href="19980144yloa0">KORKEIMMAN OIKEUDEN RATKAISU 25.11.1998</a>
  </dcterms:tableOfContents>
  <finlex:content id="s19980144.kko">
    <div>
      <h2 id="19980144aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Imatran käräjäoikeudessa</h3>
        <p>Seppo Kojo kertoi Oy Kaakkois-Pohjolan Liikenne Ab:tä vastaan ajamassaan kanteessa, että hän oli 17.9.1962 lukien työskennellyt yhtiön palveluksessa viimeksi ajojärjestelijänä. Hän oli ollut myös yhtiön toimihenkilöiden valitsema luottamusmies, missä tehtävässä hän oli toiminut noin 15 vuotta. Yhtiö oli taloudellisilla ja tuotannollisilla perusteilla 30.9.1993 irtisanonut hänen työsopimuksensa päättymään 30.3.1994. Yhtiön palveluksessa oli tuolloin ollut kaksi ajojärjestelijää, joista toinen oli saanut pitää työpaikkansa. Kojon työtehtävät eivät näin ollen olleet päättyneet kokonaan. Kojo katsoi, ettei häntä luottamusmiesasemansa vuoksi olisi voitu irtisanoa.</p>
        <p>Tämän vuoksi Kojo vaati yhtiön velvoittamista suorittamaan hänelle työsopimuksen laittoman irtisanomisen johdosta ensisijaisesti työsopimuslain 47 f §:n nojalla määräytyvänä korvauksena tai toissijaisesti saman lain 51 §:n nojalla vahingonkorvauksena 24 kuukauden palkkaa vastaavat 192 648 markkaa korkoineen.</p>
      </div>
      <div>
        <h3>Yhtiön vastaus</h3>
        <p>Yhtiö kiisti kanteen katsoen, että yhtiöllä oli taloudellisten ja tuotannollisten perusteiden nojalla ollut oikeus Kojon työsopimuksen irtisanomiseen. Kun Kojo oli ollut ammattiosaston ilmoittama luottamusmies, hänen asemansa oli määräytynyt alan luottamusmiessopimuksen mukaan. Mainitun sopimuksen perusteella yhtiöllä oli työsopimuslain 53 §:n 2 momentin estämättä ollut oikeus Kojon työsopimuksen irtisanomiseen. Joka tapauksessa Kojolle tuomittavasta korvauksesta oli vähennettävä hänen saamansa työttömyyspäivärahat.</p>
      </div>
      <div>
        <h3>Käräjäoikeuden tuomio 24.5.1996</h3>
        <p>Käräjäoikeus totesi, että Kojon myönnytyksen mukaan yhtiöllä oli ollut taloudelliset ja tuotannolliset perusteet hänen työsopimuksensa irtisanomiseen. Jutussa oli myös kiistattomasti selvitetty, ettei niiden toimihenkilöiden enemmistö, joiden luottamusmiehenä Kojo oli ollut, ollut antanut suostumusta Kojon työsuhteen irtisanomiseen.</p>
        <p>Asianosaiset olivat eri mieltä siitä, oliko Kojon työsuhteen päättämiseen sovellettava työsopimuslain 53 §:n 2 momenttia vai Kojon työsuhteeseen sovellettavaa Autoliikenteen Työnantajaliitto ry:n ja Erityisalojen Toimihenkilöliitto ERTO ry:n välistä konttoritoimihenkilöitä ja liikennejärjestelytoimihenkilöitä koskevaa työehtosopimusta 1.3.1992 - 31.10.1993 ja sen osana noudatettavan luottamusmiessopimuksen 9 §:n 2 momentin säännöstä. Mikäli Kojon työsuhteen päättämiseen sovellettiin työsopimuslain 53 §:n 2 momentin säännöstä, asianosaiset olivat myös eri mieltä siitä, oliko perusteettomasta irtisanomisesta johtuva korvaus määrättävä työsopimuslain 47 f §:n vai 51 §:n nojalla. Vielä asianosaiset olivat eri mieltä siitä, oliko tuomittavasta korvauksesta vähennettävä osa Kojon työttömyyskassasta saamista korvauksista.</p>
        <p>Käräjäoikeus lausui, että työsopimuslain 53 §:n 2 momentin luottamusmiehelle säätämä irtisanomisen erityissuoja oli pakottavaa oikeutta. Siitä ei siten voitu työehtosopimuksin poiketa työntekijän vahingoksi.</p>
        <p>Kojon työsuhde oli päätetty ilman niiden toimihenkilöiden enemmistön suostumusta, joiden luottamusmiehenä Kojo oli työsuhteen irtisanomisaikana ollut. Yhtiö ei ollut edes väittänyt Kojon tekemän työn kokonaan loppuneen. Tämän vuoksi käräjäoikeus katsoi, että yhtiö oli menetellyt työsopimuslain 53 §:n 2 momentin vastaisesti. Kojon työsopimuksen irtisanominen oli näin ollen ollut laiton.</p>
        <p>Koska Kojon työsopimusta ei ollut päätetty työsopimuslain 37 a §:ssä säädettyjen perusteiden vastaisesti, vaan mainitun lain 53 §:n 2 momentin vastaisesti, työsopimuksen perusteettomasta päättämisestä tuomittava korvaus määräytyi työsopimuslain 47 a §:n 3 momentin säännös huomioon ottaen sanotun lain 47 f §:n perusteella.</p>
        <p>Työsopimuslain 47 f §:n mukainen korvaus ei perustunut todellisen vahingon korvaamiseen, joten siitä ei ollut vahingonkorvausoikeuden yleisten periaatteiden perusteella vähennettävä Kojon työttömyyskassalta saamia työttömyyspäivärahoja.</p>
        <p>Korvauksen suuruutta määrättäessä käräjäoikeus otti huomioon seuraavat seikat: - Kojo oli ollut työttömänä työnhakijana työsuhteen päättymisestä lähtien yli kaksi vuotta - Kojo oli ollut työsuhteen päättyessä 57-vuotias ja oli nyt 59-vuotias - Kojon mahdollisuudet saada ammattiaan vastaavaa työtä olivat nykyisessä työllisyystilanteessa lähes olemattomat - yhtiön irtisanomismenettelyn viimeisessä vaiheessa ajojärjestelijän tehtävän pätevyysvaatimuksiin asettama linja-autonkuljettajan kortin omaaminen</p>
        <p>Tämän vuoksi käräjäoikeus velvoitti yhtiön suorittamaan Kojolle työsopimuslain 47 f §:n mukaisena korvauksena työsopimuksen perusteettomasta päättämisestä 24 kuukauden palkkaa vastaavat 192 648 markkaa korkoineen.</p>
        <div>
          <p>Asian on ratkaissut laamanni Mikkola.</p>
        </div>
      </div>
      <div>
        <h3>Kouvolan hovioikeuden tuomio 8.1.1997</h3>
        <p>Yhtiö valitti hovioikeuteen ja vaati kanteen hylkäämistä.</p>
        <p>Hovioikeus totesi asiassa olevan kyse siitä, oliko luottamusmiehen irtisanomista koskeva työsopimuslain 53 §:n 2 momentin säännös siten ehdoton, ettei siitä voitu työehtosopimuksella sopia työntekijän vahingoksi toisin.</p>
        <p>Yhtiö oli katsonut, että säännös ei ollut ehdoton viitaten kantansa tueksi Kojon työsuhteeseen sovellettavan työehtosopimuksen 9 §:ään.</p>
        <p>Kojo puolestaan oli katsonut, että työsopimuslain 53 §:n 2 momentin säännös oli ehdotonta oikeutta, eikä siitä voitu sopia työntekijän vahingoksi toisin työehtosopimuksella.</p>
        <p>Työsopimuslain 53 §:n 2 momentissa säädettiin, että luottamusmiehen työsopimus voitiin irtisanoa vain, jos niiden työntekijöiden enemmistö, joiden luottamusmiehenä hän oli, antoi siihen suostumuksensa tai kun työ kokonaan päättyi, eikä voitu järjestää muuta työtä, joka vastasi hänen ammattitaitoaan. Lainkohdan vastainen menettely oli puolestaan säädetty saman lain 54 §:ssä rangaistavaksi. Hovioikeus katsoi, että ensiksi mainitun lainkohdan sanamuoto ja sen vastaisen menettelyn säätäminen rangaistavaksi osoittivat, että työsopimuslain 53 §:n 2 momentti oli ehdoton lainsäännös, josta ei voitu työehtosopimuksen määräyksellä sopia työntekijän vahingoksi toisin.</p>
        <p>Yhtiön viittaaman työehtosopimuksen 9 §:n osalta hovioikeus katsoi, että säännöksessä oli kyse vain aineellisista irtisanomisperusteista, joilla myös luottamusmiehen työsopimus voitiin poikkeuksellisesti irtisanoa. Säännöksestä ei voitu tehdä sitä johtopäätöstä, että siinä mainittujen irtisanomisperusteiden lisäksi ei luottamusmiehen irtisanomiseen enää tarvittaisi työsopimuslain 53 §:n 2 momentin edellyttämää työntekijöiden enemmistön suostumusta.</p>
        <p>Kojon työsopimuksen irtisanomiselle oli sinänsä ollut olemassa taloudelliset ja tuotannolliset syyt. Tämän hovioikeus otti huomioon Kojolle tuomittavan korvauksen määrässä.</p>
        <p>Hovioikeus alensi yhtiön Kojolle maksettavaksi tuomitun korvauksen 15 kuukauden palkkaa vastaaviin 120 405 markkaan korkoineen. Muilta osin käräjäoikeuden tuomio jäi voimaan.</p>
        <div>
          <p>Asian ovat ratkaisseet hovioikeuden jäsenet Pasila, Häkämies (eri mieltä) ja Turjansalo. Esittelijä Katri Sulonen.</p>
        </div>
        <p>Eri mieltä olleen jäsenen lausunto.</p>
        <p>Hovioikeudenneuvos Häkämies: Suomen sopimusoikeuden lähtökohtana on sopimusvapaus, ellei sitä ole rajoitettu. Työsopimuslain 53 §:n 2 momentin säännöksestä ei nimenomaan ilmene, että se olisi pakottavaa oikeutta, josta ei voitaisi toisin sopia. Se seikka, että luottamusmiehen irtisanominen vastoin 53 §:n 2 momentin säännöstä on säädetty rikoslaissa rangaistavaksi, ei anna ehdottomasti aihetta päätellä, että työmarkkinajärjestöt eivät yleissitovassa työehtosopimuksessa voisi asiasta toisin sopia. Sopimuksen osapuoli voi luopua jostakin oikeudestaan ja saada tällä tavoin toisaalla tavoittelemansa edun. Olisi sopivalle osapuolelle yllättävää, jos näin tehty sopimus ei jonkin ehdon osalta olisikaan pätevä.</p>
        <p>Autoliikenteen Työnantajaliitto r.y:n ja Erityisalojen Toimihenkilöliitto Erto r.y:n välisen työehtosopimuksen 1992 - 1993 luottamusmiessopimusta koskevan osan 9 §:n 2 momentissa sanotaan, että luottamusmiehen työsopimus voidaan poikkeuksellisesti sanoa irti myös, mikäli irtisanominen toimihenkilökunnan vähäisen lukumäärän tai työtehtäväjaon huomioon ottaen on perusteltua. Kojon irtisanomista on arvioitava tämän työehtosopimuksen määräyksen perusteella.</p>
        <p>Yhtiön henkilökuntaa on vuosina 1988 - 1995 vähennetty tuotannollisin ja taloudellisin perustein 90:stä 56:een. Toimihenkilöiden määrä on samaan aikaan vähentynyt 11:sta 6:een. Toimihenkilöiden määrä ei ole niin vähäinen eikä ajojärjestelijän tehtävissä ollut tapahtunut sellaisia muutoksia, että ne antaisivat työehtosopimuksen mukaisen perusteen sanoa Kojon työsuhde luottamusmiehenä irti.</p>
        <p>Yhtiöllä on kuitenkin ollut selkeät tuotannolliset ja taloudelliset perusteet vähentää henkilökuntaa. Sen vuoksi alennan korvauksen perusteettomasta irtisanomisesta 10 kuukauden palkkaa vastaavaksi 80 270 markaksi.</p>
      </div>
    </div>
    <div>
      <h2 id="19980144mhaku0">MUUTOKSENHAKU KORKEIMMASSA OIKEUDESSA</h2>
      <p>Kojolle ja yhtiölle myönnettiin valituslupa.</p>
      <p>Valituksessaan Kojo vaati hovioikeuden tuomion muuttamista ja kanteensa hyväksymistä kokonaisuudessaan.</p>
      <p>Valituksessaan yhtiö vaati ensisijaisesti, että hovioikeuden tuomio kumotaan ja kanne hylätään ja toissijaisesti, että tuomittua vahingonkorvausta alennetaan ja että Kojolle maksetuista työttömyyspäivärahoista 9/10 otetaan Korkeimman oikeuden ratkaisun 1995:215 mukaisesti vähennyksenä huomioon siitä riippumatta, määräytyykö korvaus työsopimuslain 47 f §:n vai 51 §:n perusteella.</p>
      <p>Kojo ja yhtiö vastasivat toistensa valituksiin.</p>
    </div>
    <div>
      <h2 id="19980144yloa0">KORKEIMMAN OIKEUDEN RATKAISU 25.11.1998</h2>
      <div>
        <h3>Perustelut</h3>
        <p>Oy Kaakkois-Pohjolan Liikenne Ab:n palveluksessa ajojärjestelijänä työskennelleen Seppo Kojon työsopimus on 30.9.1993 irtisanottu päättymään 30.3.1994. Irtisanominen on perustunut taloudellisiin ja tuotannollisiin syihin. Kojo on ollut yhtiön toimihenkilöiden luottamusmies.</p>
        <p>Työsopimuslain 53 §:n 2 momentin mukaan luottamusmiehen työsopimus voidaan työnantajan toimesta irtisanoa vain, jos niiden työntekijäin enemmistö, joiden luottamusmiehenä hän on, antaa siihen suostumuksen tai kun työ kokonaan päättyy, eikä voida järjestää muuta työtä, joka vastaa hänen ammattitaitoaan.</p>
        <p>Yhtiö on irtisanomisen tueksi vedonnut käräjäoikeuden tuomiossa mainittuun työehtosopimukseen ja siihen liittyvään luottamusmiessopimukseen, jonka 9 §:n 2 momentin mukaan luottamusmiehen työsopimus voidaan poikkeuksellisesti myös irtisanoa, mikäli irtisanominen toimihenkilökunnan vähäisen lukumäärän tai tehtäväjaon huomioon ottaen on perusteltua. Yhtiö on katsonut, että luottamusmiessopimuksessa on voitu sopia luottamusmiehen irtisanomisesta työsopimuslain 53 §:n 2 momentista poikkeavasti.</p>
        <p>Työsopimuslain 53 §:n 2 momentin säännöksen tarkoituksena on ollut lisätä ammatillisten järjestöjen toimintamahdollisuuksia työpaikoilla ja vahvistaa luottamusmiesten asemaa. Luottamusmiehen perusteeton irtisanominen on Kojon irtisanomisen aikaan voimassa olleen työsopimuslain 54 §:n (935/1987) 1 momentin mukaan ollut rangaistava teko. Nykyisin työsopimuslain 53 §:n 2 momentin rikkomisesta tuomittavasta rangaistuksesta säädetään rikoslain 47 luvun 4 §:ssä.</p>
        <p>Työsopimuslain 53 §:n 2 momentin sanamuoto ei myöskään tue käsitystä, että luottamusmiehen asemaa voitaisiin sopimuksella heikentää. Näin ollen Korkein oikeus katsoo, kuten alemmat oikeudetkin, ettei luottamusmiehen irtisanomisesta voida työehtosopimuksella tai muutenkaan sopia 53 §:n 2 momentista poikkeavalla tavalla työntekijän vahingoksi.</p>
        <p>Työsopimuslain 47 f §:n mukaan työnantaja, joka on 3 tai 37 §:ssä säädettyjen perusteiden vastaisesti tai ilman 53 §:n 2 momentissa tarkoitettua työntekijöiden enemmistön suostumusta päättänyt työntekijän toistaiseksi voimassa olevan työsopimuksen, on velvollinen maksamaan korvausta perusteettomasta työsopimuksen päättämisestä. Työsopimuslain 47 a §:n 3 momentin mukaan ei lain 47 f §:ää kuitenkaan sovelleta, kun työsopimus on päätetty 37 a §:ssä säädettyjen perusteiden vastaisesti.</p>
        <p>Työsopimuslain muuttamista koskevassa hallituksen esityksessä (HE 291/1990 vp. s. 14) todetaan, että ehdotetun 47 f §:n soveltamisala on rajattu tapauksiin, joissa toistaiseksi voimassa ollut työsopimus on päätetty 3 tai 37 §:n perusteiden vastaisesti tai luottamusmiehen työsopimus ilman 53 §:n 2 momentissa tarkoitettua työntekijöiden enemmistön suostumusta. Esityksen mukaan luottamusmiehen toistaiseksi voimassa olevan työsopimuksen 37 §:n perusteiden vastainen päättäminen sinänsä tulee luonnollisesti korvattavaksi 47 f §:n nojalla. Luottamusmiehen erityisen irtisanomissuojan vuoksi voidaan kuitenkin korvata myös sellainen työsopimuksen päättäminen, jolle löytyy 37 §:n peruste, mutta jolta puuttuu työntekijöiden enemmistön suostumus. Ehdotetun soveltamisalasäännöksen mukaan sen sijaan tuotannollisiin ja taloudellisiin irtisanomisperusteisiin nojautuvat irtisanomiset jäävät ehdotetun korvaussäännöksen ulkopuolelle.</p>
        <p>Kojon työsopimuksen irtisanominen on, kuten edellä on todettu, tapahtunut taloudellisin ja tuotannollisin perustein. Työsopimusta ei näin ollen ole päätetty hänestä johtuvasta syystä. Kun Kojo on toiminut luottamusmiehenä, hänen työsopimuksensa on voitu irtisanoa vain, jos niiden työntekijäin enemmistö, joiden luottamusmies hän on ollut, on antanut siihen suostumuksensa tai kun työ on kokonaan päättynyt eikä ole voitu järjestää muuta työtä, joka on vastannut hänen ammattitaitoaan. Työntekijät eivät ole antaneet suostumusta Kojon irtisanomiseen. Ajojärjestelijän työ yhtiössä ei ole päättynyt eikä yhtiö ole näyttänyt, ettei Kojolle olisi voinut järjestää työtä, joka olisi vastannut hänen ammattitaitoaan.</p>
        <p>Irtisanomisen peruste huomioon ottaen Korkein oikeus päätyy siihen, että Kojolla on työsopimuslain 51 §:n 1 momentin nojalla oikeus saada korvaus työsopimuksen lainvastaisesta päättämisestä.</p>
        <p>Kojo on yhtiön palveluksessa ansainnut 8 027 markkaa kuukaudessa. Hän on työsopimuksen päättymisestä 30.3.1994 alkaen ollut vailla työtä. Hänelle on siten aiheutunut kanteessa mainittua 24 kuukauden palkan menetystä vastaava 192 648 markan määräinen vahinko. Korkeimman oikeuden ratkaisusta 1995:215 ilmenevän oikeusohjeen mukaan korvauksesta on kuitenkin vähennettävä 9/10 Kojon tuolta ajalta työttömyyskassasta saamista työttömyyspäivärahoista eli 112 627,80 markkaa. Yhtiön on siten suoritettava Kojolle vahingonkorvauksena 80 020,20 markkaa.</p>
        <p>Kojon saatavalle ei ole maksettava viivästyskorkoa haasteen tiedoksiantopäivästä 19.1.1995, vaan vasta 30.3.1996 lukien. Viivästyskoron määrään sovelletaan 1.5.1995 voimaan tulleen korkolain 4 §:n 3 momentin säännöstä (284/1995).</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan siten, että Oy Kaakkois-Pohjolan Liikenne Ab velvoitetaan hovioikeuden tuomitseman korvauksen asemesta suorittamaan Seppo Kojolle vahingonkorvauksena 80 020 markkaa 20 penniä, jolle on 30.3.1996 lukien maksettava viivästyskorkoa, joka ylittää 7 prosenttiyksiköllä kulloinkin voimassa olevan Suomen Pankin vahvistaman viitekoron. Muilta osin hovioikeuden tuomio jää pysyväksi.</p>
      </div>
      <div>
        <p>Asian ovat ratkaisseet presidentti Heinonen sekä oikeusneuvokset Haarmann, Möller, Pellinen ja Hidén. Esittelijä Sari Ruokojärvi.</p>
      </div>
    </div>
  </finlex:content>
</finlex:document>
