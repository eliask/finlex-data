<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19980003</dcterms:identifier>
  <finlex:ecliIdentifier>ECLI:FI:KKO:1998:3</finlex:ecliIdentifier>
  <dcterms:title>KKO:1998:3</dcterms:title>
  <dcterms:description>
    <p>
      <strong>Tuomari</strong>
    </p>
    <p>
      <strong>Esteellisyys</strong>
    </p>
  </dcterms:description>
  <finlex:registerNumber>M96/185</finlex:registerNumber>
  <dcterms:date pvm="19970918">1997-09-18</dcterms:date>
  <finlex:fileCopyNumber>12</finlex:fileCopyNumber>
  <dcterms:issued pvm="19980105">1998-01-05</dcterms:issued>
  <dcterms:abstract>
    <p>Käsiteltäessä maaoikeudessa lunastustoimitusta maaoikeuden toisena lautamiehenä oli toiminut yhteisen vesialueen osakaskunnan toimitsijoiden puheenjohtaja ja toisena lautamiehenä kunnan palveluksessa ollut maanmittausteknikko, joka oli toiminut yhdessä lunastustoimituksen toimituskokouksessa kunnan asiamiehenä. Osakaskunta ja kunta olivat olleet asianosaisina lunastustoimituksessa, mutta ne eivät olleet valittaneet lunastustoimikunnan päätöksestä maaoikeuteen. Kysymys lautamiesten esteellisyydestä.</p>
  </dcterms:abstract>
  <p>OK 13 luku 1 §</p>
  <p>IhmisoikeusSop_6_artikla_1_kappale</p>
  <dcterms:tableOfContents>
    <a href="19980003aloa0">ASIAN AIKAISEMPI KÄSITTELY</a>
    <a href="19980003mhaku0">MUUTOKSENHAKU KORKEIMMASSA OIKEUDESSA</a>
    <a href="19980003yloa0">KORKEIMMAN OIKEUDEN RATKAISU 5.1.1998</a>
  </dcterms:tableOfContents>
  <finlex:content id="s19980003.kko">
    <div>
      <h2 id="19980003aloa0">ASIAN AIKAISEMPI KÄSITTELY</h2>
      <div>
        <h3>Lunastustoimitus</h3>
        <p>Valtioneuvosto antoi 1.4.1993 Imatran Voima Oy:lle luvan lunastamalla hankkia pysyvän käyttöoikeuden 110 kilovoltin sähkönsiirtojohtoa varten tarvittaviin alueisiin Muuramen ja Korpilahden kunnissa. Yhtiön hakemuksesta vireille tulleessa ja 12.4.1995 lopetetussa lunastustoimituksessa nro 121541-2 Mauno Niskanen Muuramen kunnan Muuramen kylässä olevan tilan Pevala RN:o 8:611 omistajana ja Martti Jaakonmäki samassa kylässä olevan tilan Kauppapuutarha Hansen RN:o 8:612 omistajana vaativat, siltä osalta kuin nyt on kysymys, että Imatran Voima Oy velvoitetaan suorittamaan heille kummallekin korvaukseksi sähkönsiirtojohdosta tilojen käytölle aiheutuvasta haitasta 50 000 markkaa ja tilojen arvon alentumisesta 150 000 markkaa sekä että yhtiö velvoitetaan maisemoimaan Ala-Muuramen yhteisen vesialueen osakaskunnan omistamalla vesialueella sijaitsevan pylvään nro 6 ns. pylvässaari. Niskanen vaati lisäksi, että yhtiö velvoitetaan suorittamaan hänelle korvaukseksi kiinteistöltä poistettujen puistopuiden menetyksestä ja hänen linja-alueella suorittamastaan raivaustyöstä 2 000 markkaa.</p>
        <p>Lunastustoimikunta velvoitti Imatran Voima Oy:n suorittamaan Niskaselle ja Jaakonmäelle korvaukseksi linjaaluerajoitusten aiheuttamista haitoista ja kiinteistöjen arvon alentumisesta kummallekin 2 000 markkaa. Lisäksi yhtiö velvoitettiin suorittamaan Niskaselle korvaukseksi linja-alueen raivaustyöstä 300 markkaa. Muilta osilta Niskasen ja Jaakonmäen vaatimukset hylättiin.</p>
      </div>
      <div>
        <h3>Pohjois-Suomen maaoikeuden tuomio 6.8.1996</h3>
        <p>Niskanen ja Jaakonmäki valittivat maaoikeuteen ja uudistivat edellä mainitut toimituksessa esittämänsä vaatimukset. Lisäksi he vaativat, että Imatran Voima Oy velvoitetaan korvaamaan heidän oikeudenkäyntikulunsa maaoikeudessa.</p>
        <p>Tuomiosta ilmenevillä perusteilla maaoikeus jätti tutkimatta Niskasen ja Jaakonmäen esittämän pylvässaaren maisemointia koskeneen vaatimuksen. Muilta osilta maaoikeus hylkäsi esitetyt vaatimukset.</p>
        <div>
          <p>Asian ovat ratkaisseet maaoikeustuomari Leino, maaoikeusinsinööri Markkola sekä lautamiehet Laaka ja Halonen.</p>
        </div>
      </div>
    </div>
    <div>
      <h2 id="19980003mhaku0">MUUTOKSENHAKU KORKEIMMASSA OIKEUDESSA</h2>
      <p>Niskaselle ja Jaakonmäelle myönnettiin valituslupa. Valituksissaan Niskanen ja Jaakonmäki lausuivat, että asiaa käsiteltäessä maaoikeuden lautamiehinä toimineet Veikko Laaka ja Martti Halonen olivat olleet esteellisiä. Laaka oli ollut Ala-Muuramen yhteisen vesialueen osakaskunnan puheenjohtaja. Pylvään nro 6 pylvässaari sijaitsi osakaskunnan omistamalla alueella, minkä vuoksi osakaskunnan puheenjohtaja ei ollut voinut osallistua asian käsittelyyn. Halonen oli ollut esteellinen sen vuoksi, että hän oli asiassa intressin omaavan Muuramen kunnan palveluksessa maanmittausteknikkona. Sen vuoksi Niskanen ja Jaakonmäki ovat vaatineet, että maaoikeuden tuomio kumotaan ja juttu palautetaan maaoikeuteen. Vaatimuksinaan Niskanen ja Jaakonmäki ovat uudistaneet maaoikeudessa esittämänsä sähkönsiirtojohdosta heidän omistamiensa tilojen käytölle aiheutuvaa haittaa, tilojen arvon alentumista, pylvään nro 6 pylvässaaren maisemointia sekä Niskasen tilalta poistetuista puista aiheutuvaa maisemahaittaa ja linja-alueen raivaustyötä koskevat vaatimukset.</p>
      <p>Maaoikeuden puheenjohtaja antoi häneltä pyydetyn selvityksen siltä osalta kuin kysymys on lautamiesten esteellisyydestä.</p>
      <p>Niskanen ja Jaakonmäki antoivat heiltä selityksen johdosta pyydetyn vastauksen. Imatran Voima Oy antoi Niskasen valituksen ja maaoikeuden puheenjohtajan selvityksen johdosta vastauksen ja vaati Niskasen valituksen hylkäämistä. Yhtiö ei vastannut Jaakonmäen valitukseen.</p>
    </div>
    <div>
      <h2 id="19980003yloa0">KORKEIMMAN OIKEUDEN RATKAISU 5.1.1998</h2>
      <div>
        <h3>Perustelut</h3>
        <p>Oikeudenkäymiskaaren 13 luvun 1 §:n mukaan kukaan ei voi olla tuomarina asiassa, jossa hän on aikaisemmin toiminut asianajajana. Selvää on, että esteellisenä pidetään sitä, jolla on asiassa osa.</p>
        <p>Maaoikeudessa lautamiehenä toiminut Martti Halonen on ollut Muuramen kunnan palveluksessa maanmittausteknikkona. Lunastustoimituksen pöytäkirjan mukaan Halonen on ensimmäisessä toimituskokouksessa toiminut asianosaisena olleen kunnan asiamiehenä. Vaikkakaan kunta ei ole valittanut maaoikeuteen, Halosta on pidettävä asiamiestehtävänsä vuoksi esteellisenä toimimaan maaoikeuden lautamiehenä.</p>
        <p>Ala-Muuramen yhteisen vesialueen osakaskunta on ollut lunastustoimituksessa asianosainen, mutta se ei ole ollut maaoikeudessa muutoksenhakijana. Maaoikeudessa lautamiehenä toiminut Veikko Laaka on valittu osakaskunnan toimitsijaksi vasta lunastustoimituksen jälkeen, mutta ennen maaoikeuden istuntoa. Muodostaako tämä asetelma esteellisyysperusteen, ei ole oikeudenkäymiskaaren 13 luvun 1 §:n perusteella selvää. Asiaa arvioitaessa on otettava huomioon myös Euroopan ihmisoikeussopimuksen määräykset ja sopimusta tulkittaessa syntynyt oikeuskäytäntö. Tältä pohjalta asiaa tarkastellen Korkein oikeus toteaa, että Laakan edellä selostettu suhde lunastustoimituksessa asianosaisena olleeseen vesialueen osakaskuntaan asettaa hänen riippumattomuutensa ja puolueettomuutensa maaoikeuden lautamiehenä perustellusti kysymyksenalaiseksi. Myös Laakaa on siten pidettävä esteellisenä.</p>
      </div>
      <div>
        <h3>Päätöslauselma</h3>
        <p>Maaoikeuden tuomio kumotaan sähkönsiirtojohdosta Niskasen ja Jaakonmäen omistamien tilojen käytölle aiheutuvaa haittaa ja tilojen arvon alentumista sekä Niskasen tilalta poistetuista puista aiheutunutta maisemahaittaa ja linja-alueen raivaustyötä koskevien korvausvaatimusten, pylvään nro 6 pylvässaaren maisemointia koskevan vaatimuksen sekä Niskasen ja Jaakonmäen maaoikeudessa esittämien oikeudenkäyntikulujen korvaamista koskevien vaatimusten osalta. Asia palautetaan maaoikeuteen, jonka tulee ilmoituksetta ottaa se nyt kumotuilta osilta uudelleen käsiteltäväkseen.</p>
        <div>
          <p>Asian ovat ratkaisseet presidentti Heinonen sekä oikeusneuvokset Krook, Wirilander, Tulokas ja Vuori. Esittelijä Kimmo Simola.</p>
        </div>
      </div>
    </div>
  </finlex:content>
</finlex:document>
