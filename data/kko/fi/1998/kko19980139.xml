<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19980139</dcterms:identifier>
  <finlex:ecliIdentifier>ECLI:FI:KKO:1998:139</finlex:ecliIdentifier>
  <dcterms:title>KKO:1998:139</dcterms:title>
  <dcterms:description>
    <p>
      <strong>Asiavaltuus</strong>
    </p>
    <p>
      <strong>Perintö</strong>
      <span>Pesänselvittäjä</span>
    </p>
  </dcterms:description>
  <finlex:registerNumber>S96/1243</finlex:registerNumber>
  <dcterms:date pvm="19980527">1998-05-27</dcterms:date>
  <finlex:fileCopyNumber>3545</finlex:fileCopyNumber>
  <dcterms:issued pvm="19981113">1998-11-13</dcterms:issued>
  <dcterms:abstract>
    <p>Perittävän A kuolinpesän osakkaita olivat ensiksi kuolleen puolison toissijaiset perilliset ja B, jolle A oli testamentannut kaiken omaisuutensa. A:n kuolinpesään määrätty pesänselvittäjä nosti kuolinpesän edustajana perintökaaren 3 luvun 3 §:n 2 momentissa tarkoitetun lahjan palauttamista koskevan kanteen B:tä vastaan.</p>
    <p>Kun kanne koski vain toissijaisten perillisten etuja, pesänselvittäjällä ei ollut oikeutta ajaa sitä.</p>
    <p>Ään.</p>
  </dcterms:abstract>
  <p>PK 3 luku 3 § 2 mom</p>
  <dcterms:tableOfContents>
    <a href="19980139aloa0">ASIAN KÄSITTELY ALEMMISSA OIKEUKSISSA</a>
    <a href="19980139mhaku0">MUUTOKSENHAKU KORKEIMMASSA OIKEUDESSA</a>
    <a href="19980139muukas0">VÄLITOIMENPITEET</a>
    <a href="19980139yloa0">KORKEIMMAN OIKEUDEN RATKAISU 13.11.1998</a>
  </dcterms:tableOfContents>
  <finlex:content id="s19980139.kko">
    <div>
      <h2 id="19980139aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Salon käräjäoikeuden tuomio 24.5.1995</h3>
        <p>Oiva Pelto-Timperin kuolinpesän, jota edusti kuolinpesään määrätty pesänselvittäjä, Heikki ja Ulla Hakalaa vastaan ajamasta kanteesta käräjäoikeus lausui seuraavasti:</p>
        <p>Riidattomat tosiasiat</p>
        <p>Martti Pelto-Timperi ja Oiva Pelto-Timperi oli vihitty avioliittoon 28.5.1939. Pelto-Timperin puolisoilla oli ollut avio-oikeus toistensa omaisuuteen. He olivat allekirjoittaneet 4.2.1952 seuraavan keskinäisen testamentin: "Me allekirjoittaneet aviopuolisot ilmoitamme täten viimeisen tahtomme ja testamenttimme olevan, että kun toinen meistä on kuollut saa jälkeen elävä täydellä omistusoikeudella omakseen kaiken omaisuudemme niin kiinteän kuin irtaimenkin olkoompa se minkä nimistä tahin laatuista tahansa, mutta meidän molempain kuoltua saavat perilliset molemminpuolin lain mukaan mitä on silloin jälellä". Martti Pelto-Timperi oli kuollut 28.1.1960. Testamentti oli valvottu 5.9.1960. Se oli annettu tiedoksi kaikille tuolloin eläneille Martti Pelto-Timperin perillisille. Oiva Pelto-Timperi oli myynyt kauppakirjalla 23.1.1986 Heikki ja Ulla Hakalalle omistamansa Pelto-Timperin tilan RN:o 4:20 Someron kaupungin Sylvänän kylässä ja Putinkiven tilan RN:o 1:31 saman kaupungin Ollilan kylässä. Tilat oli myyty kiinnityksistä vapaana ja kauppahinta oli ollut 700 000 markkaa. Sen ostajat olivat suorittaneet kauppakirjan ehtojen mukaisesti 31.8.1986. Oiva Pelto-Timperi oli pidättänyt itselleen elinaikaisen asumisoikeuden PeltoTimperin tilalla olevassa asuinrakennuksessa. Ostajat olivat sitoutuneet huolehtimaan myös myyjän osuudesta lämmitys- ja sähkökuluista. Oiva Pelto-Timperi oli kuollut 16.9.1992.</p>
        <p>Heikki Hakalan kuittauksin oli 1980-luvun puolenvälin jälkeen Oiva Pelto-Timperin kolmelta pankkitililtä nostettu rahavaroja kaikkiaan 867 711,15 markkaa. Neljännellä tilillä, jolle olivat tulleet Oiva Pelto-Timperin eläkkeet, oli hänen kuollessaan ollut varoja 179 842,24 markkaa.</p>
        <p>Testamentin tulkinta</p>
        <p>Nyt tulkittavana oleva 4.2.1952 allekirjoitettu testamentti oli rajoitettu omistusoikeustestamentti, jossa oli määräys omaisuuden perättäisseuraannosta. Testamentissa oli kaksi testamenttimääräystä. Ensimmäinen leskelle ja toinen kummankin testamentintekijän sukuhaaralle. Testamentin tekoaikaan voimassa olleen lain mukaan aviopuolisoilla ei ollut ollut lakimääräistä perintöoikeutta. Käräjäoikeus katsoi, että testamentilla oli haluttu turvata jälkeen jääneelle aviopuolisolle mahdollisuus pitää pesä jakamattomana ja turvata lesken taloudellinen asema suuremmilla vallintaoikeuksilla kuin hallintatestamentilla olisi mahdollisuus saada. Koska testamenttiin oli haluttu ottaa toissijaismääräys, oli tarkoitus ollut, ettei omistusoikeus ollut rajoittamaton, vaan tarkoitus oli ollut turvata myös ensiksi kuolleen puolison perillisten oikeudet. Toissijaismääräyksellä ei olisi ollut testamentintekijöiden tarkoittamaa vaikutusta, jos omaisuus olisi voitu vapaasti lahjoittaa. Testamentin tarkoituksesta seurasi, ettei leskelle ollut haluttu suoda mahdollisuutta hävittää ensiksi kuolleen puolison omaisuutta tai määrätä siitä testamentilla. Tämänsisältöistä tulkintaa Martti Pelto-Timperin viimeisestä tahdosta tuki myös se, että kysymys oli ollut hänen sukutilastaan, eikä hän ollut kuolemaansa mennessä esimerkiksi adoptoimalla Heikki Hakalan halunnut rajoittaa sukulaistensa perintöoikeutta. Testamentti oli ollut sen laatimisesta asti muuttumaton.</p>
        <p>Käräjäoikeus katsoi rajoitetun omistusoikeustestamentin tarkoituksena olleen, että leski sai suhteellisen vapaan määräämisvallan pesän omaisuuden suhteen, mutta että hän ei saanut vapaasti vastikkeetta luovuttaa omaisuuttaan, jolloin määräämistoimen vaikutukset olisivat rinnastettavissa testamentilla määräämiseen. Tämän vuoksi testamenttia oli asianosaisten tahdon mukaisesti tulkittava siten, että huomioon ottaen perintökaaren 12 luvun 1 §:n oikeusohje tapaukseen oli sovellettava perintökaaren 3 luvun säännöksiä ja siitä ilmeneviä lesken vallintaoikeuden rajoituksia. Mikäli Oiva Pelto-Timperi oli muilla kuin tavanomaisilla lahjoilla lahjoittanut omaisuuttaan, hän oli toiminut Martti Pelto-Timperin testamentissa ilmoittaman tahdon vastaisesti.</p>
        <p>Perintökaaren 3 luvun 3 §:n soveltuvuus</p>
        <p>Oiva Pelto-Timperin perukirjan mukaan pesän varat olivat olleet 202 143,43 markkaa. Vuonna 1986 hän oli omistanut vielä 1,7 miljoonan markan arvoiset kiinteistöt ja rahavaroja. Oiva Pelto-Timperi oli siten lahjoittamalla tai siihen rinnastettavalla toimella ottamatta asianmukaisesti huomioon ensiksi kuolleen puolison perillisten oikeutta, aiheuttanut omaisuutensa olennaisen vähentymisen. Huomioon ottaen pesän arvo ei ensiksi kuolleen puolison perillisille kuuluvaa osuutta voitu kattaa vastikkeella.</p>
        <p>Heikki Hakala oli tiennyt Martti ja Oiva Pelto-Timperin tekemästä keskinäisestä testamentista ja siinä olevasta toissijaismääräyksestä,joka oli rajoittanut Oiva PeltoTimperin vallintavaltaa. Ulla Hakala oli Heikki Hakalan aviopuoliso. He olivat tienneet tai heidän olisi ainakin pitänyt tietää, että edellä selostetut kiinteistönkaupat ja Heikki Hakalan suorittamat nostot Oiva PeltoTimperin pankkitileiltä ainakin osaksi loukkasivat Martti Pelto-Timperin perillisten oikeutta. Edellytykset palautusvelvollisuudelle olivat näin ollen olemassa.</p>
        <p>Palautusvelvollisuuden sisältö</p>
        <p>Oiva Pelto-Timperin myymien kiinteistöjen käypä arvo oli tammikuussa 1986 ollut 1 700 000 markkaa. Hänen pidättämänsä asumisoikeuden kauppahintaa alentavaksi vaikutukseksi käräjäoikeus arvioi 100 000 markkaa. Lisäksi käräjäoikeus katsoi kohtuulliseksi, että ostajien hyväksi luettiin Heikki Hakalan Pelto-Timperin tilalla suorittama tilan arvoa nostanut rakennustyö, jota ei ollut näytetty muulla tavoin hyvitetyn. Sen arvoksi käräjäoikeus arvioi 80 000 markkaa.</p>
        <p>Talletusten osalta käräjäoikeus katsoi, että eläketilin säästö oli tullut kuolinpesän hyväksi. Sen vuoksi muilta tileiltä tapahtuneista nostoista yhteensä 867 711,15 markasta tuli vähentää eläketilin saldo 179 842,24 markkaa. Muilta osin puheena olevia lahjoituksiksi katsottavia nostoja, huomioon ottaen määrien suuruus, ei voitu hyväksyä ja nostot olivat vaarantaneet toissijaisten perillisten oikeuksia. Palautusvelvollisuuden määräksi muodostui siten 687 868,91 markkaa.</p>
        <p>Tuomiolauselma</p>
        <p>Käräjäoikeus velvoitti Heikki ja Ulla Hakalan yhteisvastuullisesti palauttamaan Oiva Pelto-Timperin kuolinpesälle rasitteettomana edellä mainitut Pelto-Timperin tilan RN:o 4:20 ja Putinkiven tilan RN:o 1:31, jolloin kiinteistöt luovuttaessaan Hakalan puolisoilla oli oikeus saada takaisin maksamansa kauppahinta 700 000 markkaa, Oiva Pelto-Timperin pidättämän asumusoikeuden arvo 100 000 markkaa sekä kiinteistön arvoa kohottaneiden rakennustöiden arvo 80 000 markkaa eli yhteensä 880 000 markkaa. Mikäli Hakalan puolisot eivät kyenneet palauttamaan tiloja rasitteettomina, heidän tuli korvata kuolinpesälle tilojen käyvän arvon ja maksetun vastikkeen välisenä erotuksena, huomioon ottaen edellä mainitut asumisoikeuden ja työkustannusten arvo, 820 000 markkaa sekä korvaamaan ja palauttamaan kuolinpesälle rahavaroja yhteensä 687 868,91 markkaa, molemmat suoritettavat rahamäärät korkoineen.</p>
        <div>
          <p>Asian on ratkaissut käräjätuomari Peltonen.</p>
        </div>
        <p>Hakalan puolisot valittivat hovioikeuteen.</p>
      </div>
      <div>
        <h3>Turun hovioikeuden tuomio 14.3.1996</h3>
        <p>Hovioikeus ei muuttanut käräjäoikeuden tuomiota.</p>
        <div>
          <p>Asian ovat ratkaisseet hovioikeuden jäsenet Salonen, Hurme ja Elina Paasivirta, joka on myös esitellyt asian.</p>
        </div>
      </div>
    </div>
    <div>
      <h2 id="19980139mhaku0">MUUTOKSENHAKU KORKEIMMASSA OIKEUDESSA</h2>
      <p>Hakalan puolisoille myönnettiin valituslupa. Valituksessaan he vaativat, että hovioikeuden ja käräjäoikeuden tuomiot kumotaan ja kanne hylätään. Oiva Pelto-Timperin kuolinpesä vastasi valitukseen ja vaati sen hylkäämistä.</p>
    </div>
    <div>
      <h2 id="19980139muukas0">VÄLITOIMENPITEET</h2>
      <p>Oiva Pelto-Timperin kuolinpesän pesänselvittäjä antoi häneltä pyydetyn selvityksen oikeudestaan ajaa kannetta kuolinpesän nimissä. Hakalat antoivat selvityksen johdosta pyydetyn lausuman.</p>
    </div>
    <div>
      <h2 id="19980139yloa0">KORKEIMMAN OIKEUDEN RATKAISU 13.11.1998</h2>
      <div>
        <h3>Perustelut</h3>
        <p>Oiva Pelto-Timperin kuolinpesän osakkaat ovat Oiva Pelto-Timperin 28.1.1960 kuolleen aviopuolison Martti Pelto-Timperin toissijaiset perilliset ja Heikki Hakala, jolle Oiva Pelto-Timperi on lainvoiman saaneella testamentilla testamentannut koko omaisuutensa. Kuolinpesä, edustajanaan pesään määrätty pesänselvittäjä, on ajanut jutussa kannetta Heikki Hakalaa ja tämän aviopuolisoa Ulla Hakalaa vastaan vaatien perintökaaren 3 luvun 3 §:n 2 momentin mukaisesti palauttamaan kuolinpesälle joko ne kaksi tilaa, jotka Oiva Pelto-Timperi oli kanteen mukaan elinaikanaan lahjaan rinnastettavalla kaupalla myynyt Heikki ja Ulla Hakalalle tai vaihtoehtoisesti tilojen arvon ja niistä maksetun vastikkeen välisen erotuksen. Lisäksi kanteessa on vaadittu kuolinpesään palautettavaksi ne varat, jotka Oiva Pelto-Timperi on lahjoittanut Heikki ja Ulla Hakalalle.</p>
        <p>Oikeuskäytännössä on katsottu jakamattoman kuolinpesän, vaikkei sitä voida pitää oikeushenkilönä, voivan olla oikeudenkäynnissä asianosaisena. Jos pesään on määrätty pesänselvittäjä, perintökaaren 19 luvun 13 §:n mukaan hän edustaa kuolinpesää kolmatta henkilöä vastaan sekä kantaa ja vastaa pesää koskevissa asioissa. Oikeudenkäynnissä on silloin oltava kysymys riitaisuudesta, jonka johdosta kuolinpesä voi sellaisenaan tulla joko oikeutetuksi tai velvoitetuksi, esimerkiksi kuolinpesällä ollessa joltakin saatavaa tai jonkun vaatiessa kuolinpesältä velkaa.</p>
        <p>Jotta eloonjäänyt puoliso ei lahjalla tai siihen rinnastettavalla toimella voisi loukata ensiksi kuolleen puolison toissijaisten perillisten oikeutta, toissijaisille perillisille on perintökaaren 3 luvun 3 §:n 1 ja 2 momentissa annettu mahdollisuus vaatia vastiketta eloonjääneen puolison pesää jaettaessa tai, jos vastiketta ei voida suorittaa, lahjan tai sen arvon palauttamista. Mainittu lainkohta on tarkoitettu vain ensiksi kuolleen puolison toissijaisten perillisten eikä lesken perillisten suojaksi.</p>
        <p>Oiva Pelto-Timperin kuolinpesän kanteessa ei ole kysymys koko kuolinpesän oikeuksia tai velvollisuuksia koskevasta riita-asiasta, vaan kannetta ajetaan pelkästään Martti Pelto-Timperin toissijaisten perillisten hyväksi Heikki Hakalan vastustaessa sitä. Kysymyksessä on siten toissijaisten perillisten henkilökohtainen oikeus vaatia palautettavaksi pesästä lahjoitettua omaisuutta saadakseen vastiketta heidän pesäosuutensa vähentymisestä. Sen vuoksi kuolinpesällä ei ole oikeutta ajaa kannetta, vaan kanneoikeus on yksinomaisesti Martti Pelto-Timperin toissijaisilla perillisillä.</p>
      </div>
      <div>
        <h3>Päätöslauselma</h3>
        <p>Hovioikeuden ja käräjäoikeuden tuomiot kumotaan ja kanne jätetään tutkimatta.</p>
      </div>
      <div>
        <p>Asian ovat ratkaisseet oikeusneuvokset Nikkarinen, Krook, Möller, Tulokas (eri mieltä) ja Krogerus (eri mieltä). Esittelijä Mirja-Leena Nurmi.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Krogerus: Perintökaaren 19 luvun 13 §:n mukaan pesänselvittäjä edustaa kuolinpesää kolmatta henkilöä vastaan sekä kantaa ja vastaa pesää koskevissa asioissa. Tässä tapauksessa kannetta ajaa kuolinpesän puolesta pesänselvittäjä. Asianosaisena siis on kuolinpesä. Kuolinpesä voi ajaa kannetta myös osakastaan vastaan. Näin ollen sillä seikalla, että jutun vastaajista Heikki Hakala on pesän osakas, ei ole asiassa merkitystä.</p>
        <p>Kanteessa vaaditaan perintökaaren 3 luvun 3 §:n 2 momentin nojalla Hakaloita palauttamaan kuolinpesään Oiva Pelto-Timperin heille myymät kaksi tilaa tai tilojen käyvän arvon ja maksetun vastikkeen välinen erotus sekä palauttamaan pesälle Oiva Pelto-Timperin heille lahjoittamat rahat. Lainkohdasta ei ilmene, kenen asiana on ajaa tällaista kannetta. Laki ei niin ollen aseta estettä sille, että myös kuolinpesä voisi ajaa kannetta. Sillä seikalla, että puheena oleva säännös on säädetty ensiksi kuolleen puolison toissijaisten perillisten suojaksi, ei ole tältä kannalta merkitystä. Oikeuskäytännön mukaan tällaisella kanteella voidaan vaatia omaisuuden palauttamista kuolinpesään (KKO 1990:46).</p>
        <p>Kun kanteessa vaaditaan omaisuuden palauttamista kuolinpesään, jutun ratkaisulla on vaikutusta siihen, mitä pesään kuuluu. Ennen perinnönjaon toimittamista kuolinpesän laajuus on selvitettävä. Näin ollen kuolinpesällä on järkevä oikeudellinen tarve puheena olevan kanteen ajamiseen.</p>
        <p>Näillä perusteilla katson, että pesänselvittäjällä kuolinpesän edustajana on tässä asiassa kannevalta. Sen vuoksi olen valmis ratkaisemaan jutun asiallisesti.</p>
        <p>Oikeusneuvos Tulokas: Yhdyn siihen, mitä oikeusneuvos Krogerus on eriävässä mielipiteessään lausunut. Totean lisäksi, että perintökaari antaa pesänosakkaille laajat mahdollisuudet sopia perinnönjaon suorittamisesta ja jaossa noudatettavista menettelytavoista.</p>
        <p>Nyt esillä olevassa asiassa perinnönjako ei ole ollut tehtävissä ennenkuin kysymys testamentin tulkinnasta ja varojen palauttamisesta oli ratkaistu oikeudessa. Kaikkien osakkaiden etu on vaatinut näiden kysymysten selvittämistä. Se on ollut myös pesänselvittäjän velvollisuutena. Hänen Oiva Pelto-Timperin kuolinpesän nimissä nostamansa kanteen ratkaisu olisi luonut edellytykset perinnönjaon suorittamiselle.</p>
        <p>Kanne olisi tullut tutkia eikä Korkeimman oikeuden olisi pitänyt omasta aloitteestaan ryhtyä selvittämään pesänselvittäjän oikeutta kanteen ajamiseen, varsinkaan kun Hakalat eivät olleet saattaneet sitä kyseenalaiseksi. Menettely ei sovellu yhteen riita-asioissa noudatettavan asianosaisten määräämisperiaatteen kanssa.</p>
      </div>
    </div>
  </finlex:content>
</finlex:document>
