<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19980113</dcterms:identifier>
  <finlex:ecliIdentifier>ECLI:FI:KKO:1998:113</finlex:ecliIdentifier>
  <dcterms:title>KKO:1998:113</dcterms:title>
  <dcterms:description>
    <p>
      <strong>Perintö</strong>
      <span>Lakiosa</span>
    </p>
    <p>
      <strong>Testamentti</strong>
    </p>
  </dcterms:description>
  <finlex:registerNumber>S97/889</finlex:registerNumber>
  <dcterms:date pvm="19980526">1998-05-26</dcterms:date>
  <finlex:fileCopyNumber>3163</finlex:fileCopyNumber>
  <dcterms:issued pvm="19981001">1998-10-01</dcterms:issued>
  <dcterms:abstract>
    <p>Puolisot A ja B olivat tehneet keskinäisen omistusoikeustestamentin, jonka toissijaismääräyksen mukaan puolisoiden omaisuuden oli molempien kuoltua perivä rintaperillinen C. A:n kuoltua muut rintaperilliset D, E ja F vaativat lakiosaansa. B myi tilan alihintaisella kaupalla D:lle ja maksoi E:lle ja F:lle lakiosat A:n jälkeen.</p>
    <p>B:n kuoltua D:n, E:n ja F:n A:n jälkeen vaatimat lakiosat otettiin huomioon määrättäessä C:lle A:n testamentin toissijaismääräyksen perusteella kuuluvaa suhteellista osaa B:n pesästä.</p>
  </dcterms:abstract>
  <p>PK 3 luku 1 § 2 mom</p>
  <p>PK 3 luku 2 § 1 mom</p>
  <p>PK 3 luku 2 § 2 mom</p>
  <p>PK 12 luku 1 §</p>
  <dcterms:tableOfContents>
    <a href="19980113aloa0">ASIAN KÄSITTELY ALEMMISSA OIKEUKSISSA</a>
    <a href="19980113mhaku0">MUUTOKSENHAKU KORKEIMMASSA OIKEUDESSA</a>
    <a href="19980113yloa0">KORKEIMMAN OIKEUDEN RATKAISU 1.10.1998</a>
  </dcterms:tableOfContents>
  <finlex:content id="s19980113.kko">
    <div>
      <h2 id="19980113aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Tapahtumatiedot</h3>
        <p>Iivari ja Hilda Tuokolla oli neljä rintaperillistä, Vilho, Huugo, Aarne ja Toivo Tuokko. Puolisoiden, joilla oli avio-oikeus toistensa omaisuuteen, 7.12.1973 tekemän keskinäisen testamentin mukaan jommankumman kuoltua jäljelle jäänyt perii täydellä omistusoikeudella kaiken pesän omaisuuden ja heidän molempien kuoltua omaisuuden oli perivä Aarne Tuokko ilman tilintekovelvollisuutta muille rintaperillisille, jotka olivat saaneet osuutensa ennakkoperintönä. Puolisoiden pääasiallisen omaisuuden muodosti Iivari Tuokon omistama Dahlkullan tila RN:o 2:22 Myrskylän kunnan Kreivilän kylässä.</p>
        <p>Iivari Tuokko kuoli 12.8.1976. Vilho, Huugo ja Toivo Tuokko vaativat lakiosiaan isänsä jälkeen. Hilda Tuokko myi 21.10.1983 Vilho Tuokolle tuolloin 1 200 000 markan arvoisen Dahlkullan tilan 200 000 markan kauppahinnasta ja 53 400 markan arvoista eläkettä vastaan. Hilda, Vilho, Huugo ja Toivo Tuokko tekivät Iivari Tuokon perinnönjaon aikana 22.8.1985 ositus- ja perinnönjakosopimuksen, jonka mukaan Hilda Tuokko maksaisi kullekin kolmelle lakiosaansa vaatineelle rintaperilliselle 100 000 markkaa eli lakiosia yhteensä 300 000 markkaa. Hilda Tuokko maksoi Dahlkullan tilasta saamallaan kauppahinnalla Huugon ja Toivon lakiosat.</p>
        <p>Hilda Tuokko kuoli 5.11.1987. Helsingin hovioikeus totesi lainvoiman saaneella tuomiollaan 1.7.1992, että luovutetun tilan arvoksi oli katsottava 1 200 000 markkaa ja että Vilho Tuokko oli perintökaaren 3 luvun 3 §:n 2 momentin nojalla velvollinen palauttamaan Hilda Tuokon kuolinpesään valintansa mukaan joko tila maksamaansa kauppahintaa 253 400 markkaa vastaan sen mahdollistamiseksi, että Aarne Tuokko saa Hilda Tuokon jälkeen toimitettavassa perinnönjaossa hänelle Iivari Tuokon jälkeen kuuluvan pesäosuuden vähentymättömänä, tai saamansa lahjan arvosta 946 600 markasta niin paljon kuin Hilda Tuokon jälkeen toimitettavassa perinnönjaossa todetaan pesän säästön lisäksi tarvittavan kattamaan Aarne Tuokolle kuuluva vastike hänen pesäosuutensa vähentymisestä. Palautettavalle määrälle oli maksettava korkoa.</p>
      </div>
      <div>
        <h3>Pesänjakajan toimittama perinnönjako 14.1.1994</h3>
        <p>Oikeustieteen lisensiaatti Pertti Välimäki toimitti oikeuden määräämänä pesänjakajana perinnönjaon Hilda Tuokon jälkeen.</p>
        <p>Pesänjakaja totesi, ettei Hilda Tuokon kuolinpesässä ollut säästöä ja että Vilho Tuokko oli kieltäytynyt palauttamasta tilaa. Ainoa tehtävä jaossa oli näin ollen sen määrän vahvistaminen, jonka Vilho Tuokko oli hovioikeuden tuomion nojalla velvollinen palauttamaan pesään. Kun perintökaaren 3 luvun 3 §:ssä tarkoitettu palautusvaade oli kunkin perillisen henkilökohtainen oikeus, palautettava määrä ei tullut muiden perillisten tai velkojien hyväksi. Pesänjakaja totesi sen vuoksi menettelevänsä siten, että laskettuaan palautettavan määrän hän jakaa sen suoraan Aarne Tuokolle.</p>
        <p>Palautettavaa määrää laskettaessa oli noudatettava hovioikeuden vahvistamaa lahjan arvoa 946 600 markkaa. Hilda Tuokko oli ollut perintökaaren 12 luvun 1 §:stä ja 3 luvun 1 §:n 2 momentista sekä 3 §:n 1 momentista ilmenevän periaatteen nojalla oikeutettu määräämään osuudestaan eli puolesta Dahlkullan tilasta haluamallaan tavalla. Sen sijaan määräämällä osittain vastikkeetta myös Iivari Tuokon yhtä suuresta osuudesta, hän oli loukannut keskinäisessä testamentissa olevaa Iivari Tuokon Aarne Tuokon hyväksi tekemää toissijaismääräystä. Palautettava määrä oli siten lähtökohtaisesti puolet lahjan arvosta eli 473 300 markkaa. Edelleen pesänjakaja totesi, että koska muut rintaperilliset olivat jo 22.8.1985 tekemällään sopimuksella saaneet lakiosansa Iivari Tuokon jälkeen, 473 300 markkaa oli se määrä, jolla Aarne Tuokon pesäosuus oli vähentynyt. Sen hän olisi saanut Iivari Tuokon testamenttimääräyksen nojalla, koska Iivari Tuokon lakiosaperillisten lakiosat oli jo suoritettu. Sen vuoksi pesänjakaja velvoitti Vilho Tuokon suorittamaan Aarne Tuokolle vastiketta tämän vaatiman määrän 473 000 markkaa korkoineen.</p>
      </div>
      <div>
        <h3>Vilho Tuokon kanne Porvoon käräjäoikeudessa</h3>
        <p>Vilho Tuokko vaati, että perinnönjakoa oikaistaan ensinnäkin siten, että Vilho Tuokon maksaman vastikkeen katsotaan kokonaisuudessaan kohdistuvan Iivari Tuokon osuuteen tilasta, jota Aarne Tuokon hyväksi tehty testamenttimääräys rasittaa, ja toiseksi siten, että Aarne Tuokon testamentilla saaman omaisuuden arvoa laskettaessa otetaan huomioon muille perillisille maksetut lakiosat yhteensä 300 000 markkaa.</p>
      </div>
      <div>
        <h3>Aarne Tuokon vastaus</h3>
        <p>Aarne Tuokko kiisti kanteen. Muut rintaperilliset olivat saaneet lakiosansa jo 22.8.1985 tekemällään sopimuksella. Ei ollut mitään perustetta, minkä vuoksi lakiosat tulisi suorittaa kahteen kertaan. Lisäksi tuli ottaa huomioon se, että Hilda ja Iivari Tuokko olivat keskinäisessä testamentissaan todenneet, että muut rintaperilliset olivat saaneet lakiosansa jo ennen vuotta 1973 ennakkoperintönä.</p>
      </div>
      <div>
        <h3>Käräjäoikeuden tuomio 21.9.1995</h3>
        <p>Käräjäoikeus lausui, että perintökaaren 3 luvun järjestelmässä ensisaaja saa omaisuuden kokonaisuudessaan. Ensisaajan asemaa ajatellen ei ole olemassa erikseen omaisuutta, jonka tämä olisi saanut ensiksi kuolleelta ja omaisuutta, jonka hän olisi ikään kuin saanut itseltään. Se, mitä leski tai ensisijainen saaja mahdollisesti oli luovuttanut tai maksanut tästä omaisuudesta vähennettiin koko omaisuudesta eikä mistään sen eritellystä osasta. Tasausmenettelyn näkökulmasta kysymys ei ole perityn omaisuuden vähentymisestä vaan lesken koko omaisuuden vähentymisestä. Lesken omaisuutta arvioidaan yhtenä massana. Lesken perillisten väite siitä, että leski on hävittänyt vain alkuperäistä omaa omaisuuttaan ei siis voi menestyä tasausta vaadittaessa. Lesken pesä jaetaan suhteellisuusperiaatteen mukaan ja näin toissijaisten perillisten osuuteen vaikuttaa koko omaisuuden määrä. Perintökaaren järjestelmässä ei myöskään toimitettu mitään, edes ajatuksellista ositusta, kuten Vilho Tuokko oli asian ilmeisesti hahmottanut. Sen vuoksi hänen ensimmäinen vaatimuksensa oli perintökaaren 3 luvun järjestelmän vastainen ja siten perusteeton.</p>
        <p>Mainitun luvun perusajatus lakiosien osalta oli se, että ensiksi kuolleen puolison jälkeen suoritettavat lakiosat tulivat ensisaajan rasitukseksi ja hänen suoritettavakseen. Toissijaisen saajan maksettavaksi tulivat ne lakiosat, jotka määrätään lesken jälkeen. Aikaisemmin käsitellyn, ensisaajan omaisuuden kokonaisuutena käsittelemistä koskevan periaatteen mukaisesti Iivari Tuokon jälkeen maksettuja lakiosia ei voida kohdistaa Iivari Tuokolta jälkeen jääneeseen omaisuuteen. Pesänjakaja oli ottanut huomioon Iivari Tuokon jälkeen maksetut lakiosat asianmukaisesti Hilda Tuokon jälkeen toimitetussa perinnönjaossa. Vilho Tuokon perinnönjaon oikaisemista koskeva toinenkin vaatimuskohta oli siten perusteeton eikä perinnönjakoa ollut tältäkään osin oikaistava.</p>
        <p>Näillä perusteilla käräjäoikeus hylkäsi kanteen.</p>
        <div>
          <p>Asian on ratkaissut käräjätuomari Laine.</p>
        </div>
      </div>
      <div>
        <h3>Helsingin hovioikeuden tuomio 5.3.1997</h3>
        <p>Hovioikeus, jossa Vilho Tuokko toisti kanteensa, lausui, että Helsingin hovioikeuden 1.7.1992 antamalla, lainvoiman saaneella tuomiolla ei ollut ratkaistu kysymystä siitä, oliko Aarne Tuokolle maksettavasta palautuksesta vähennettävä Vilho, Huugo ja Toivo Tuokolle Iivari Tuokon jälkeen maksetut lakiosat ja miten tuon palautuksen määrä oli muutoin laskettava. Koska kysymys oli Aarne Tuokolle testamentin nojalla tulevasta osuudesta Iivari Tuokon pesästä, mainitut Iivari Tuokon perinnöstä laskettavat lakiosat rasittivat Aarne Tuokon oikeutta. Asiaan ei vaikuttanut se, että lakiosat ovat kuuluneet ensisijaisen testamentinsaajan eli Hilda Tuokon suoritettaviksi. Molempien puolisoiden kuoltua nuo lakiosat oli laskettava Iivari Tuokon perinnön vähennykseksi.</p>
        <p>Asiassa oli esitetty ristiriitaista näyttöä siitä, olivatko Vilho, Huugo ja Toivo Tuokko saaneet lakiosansa jo Iivari Tuokon eläessä ennakkoperintönä. Iivari ja Hilda Tuokon testamentin mukaan näin oli tapahtunut. Lisäksi näyttönä tästä oli viitattu 31.8.1936 ja 3.12.1953 päivättyihin lahjakirjoihin sekä 3.12.1953 päivättyyn kauppakirjaan. Mitään selvitystä väitettyjen ennakkoperintöjen arvosta ei kuitenkaan ollut esitetty. Lahjojen ennakkoperintöluonnetta vastaan puhui se, että ne oli annettu tasapuolisesti kaikille lapsille. Iivari Tuokon perukirjan mukaan kukaan perillisistä ei ollut saanut ennakkoperintöä. Hilda, Vilho, Huugo ja Toivo Tuokko olivat 22.8.1985 tehneet ositusta ja perinnönjakoa koskevan sopimuksen, jonka mukaan Hilda Tuokko maksaa kullekin kolmelle rintaperilliselle lakiosana Vilho Tuokon jälkeen 100 000 markkaa. Kaiken esitetyn selvityksen huomioon ottaen hovioikeus katsoi jääneen näyttämättä, että Vilho, Huugo ja Toivo Tuokko olisivat saaneet lakiosansa jo Iivari Tuokon eläessä ennakkoperintönä.</p>
        <p>Iivari Tuokon jälkeen toimitetussa perinnönjaossa lakiosista oli määrätty edellä mainitun 22.8.1985 tehdyn sopimuksen mukaisesti. Perinnönjako tuli sittemmin lainvoimaiseksi. Koska Hilda Tuokolla oli ollut perinnönjaossa oikeus sopia Vilho, Huugo ja Toivo Tuokolle maksettavista lakiosista ilman Aarne Tuokon suostumusta, perinnönjaon määräykset lakiosista eivät tässä asiassa sitoneet Aarne Tuokkoa.</p>
        <p>Koska nyt ei ollut kysymys muusta kuin Vilho Tuokon Aarne Tuokolle edellä mainitun kaupan johdosta maksettavasta palautuksesta, lakiosat oli vähennettävä vain sen suuruisina kuin ne olisivat olleet laskettuina kiinteistön arvosta kaupantekohetkellä. Vähennettävä määrä oli siten yhteensä 225 000 markkaa.</p>
        <p>Kun Iivari Tuokon jälkeen Huugo ja Toivo Tuokolle maksetut lakiosat oli suoritettu Vilho Tuokon kiinteistönkaupassa Hilda Tuokolle maksamasta vastikkeesta eli jäämistöstä, Aarne Tuokon perintöosuutta laskettaessa ne oli lisättävä Vilho Tuokon saaman lahjan arvoon. Sen sijaan Vilho Tuokon lakiosaa ei ollut lisättävä, koska hänen ei ollut näytetty saaneen lakiosaansa muutoin kuin alihintaisen kiinteistönkaupan muodossa, miltä osin lakiosa sisältyi jo vahvistettuun lahjan arvoon. Näin ollen lahjan arvoon 946 600 markkaa oli lisättävä lakiosina 200 000 markkaa, minkä jälkeen Aarne Tuokon perintöosuus oli 573 300 markkaa ja lakiosien 225 000 markan vähentämisen jälkeen Vilho Tuokon hänelle suoritettavan palautuksen määrä 348 300 markkaa.</p>
        <p>Sen vuoksi hovioikeus muutti perinnönjakoa ja käräjäoikeuden tuomiota siten, että Vilho Tuokon Aarne Tuokolle suoritettavaksi määrätty määrä alennettiin 348 300 markkaan korkoineen.</p>
        <div>
          <p>Asian ovat ratkaisseet hovioikeuden jäsenet Varpu Lahti (eri mieltä), Vihuri ja Kangas, joka on myös esitellyt asian.</p>
        </div>
        <p>Eri mieltä olevan jäsenen Varpu Lahden lausunto: Valitus ei anna aihetta muuttaa käräjäoikeuden tuomiota.</p>
      </div>
    </div>
    <div>
      <h2 id="19980113mhaku0">MUUTOKSENHAKU KORKEIMMASSA OIKEUDESSA</h2>
      <p>Aarne Tuokolle myönnettiin valituslupa. Valituksessaan hän vaati, että hovioikeuden tuomio kumotaan ja että asia jätetään pesänjakajan toimittaman perinnönjaon ja käräjäoikeuden tuomion varaan.</p>
      <p>Vilho Tuokko vastasi valitukseen vaatien sen hylkäämistä.</p>
    </div>
    <div>
      <h2 id="19980113yloa0">KORKEIMMAN OIKEUDEN RATKAISU 1.10.1998</h2>
      <div>
        <h3>Perustelut</h3>
        <p>Iivari ja Hilda Tuokon 7.12.1973 tekemän keskinäisen testamentin toissijaismääräyksen mukaan "molempien kuoltua on omaisuutemme perivä poikamme Aarne Tuokko ilman tilintekovelvollisuutta toisille rintaperillisille, jotka ovat saaneet osuutensa ennakkoperintönä". Aarne Tuokko on Iivari Tuokon jälkeen toimitetussa perinnönjaossa väittänyt, että testamenttimääräys tarkoitti vanhempien ja lasten välisiä 3.12.1953 tehtyjä kiinteistönkauppaa ja -lahjaa, joilla rintaperillisten oli katsottava saaneen lakiosansa. Mainitussa perinnönjaossa lausunnon antaminen saaduiksi väitetyistä ennakkoperinnöistä on kuitenkin rauennut, koska lakiosiaan Iivari Tuokon jälkeen vaatineet Vilho, Huugo ja Toivo Tuokko olivat päässeet asiasta sopimukseen Hilda Tuokon kanssa. Kysymystä ei siten ole Iivari Tuokon jälkeisessä perinnönjaossa ratkaistu eikä Hilda Tuokon ja muiden rintaperillisten lakiosista tekemä sopimus sido Aarne Tuokkoa. Näin ollen ja kun lakiosat voivat vaikuttaa Aarne Tuokolle palautettavaan määrään, hänellä on oikeus saattaa kysymys Hilda Tuokon perinnönjaossa ratkaistavaksi.</p>
        <p>Perintökaaren 7 luvun 3 §:n 3 momentin mukaan pesän varoihin on lakiosan määräämistä varten lisättävä ennakkoperinnön arvo. Testamenttimääräys ei kuitenkaan yksin riitä näytöksi siitä, että rintaperilliset ovat jo saaneet lakiosansa, vaan sen toteaminen edellyttää lakiosalaskelman tekemistä. Aarne Tuokko ei ole esittänyt selvitystä 3.12.1953 tehdyn kaupan alihintaisuudesta tai tuolloin annetun lahjan arvosta. Aarne Tuokon väittämä siitä, että Vilho, Huugo ja Toivo Tuokko ovat ennakkoperintöinä saaneet lakiosansa Iivari Tuokon jälkeen jo vuonna 1953 toteutettujen kiinteistönluovutusten yhteydessä, on näin ollen jäänyt näyttämättä.</p>
        <p>Perintökaaren 3 luku koskee puolison perintöoikeutta sellaisessa tilanteessa, jossa perittävällä ei ole rintaperillisiä. Rajoitetun omistusoikeuden saaneen testamentinsaajan asema vastaa kuitenkin pitkälti 3 luvussa säänneltyä eloonjääneen puolison asemaa. Sen vuoksi perintökaaren 12 luvun 1 §:ään on otettu tulkintaohje, jonka mukaan jos testamentissa on määrätty, että eloonjääneelle puolisolle perillisenä tai yleisjälkisäännöksen nojalla tuleva omaisuus on puolison oikeuden lakattua menevä muulle henkilölle, on vastaavasti sovellettava, mitä 3 luvussa on säädetty.</p>
        <p>Perintökaaren 3 luvun 1 §:n 2 momentissa ilmaistun pääsäännön mukaan ensiksi kuolleen puolison toissijaiset perilliset saavat puolet eloonjääneen puolison pesästä. Puolittamisperiaate ei kuitenkaan ole poikkeukseton. Ensinnäkin siitä on saman luvun 2 §:n 1 momentin mukaan poikettava, jos ensiksi kuolleen puolison kuollessa puolisoilla tai toisella heistä oli sellaista omaisuutta, johon toisella ei ollut avio-oikeutta, tai ensiksi kuolleen puolison jäämistö muusta syystä oli suurempi tai pienempi kuin puolet puolisoiden omaisuudesta. Tällöin ensiksi kuolleen puolison jäämistön on eloonjääneen puolison kuollessa katsottava vastaavan yhtä suurta osaa tämän pesästä. Toiseksi puolittamisperiaatteesta on saman pykälän 2 momentin mukaan poikettava, jos ensiksi kuollut puoliso on testamentilla määrännyt jäämistöstään jotakin annettavaksi muulle kuin eloonjääneelle puolisolle. Tällöin testamentatun omaisuuden arvo on vähennettävä määrättäessä sitä osaa, mikä eloonjääneen puolison pesästä kuuluu ensiksi kuolleen puolison perillisille.</p>
        <p>Perintökaaren 3 luvussa ei ole säännelty ensiksi kuolleen puolison jäämistöstä vaadittujen lakiosien vaikutusta toissijaisen saajan osuuteen. Ilmeistä on kuitenkin, että rintaperillisen lakiosavaatimus on rinnastettavissa perintökaaren 3 luvun 2 §:ssä kerrottuihin tilanteisiin. Tämän mukaisesti ensiksi kuolleen puolison osuus puolisoiden yhteenlasketusta omaisuudesta on vaadittujen lakiosien vuoksi pienempi kuin puolet, koska lakiosat vähentävät sekä ensiksi kuolleen puolison jäämistöä että puolisoiden yhteenlaskettua omaisuutta. Ne vaikuttavat siten siihen suhteelliseen osuuteen, joka ensiksi kuolleen puolison toissijaiselle saajalle kuuluu viimeksi kuolleen puolison pesästä. Toissijaisen saajan markkamääräinen osuus saadaan kertomalla pesän nettovarallisuus edellä kerrotuin tavoin määräytyvällä suhdeluvulla.</p>
        <p>Hilda Tuokko on saanut Dahlkullan tilasta puolet aviooikeuden nojalla ja puolet testamentin nojalla. Testamentilla saatua osuutta eli Iivari Tuokon jäämistöä rasittaa kolmen muun rintaperillisen vaatimat lakiosat. Aarne Tuokolle Iivari Tuokon testamentin perusteella tulevaa osuutta laskettaessa vaadittujen lakiosien yhteismäärä on sen vuoksi vähennettävä sekä Iivari Tuokon jäämistöstä että puolisoiden yhteenlasketusta omaisuudesta. Kun kysymys on suhteellisen osan laskemisesta, omaisuuden arvoilla ei ole merkitystä. Jos puolisoiden yhteenlasketuksi omaisuudeksi (o) oletetaan suhdeluvun laskemista varten esimerkiksi 1 600 markkaa, Iivari Tuokon jäämistö (j) on lähtökohtaisesti puolet tästä eli 800 markkaa. Kunkin neljän rintaperillisen lakiosa Iivari Tuokon jälkeen on 1/8 hänen jäämistöstään eli 100 markkaa. Kun kolme rintaperillistä on vaatinut lakiosansa, Aarne Tuokolle Iivari Tuokon testamentin nojalla kuuluva suhteellinen osuus (j/o) määräytyy seuraavalla tavalla:</p>
        <p>j = 800 - 300 = 500 = 5</p>
        <p>o 1 600 - 300  1 300 13</p>
        <p>Aarne Tuokolle kuuluu siis Iivari Tuokon testamentin nojalla 5/13 Hilda Tuokon pesästä. Hilda Tuokon kuolinpesän säästö on 0. Siihen on Aarne Tuokolle tulevaa palautusmäärää laskettaessa lisättävä Helsingin hovioikeuden 1.7.1992 antaman tuomion nro 2284 nojalla Vilho Tuokon saaman lahjan arvo 946 600 markkaa. Aarne Tuokon osuus on siten 5/13 x 946 600 markkaa eli 364 076,92 markkaa.</p>
      </div>
      <div>
        <h3>Tuomiolauselma</h3>
        <p>Pesänjakajan suorittamaa perinnönjakoa ja hovioikeuden tuomiota muutetaan siten, että Vilho Tuokon on suoritettava Aarne Tuokolle hovioikeuden tuomitseman määrän asemesta 364 076 markkaa 92 penniä 16 prosentin korkoineen 16.1.1989 lukien.</p>
      </div>
      <div>
        <p>Asian ovat ratkaisseet oikeusneuvokset Nikkarinen, Haarmann, Krook, Möller ja Hidén. Esittelijä Mirja-Leena Nurmi.</p>
      </div>
    </div>
  </finlex:content>
</finlex:document>
