<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19980154</dcterms:identifier>
  <finlex:ecliIdentifier>ECLI:FI:KKO:1998:154</finlex:ecliIdentifier>
  <dcterms:title>KKO:1998:154</dcterms:title>
  <dcterms:description>
    <p>
      <strong>Toiminimi</strong>
    </p>
  </dcterms:description>
  <finlex:registerNumber>S97/229</finlex:registerNumber>
  <dcterms:date pvm="19980324">1998-03-24</dcterms:date>
  <finlex:fileCopyNumber>3987</finlex:fileCopyNumber>
  <dcterms:issued pvm="19981216">1998-12-16</dcterms:issued>
  <dcterms:abstract>
    <p>Autonvuokrausalalla toimiva Limousine Service Oy Ltd oli rekisteröinyt toiminimensä. Samalla alalla toimiva elinkeinonharjoittaja oli ryhtynyt käyttämään toimintansa erään palvelumuodon yksilöimiseksi ja toiminimensä yhteydessä ilmaisuja Limousine Service tai Limousine Services. Kun elinkeinonharjoittajan toiminimensä yhteydessä käyttämät ilmaisut olivat sekoitettavissa yhtiön toiminimeen, elinkeinonharjoittajaa kiellettiin käyttämästä kysymyksessä olevia ilmaisuja elinkeinotoiminnassaan toiminimensä yhteydessä.</p>
    <p>Ks. <a href="http://www.finlex.fi/fi/oikeus/kko/kko/1992/19920183">KKO:1992:183</a></p>
  </dcterms:abstract>
  <dcterms:tableOfContents>
    <a href="19980154aloa0">ASIAN KÄSITTELY ALEMMISSA OIKEUKSISSA</a>
    <a href="19980154mhaku0">MUUTOKSENHAKU KORKEIMMASSA OIKEUDESSA</a>
    <a href="19980154yloa0">KORKEIMMAN OIKEUDEN RATKAISU 16.12.1998</a>
  </dcterms:tableOfContents>
  <finlex:content id="s19980154.kko">
    <div>
      <h2 id="19980154aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Selostus asiasta</h3>
        <p>Limousine Service Oy Ltd:n (yhtiö) pääasiallisena toimialana oli autojen vuokraus, edustusautojen välityspalvelu ja tilausliikenne henkilö-, paketti- ja linjaautoilla. Yhtiö harjoitti liiketoimintaansa etupäässä Helsingin kaupungissa, jossa yhtiöllä oli talli, sekä koko pääkaupunkiseudulla ja Uudellamaalla. Toiminta kohdistui henkilökuljetusten luonteesta johtuen myös muualle Suomeen ja ulkomaillekin.</p>
        <p>Lars Rainer Georgsson puolestaan harjoitti 25.3.1964 kaupparekisteriin tehdyn ilmoituksen mukaan autojen ja moottoripyörien vuokrausta Helsingin kaupungissa toiminimenään Lacara, L. Georgsson. Hän oli yrityksensä puhelinluettelon keltaisilla sivuilla vuosina 1991, 1992 ja 1993 olleissa mainoksissa, 1.11.1992 käyttöön otetussa suomenkielisessä esitteessä ja yrityksen englanninkielisessä esitteessä sekä mainoksessa Uudenmaan Yritysviestin marraskuun 1993 numeron etusivulla käyttänyt ilmaisuja Limousine Service tai Limousine Services. Myös yrityksen työntekijä oli hänen kanssaan käydyissä puhelinkeskusteluissa käyttänyt ilmaisua Limousine Service kuvaamaan yrityksen liiketoimintaa.</p>
        <p>Limousine Service Oy Ltd vaati Helsingin käräjäoikeudessa Georgssonia vastaan vireille panemassaan kanteessa, että Georgsson määrätään sakon uhalla lopettamaan yhtiön toiminimen iskuosan Limousine Service ja sen monikkomuodon Limousine Services sekä sellaisten toiminimien tai sanayhdistelmien, joissa nämä sanat esiintyivät, käyttämisen liiketoiminnassaan. Lisäksi yhtiö vaati, että Georgsson velvoitetaan korvaamaan yhtiölle toiminimen luvattomasta käytöstä aiheutunut vahinko.</p>
        <p>Georgsson vastusti kannetta ja vaati sen hylkäämistä.</p>
      </div>
      <div>
        <h3>Helsingin käräjäoikeuden tuomio 2.11.1994</h3>
        <p>Yhtiön toiminimi oli 6.8.1981 rekisteröity Limousine Service Ky -nimisenä ja muutettu 24.3.1993 kaupparekisteriin tehdyllä merkinnällä Limousine Service Oy Ltd -nimiseksi. Yhtiön oikeus rekisteröimäänsä toiminimeen sisälsi toiminimilain 3 §:n 1 momentin nojalla sen, että toinen elinkeinonharjoittaja ei saanut tässä maassa käyttää sellaiseen toiminimeen sekoitettavissa olevaa toiminimeä, ellei näytetty, että toiminimen haltija ei kärsinyt siitä vahinkoa. Kun asianosaiset harjoittivat samankaltaista toimintaa, yhtiö oli toiminimilain 5 §:n 1 momentin säännös huomioon ottaen oikeutettu vetoamaan toiminimien sekoitettavuuteen. Kun toiminimilain 3 §:n 1 momentissa ei ollut yksilöity niitä toiminimen käyttömuotoja, joita tuon lainkohdan nojalla oli pidettävä kiellettyinä, yksinoikeuden oli katsottava koskevan periaatteessa kaikenlaista toiminimen käyttöä elinkeinotoiminnassa. Käytön tuli siis kuitenkin olla sellaista, että sen johdosta kyseessä olevat toiminimet olivat sekoitettavissa toisiinsa. Arvioitaessa sitä, oliko väitettyä menettelyä pidettävä toiminimen kiellettynä käyttämisenä, huomiota tulikin kiinnittää toiminimen käyttötapaan ja käyttöyhteydestä saatavaan kokonaisvaikutelmaan sekä sitä kautta ilmenevään sekaantumisvaaraan samoin kuin toiminimen nauttiman suojan laajuuteen.</p>
        <p>Käräjäoikeus totesi, että vaikka ilmauksen "limousine service" ei ollutkaan näytetty erityisesti vakiintuneen Suomessa kuvaamaan kyseeseen tulevaa palvelumuotoa, tätä toiminimen muodostavaa ilmaisua oli kuitenkin sellaisenaan pidettävä kuvailevana ja ilmaisevan erään kysymyksessä olevaan elinkeinotoimintaan liittyvän palvelumuodon nimityksen, mikä seikka oli sekoitettavuusarvioinnissa otettava huomioon. Käräjäoikeus katsoi lisäksi, ettei todistajina kuultujen Erkki Johannes Bomanin ja Liisa Lariolan kertomuksia voitu pitää riittävänä selvityksenä siitä, että yhtiö toisaalta olisi eräitä todistajankertomuksista ilmeneviä vakioasiakkaitaan laajemmalti toimintapiirissään vakiinnuttanut sanotun palvelumuodon nimitykseksi katsottavan ilmaisun pelkästään omaa liiketoimintaansa koskevaksi.</p>
        <p>Asiassa oli riidatonta, että Georgsson oli julkaissut alussa mainitut mainokset, ilmoitukset ja esitteen, joissa on käytetty ilmaisua "limousine service" ja sen monikollista muotoa. Asiassa oli tosin lisäksi selvitetty, että kanteen perusteena olevan Uudenmaan Yritysviestin mainoksen osalta Georgssonin mainosta koskeva lasku oli lähetetty yhtiölle, mutta aiheutuneen sekaannuksen syystä ei ollut esitetty luotettavaa selvitystä. Asiassa ei muutoinkaan ollut yhtiön toimitusjohtajan Urpo Eino Rainer Pääkkösen kertomusta enemmälti esitetty selvitystä siitä, olivatko kanteen perusteena olevat mainokset ynnä muut aiheuttaneet sekaannusta tai harhaanjohtumista. Yhtiön toimitusjohtajan kertomukselle ei voitu tältä osin antaa ratkaisevaa merkitystä.</p>
        <p>Mitä tuli siihen, oliko kanteen perusteena olevien mainosten ynnä muiden kuitenkin katsottava loukkaavan yhtiön rekisteröityä toiminimeä, käräjäoikeus totesi, että niistä ilmeni selkeästi ja korostetulla tekstityypillä Georgssonin toiminimi "Lacara", kun taas riidanalainen ilmaisu oli painettu selvästi pienemmällä tekstityypillä joko toiminimen yhteyteen muodossa "Lacara Taxi and / &amp; Limousine Services", jolloin toiminimien sekaantumisvaaraa ei voitu katsoa olevan, tai kokonaan erikseen. Viimeksi mainituissa tapauksissa ilmaisua "limousine service", ei puolestaan ollut käytetty toiminimenomaisesti, vaan ilmaus näissä yhteyksissä selkeästi elinkeinonharjoittajan toiminimestä Lacara erillään olevana osoitti lähinnä tarjottujen palvelujen laatua. Käräjäoikeus katsoi, ettei puheena olevan toiminnan laatua kuvailevan toiminimen rekisteröinti tuottanut sellaista yksinoikeutta, että sen perusteella voitaisiin kieltää toista elinkeinonharjoittajaa kuvaamasta tarjoamaansa palvelua käyttäen kyseistä palvelumuodon nimitykseksi käsitettävää ilmausta. Edellytyksenä kuitenkin oli, että palvelun tarjoajan toiminimi ilmeni asiayhteydestä sillä tavoin selkeästi, ettei toiminimien sekaantumisen vaaraa ollut. Kyseisten ilmausten käyttö kanteen perusteena ilmenevistä asiakirjoista ilmenevällä tavalla ja tarkoituksessa ei aiheuttanut toiminimien sekaantumisvaaraa huomioon ottaen erityisesti edellä mainittu Georgssonin toiminimen selkeä erottuvuus samoissa yhteyksissä. Tämän vuoksi käräjäoikeus katsoi, ettei kanteen perusteena olevia mainoksia, ilmoituksia ja esitettä ollut pidettävä yhtiön toiminimen yksinoikeutta loukkaavina. Näin ollen myös vaatimusta toiminimen poistamisesta käyttökohteistaan oli pidettävä perusteettomana.</p>
        <p>Mitä tuli kanteeseen siltä osalta kuin se oli perustunut kanteessa mainittuun puhelinkeskusteluun tai puhelinkeskusteluihin, asiassa oli selvitetty, että yhtiön toimitusjohtaja Pääkkönen oli kertonut kahdesti soittaneensa Lacaraan, jolloin puhelimeen oli toisella kerralla vastattu käyttämällä ilmaisua "Limousine Service" ja toisella kerralla oli puhelimeen vastaamisen jälkeen kysyttäessä "onko Limousine Service" vastattu "kyllä on". Todistaja Pekka Kalevi Huhti oli kertonut, että Lacarassa oli todistajan sinne kerran soittaessa vastattu "Lacara" ja todistajan sen jälkeen kysyttyä, oliko kyseessä Limousins Service Oy, kysymykseen oli vastattu myöntävästi, mutta oli ilmoitettu, ettei kyseessä kuitenkaan ollut "Oy". Todistaja Kari Juhani Lehtonen, joka työskenteli Lacarassa, oli puolestaan kertonut, että puhelimeen vastattiin aina "Lacara", mutta kun joskus oli kysytty, oliko "Limousine Service", tähän oli vastattu myöntävästi, koska todistaja oli tällöin ymmärtänyt tiedustellun sitä, oliko Lacarasta ollut saatavissa limousine service -palvelua.</p>
        <p>Edellä kuvatun selvityksen johdosta käräjäoikeus viittasi siihen aikaisemmin lausumaansa, että myös puhelimeen vastaamisen osalta toiminimen käytön loukkaavuutta arvioitaessa ratkaisevana oli sinänsä pidettävä käyttöyhteydestä saatavaa kokonaisvaikutelmaa ja siitä ilmenevää sekaantumisvaaraa. Tällöin oli kuitenkin otettava huomioon, että puhelinkontaktien kyseessä ollen kysymykseen tuleva toiminimi yksilöityi pelkästään sen informaation perusteella, mikä puhelimitse annettiin, jolloin missä tarkoituksessa tahansa esitetty vastaus oli ymmärrettävissä toiminimen yksilöiväksi. Sekaantumisvaaraa oli siten pidettävä ilmeisenä, mikäli tässä yhteydessä mainittiin toisen elinkeinonharjoittajan toiminimi. Toisen elinkeinonharjoittajan rekisteröidyn toiminimen käyttämistä puhelimeen vastaamisen yhteydessä oli näin ollen pidettävä toiminimilain 3 §:n 1 momentin mukaan kiellettynä, vaikkakin tuo toiminimi samalla olisi ilmentänyt kysymykseen tulevaa palvelumuotoa.</p>
        <p>Käräjäoikeus katsoi todistaja Huhdin ja toimitusjohtaja Pääkkösen kertomusten perusteella ja todistaja Lehtosenkin kertomus huomioon ottaen selvitetyksi, että Georgssonin elinkeinotoiminnassa oli puhelimeen vastaamisen yhteydessä ainakin sitä erikseen tiedusteltaessa vastattu myöntävästi kysymykseen, oliko kyseessä "Limousine Service". Toimitusjohtaja Pääkkösen kertomusta ei kuitenkaan voitu pelkästään pitää riittävänä selvityksenä siitä, että Georgssonin puhelimeen olisi välittömästi vastattu sanottua ilmaisua käyttäen, koska todistaja Lehtosen kertomuksesta toisaalta oli käynyt ilmi, että Lacaran puhelinnumeroon vastattiin aina tuolla toiminimellä ja sen kautta harjoitettiin limousine service -toiminnan lisäksi kolmea muuta toimialaa nyt puheena olevan toiminnan ollessa verraten vähäistä. Sen vuoksi oli pidettävä epätodennäköisenä, että puhelimeen olisi välittömästi vastattu riidanalaista ilmaisua käyttäen. Kun yhtiön toiminimen oli siis kuitenkin puhelimeen vastaamisen yhteydessä annettu ymmärtää olevan kysymyksessä ja sitä oli siten katsottava toiminimenomaisesti käytetyn, tätä menettelyä oli pidettävä toiminimien sekaantumisvaaraa aiheuttavana. Kun Georgsson ei puolestaan ollut näyttänyt, ettei yhtiö ollut saattanut kärsiä sanotusta menettelystä haittaa, mainittua menettelyä oli pidettävä yhtiön toiminimioikeutta loukkaavana.</p>
        <p>Georgsson oli toiminimilain 23 §:n 1 momentin mukaan velvollinen korvaamaan yhtiölle loukkauksesta aiheutuneen vahingon. Asiassa ei kuitenkaan ollut esitetty selvitystä siitä, että yhtiölle olisi sen toiminimen loukkaukseksi katsotun menettelyn johdosta aiheutunut vahinkoa liikevaihdon pienenemisenä, minkä vuoksi kanne oli jäänyt tältä osin näyttämättä. Mitä tuli väitettyyn yhtiön toiminimen liikearvon vähentymiseen, käräjäoikeus totesi yhtiön toimitusjohtajan tältä osin kertoneen, että kyseessä oleva vahinko tulisi esille silloin, jos yhtiötä oltaisiin myymässä, mikä ei kuitenkaan ollut asianlaita. Näin ollen esitettyä vahingonkorvausvaatimusta oli pidettävä tältä osin perusteettomana. Kun myöskään väitetystä markkinahäiriövahingosta ei ollut toimitusjohtajan kertomusta enemmälti esitetty selvitystä eikä pelkästään mainittua selvitystä voitu pitää riittävänä näyttönä asiassa, käräjäoikeus katsoi jääneen näyttämättä, että Georgsson olisi tältäkään osin aiheuttanut yhtiölle korvattavaa vahinkoa.</p>
        <p>Käräjäoikeus kielsi Georgssonia 25 000 markan sakon uhalla käyttämästä liiketoiminnassaan puhelimeen vastaamisen yhteydessä ilmaisua "limousine service" siten, että hänen harjoittamansa elinkeinotoiminta oli sekoitettavissa toiminimeen Limousine Service Oy Ltd. Muilta osin kanne hylättiin.</p>
        <div>
          <p>Asian on ratkaissut käräjätuomari Sippo.</p>
        </div>
        <p>Limousine Service Oy Ltd valitti hovioikeuteen ja toisti kanteensa.</p>
      </div>
      <div>
        <h3>Helsingin hovioikeuden tuomio 27.11.1996</h3>
        <p>Hovioikeus lausui, että Georgsson oli elinkeinotoiminnassaan käyttänyt elinkeinotoimintansa yksilöimiseen ja oman toiminimensä Lacara yhteydessä sanoja Limousine Service tai Limousine Services käräjäoikeuden tuomiossa selostetuin tavoin painotuotteissa ja suullisesti. Hovioikeus arvioi jutussa esitettyyn selvitykseen nähden, että ilmaisu "Limousine Service" oli Suomessa erottamiskykyinen eikä vain toimialaa kuvaileva. Georgssonin käyttämä nimitys poikkesi yhtiön rekisteröidystä toiminimestä Limousine Service Oy Ltd ainoastaan siten, että siitä puuttui toiminimioikeudellisesti merkityksetön yhtiömuotoa kuvaava osa Oy Ltd. Nimet olivat siten sekoitettavissa toisiinsa. Georgsson oli tuottamuksellisesti loukannut rekisteröityä toiminimeä Limousine Service Oy Ltd, joten kieltovaatimus oli hyväksyttävä ja Georgssonin oli korvattava aiheuttamansa vahinko. Hovioikeus arvioi vahingon määräksi 10 000 markkaa.</p>
        <p>Hovioikeus kielsi Georgssonia 50 000 markan sakon uhalla käyttämästä elinkeinotoiminnassaan nimityksiä Limousine Service tai Limousine Services. Lisäksi Georgsson velvoitettiin suorittamaan Limousine Service Oy Ltd:lle vahingonkorvaukseksi 10 000 markkaa 16 prosentin korkoineen 18.3.1994 lukien.</p>
        <div>
          <p>Asian ovat ratkaisseet hovioikeuden jäsenet Lakovaara, Kemppinen ja Olli Mäkinen, joista viimeksi mainittu on myös esitellyt asian.</p>
        </div>
      </div>
    </div>
    <div>
      <h2 id="19980154mhaku0">MUUTOKSENHAKU KORKEIMMASSA OIKEUDESSA</h2>
      <p>Georgssonille myönnettiin valituslupa. Valituksessaan Georgsson vaati hovioikeuden tuomion kumoamista ja asian jättämistä käräjäoikeuden tuomion varaan.</p>
      <p>Limousine Service Oy Ltd vastasi valitukseen ja vaati sen hylkäämistä.</p>
    </div>
    <div>
      <h2 id="19980154yloa0">KORKEIMMAN OIKEUDEN RATKAISU 16.12.1998</h2>
      <div>
        <h3>Käsittelyratkaisu</h3>
        <p>Limousine Service Oy Ltd on tyytynyt hovioikeuden tuomioon. Yhtiön vaatimus vahingonkorvauksen korottamisesta jätetään sen vuoksi tutkimatta.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Limousine Service Oy Ltd on merkitty kaupparekisteriin 24.3.1993. Yhtiö on tätä ennen toiminut kommandiittiyhtiönä kaupparekisteriin 6.8.1981 merkityllä toiminimellä Limousine Service Ky. Lars Rainer Georgsson on puolestaan vuodesta 1964 harjoittanut autojen ja moottoripyörien vuokrausta toiminimenään Lacara, L. Georgsson.</p>
        <p>Yksinoikeus rekisteröityyn toiminimeen sisältää toiminimilain 3 §:n 1 momentin mukaan sen, että toinen elinkeinonharjoittaja ei saa tässä maassa käyttää sellaiseen toiminimeen sekoitettavissa olevaa toiminimeä, ellei näytetä, että toiminimen haltija ei saata kärsiä siitä vahinkoa. Saman lain 10 §:n 4 kohdan mukaan toiminimessä ei saa olla mitään sellaista, joka on sekoitettavissa toisen suojattuun toiminimeen.</p>
        <p>Georgsson on vuosina 1991 - 1993 käräjäoikeuden tuomiossa selostetulla tavalla käyttänyt painotuotteissa ja suullisesti oman toiminimensä Lacara, L. Georgsson yhteydessä ilmaisuja Limousine Service ja Limousine Services. Georgssonin käyttämät ilmaisut ovat olleet sekoitettavissa yhtiön rekisteröityyn toiminimeen. Georgsson on siten tuottamuksellisesti loukannut rekisteröityä toiminimeä Limousine Service Oy Ltd.</p>
        <p>Kysymyksessä olevat englanninkieliset sanat kuvaavat nykyisin Suomessakin, mutta varsinkin ulkomailla autonvuokrausalalla käytössä olevaa palvelumuotoa. Puheena olevan toiminnan laatua kuvailevan toiminimen rekisteröinti ei tuota sellaista yksinoikeutta, että sen perusteella voitaisiin kieltää toista elinkeinonharjoittajaa kuvaamasta tarjoamaansa palvelua käyttäen kyseistä palvelumuodon ilmausta, jos palvelujen tarjoajan oma toiminimi ilmenee asiayhteydestä sillä tavoin selkeästi, ettei toiminimien sekaantumisen vaaraa ole eikä ilmausta käsitetä palvelujen tarjoajan toiminimeksi tai osaksikaan siitä.</p>
        <p>Tuomiolauselma</p>
        <p>Hovioikeuden tuomiota muutetaan siten, että Lars Rainer Georgssonille 50 000 markan sakon uhalla määrättyä kieltoa rajoitetaan sillä tavoin, että kielto koskee ilmaisujen "Limousine Service" ja "Limousine Services" käyttämistä Georgssonin elinkeinotoiminnassa hänen toiminimensä sijasta, siihen liitettynä tai välittömästi sen yhteydessä. Muilta osin hovioikeuden tuomio jää pysyväksi.</p>
        <div>
          <p>Asian ovat ratkaisseet oikeusneuvokset Nikkarinen, Haarmann, Krook, Pellinen ja Hidén. Esittelijä Irmeli Heikonen.</p>
        </div>
      </div>
    </div>
  </finlex:content>
</finlex:document>
