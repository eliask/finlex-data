<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19980112</dcterms:identifier>
  <finlex:ecliIdentifier>ECLI:FI:KKO:1998:112</finlex:ecliIdentifier>
  <dcterms:title>KKO:1998:112</dcterms:title>
  <dcterms:description>
    <p>
      <strong>Oikeudenkäyntikulut</strong>
    </p>
    <p>
      <strong>Maksuton oikeudenkäynti</strong>
    </p>
  </dcterms:description>
  <finlex:registerNumber>S97/418</finlex:registerNumber>
  <dcterms:date pvm="19971127">1997-11-27</dcterms:date>
  <finlex:fileCopyNumber>3162</finlex:fileCopyNumber>
  <dcterms:issued pvm="19981001">1998-10-01</dcterms:issued>
  <dcterms:abstract>
    <p>Maksuttoman oikeudenkäynnin saaneen A:n vastapuoli B velvoitettiin käräjäoikeudessa maksuttomasta oikeudenkäynnistä annetun lain 21 §:n 1 momentin (87/1973) nojalla korvaamaan valtiolle sen varoista A:n avustajalle ja todistajille maksetut määrät. B haki muutosta pääasian ja sanotun korvausvelvollisuuden osalta. Hovioikeus vapautti B:n korvausvelvollisuudesta valtiolle, mutta hylkäsi valituksen pääasian osalta. Kysymys siitä, oliko A velvollinen korvaamaan B:n oikeudenkäyntikulut hovioikeudessa.</p>
    <p>Ään.</p>
  </dcterms:abstract>
  <p>OK 21 luku 16 § 1 mom</p>
  <p>MOL 21 § 1 mom</p>
  <dcterms:tableOfContents>
    <a href="19980112aloa0">ASIAN KÄSITTELY ALEMMISSA OIKEUKSISSA</a>
    <a href="19980112mhaku0">MUUTOKSENHAKU KORKEIMMASSA OIKEUDESSA</a>
    <a href="19980112yloa0">KORKEIMMAN OIKEUDEN RATKAISU 1.10.1998</a>
  </dcterms:tableOfContents>
  <finlex:content id="s19980112.kko">
    <div>
      <h2 id="19980112aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Vaatimukset Helsingin käräjäoikeudessa</h3>
        <p>Irfan Karapinar myi Jarkko Pokkiselle grillikioskin vuokraoikeuden, toiminnan ja kaluston 65 000 markan kauppahinnalla, josta Pokkinen maksoi 45 000 markkaa. Mainitsemillaan perusteilla Pokkinen vaati kanteessaan ensisijaisesti kaupan purkamista ja kauppahinnan palauttamista sekä toissijaisesti kauppahinnan alentamista 25 000 markaksi, 20 000 markan palauttamista sekä oikeutta pidättyä luovuttamasta kaupan kohteena ollutta irtaimistoa, kunnes kauppahinta oli palautettu. Lisäksi Pokkinen vaati korvausta oikeudenkäyntikuluistaan korkoineen.</p>
        <p>Karapinar, jolle oli myönnetty maksuton oikeudenkäynti ilman korvausvelvollisuutta valtiolle ja määrätty oikeudenkäyntiavustaja, kiisti kanteen ja puolestaan omassa kanteessaan vaati Pokkisen velvoittamista suorittamaan maksamatta oleva osa kauppahinnasta.</p>
        <p>Pokkinen vastusti Karapinarin kannetta.</p>
      </div>
      <div>
        <h3>Käräjäoikeuden tuomio 27.6.1995</h3>
        <p>Käräjäoikeus lausumillaan perusteilla vahvisti kauppahinnaksi 45 000 markkaa, mutta hylkäsi muutoin kanteet. Käräjäoikeus katsoi, että asian laatu huomioon ottaen ja lopputuloksesta huolimatta Pokkinen oli velvollinen täysimääräisesti korvaamaan ne kustannukset, jotka Karapinarin oikeudenkäynnistä valtiolle aiheutuivat maksuttomasta oikeudenkäynnistä annetun lain perusteella. Sen vuoksi käräjäoikeus velvoitti Pokkisen korvaamaan valtiolle Karapinarin avustajalle valtion varoista maksetut 16 820,14 markkaa ja samoista varoista maksetut todistelukustannusten korvaukset 1 005,90 markkaa.</p>
        <div>
          <p>Asian on ratkaissut käräjätuomari Salminen.</p>
        </div>
      </div>
      <div>
        <h3>Helsingin hovioikeuden tuomio 19.12.1996</h3>
        <p>Pokkinen valitti hovioikeuteen vaatien ensisijaisesti kauppahinnan alentamista ja toissijaisesti kaupan purkamista. Lisäksi Pokkinen vaati, että hänet vapautetaan korvausvelvollisuudesta valtiolle ja että Karapinar velvoitetaan korvaamaan hänen oikeudenkäyntikulunsa asiassa, hovioikeuden osalta 4 819 markalla.</p>
        <p>Pääasian osalta hovioikeus ei muuttanut käräjäoikeuden tuomiota. Korvausvelvollisuutta valtiolle ja oikeudenkäyntikuluja koskevalta osalta hovioikeus totesi, että Pokkisen Karapinariin kohdistama kanne oli pääosin hylätty. Käräjäoikeus oli kuitenkin Pokkisen kanteesta sovitellut kauppahintaa sekä vahvistanut, että Pokkisella ei ollut jo maksamansa kauppahintaosuuden lisäksi enempää suoritusvelvollisuutta Karapinarille. Karapinarin Pokkiseen kohdistama vastakanne oli kokonaan hylätty. Koska samassa asiassa oli esitetty useita vaatimuksia, joista osa oli ratkaistu Karapinarin ja osa Pokkisen hyväksi, he saivat oikeudenkäymiskaaren 21 luvun 3 §:n 1 momentin säännöksestä ilmenevän oikeusohjeen nojalla pitää käräjäoikeudessa olleet oikeudenkäyntikulunsa vahinkonaan. Sen vuoksi Pokkinen vapautettiin korvaamasta valtiolle mainittuja Karapinarin oikeudenkäyntiavustajan kuluja ja palkkiota sekä todistelukustannusten korvausta. Kun käräjäoikeuden tuomiota muutettiin, Karapinar oli velvoitettava korvaamaan Pokkiselle hänellä hovioikeudessa olleet oikeudenkäyntikulut. Sen vuoksi Karapinar velvoitettiin maksamaan Pokkiselle korvaukseksi oikeudenkäyntikuluista hovioikeudessa 4 819 markkaa.</p>
        <div>
          <p>Asian ovat ratkaisseet hovioikeuden jäsenet Metsä-Vähälä, Möller ja Lattunen. Esittelijä Petri Leinonen.</p>
        </div>
      </div>
    </div>
    <div>
      <h2 id="19980112mhaku0">MUUTOKSENHAKU KORKEIMMASSA OIKEUDESSA</h2>
      <p>Karapinarille myönnettiin valituslupa. Valituksessaan Karapinar vaati, että hänet vapautetaan korvaamasta Pokkisen oikeudenkäyntikuluja hovioikeudessa.</p>
      <p>Pokkinen ei ole käyttänyt hänelle varattua tilaisuutta vastauksen antamiseen.</p>
    </div>
    <div>
      <h2 id="19980112yloa0">KORKEIMMAN OIKEUDEN RATKAISU 1.10.1998</h2>
      <div>
        <h3>Perustelut</h3>
        <p>Muutosta käräjäoikeuden tuomioon on hakenut vain Pokkinen. Hovioikeus on muuttanut käräjäoikeuden tuomiota siten, että Pokkinen on vapautettu korvaamasta valtiolle sen varoista maksuttoman oikeudenkäynnin saaneen Karapinarin määrätylle oikeudenkäyntiavustajalle maksettuja palkkiota ja kulujen korvausta sekä samoista varoista Karapinarin kuulustuttamille todistajille maksettuja todistelukustannusten korvauksia. Pääasian osalta hovioikeus ei ole muuttanut käräjäoikeuden tuomiota.</p>
        <p>Velvollisuus korvata valtiolle maksuttomasta oikeudenkäynnistä annetun lain nojalla sen varoista maksettuja kustannuksia määräytyy sanotun lain 21 §:n 1 momentin (87/1973) mukaan samojen perusteiden mukaisesti kuin asianosaisten keskinäisten oikeudenkäyntikulujen korvaamisesta on säädetty. Tämä ei kuitenkaan merkitse sitä, että jutun asianosaiset olisivat mainittujen kustannusten valtiolle korvaamista koskevan velvollisuuden osalta toistensa vastapuolia, vaan vastapuolia ovat korvausvelvollinen ja valtio. Tätä käsitystä tukee erityisesti se, että hävinneen asianosaisen korvausvelvollisuus valtiolle seuraa suoraan laista eikä edellytä jutun toisen asianosaisen vaatimusta. Kun ainoa hovioikeudessa käräjäoikeuden tuomioon tehty muutos on koskenut juuri tuota korvausvelvollisuutta, Karapinar ei ole oikeudenkäymiskaaren 21 luvun 16 §:ssä tarkoitetulla tavalla hävinnyt asiaa hovioikeudessa eikä niin ollen ole velvollinen korvaamaan Pokkisen oikeudenkäyntikuluja siellä.</p>
        <p>Korkeimmassa oikeudessa on kysymys Karapinarin ja Pokkisen välisten oikeudenkäyntikulujen korvaamisesta hovioikeudessa. Niin ollen he täällä ovat toistensa vastapuolia. Kun Pokkinen häviää asian Korkeimmassa oikeudessa, hän on velvollinen korvaamaan valtiolle sen varoista Karapinarin oikeudenkäyntiavustajalle täällä maksettavan palkkion.</p>
      </div>
      <div>
        <h3>Tuomiolauselma</h3>
        <p>Karapinar vapautetaan velvollisuudesta maksaa Pokkiselle tämän oikeudenkäyntikuluista hovioikeudessa tuomittua 4 819 markan korvausta. Valtion varoista maksetaan asianajaja Sami Harjulle palkkioksi Karapinarin avustamisesta Korkeimmassa oikeudessa 2 000 markkaa, mikä määrä Pokkisen on korvattava valtiolle.</p>
      </div>
      <div>
        <p>Asian ovat ratkaisseet oikeusneuvokset Haarmann (eri mieltä), Krook, Wirilander (eri mieltä), Palaja (eri mieltä) ja Krogerus. Esittelijä on ollut esittelijäneuvos Laakso.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Palaja: Käräjäoikeus on myöntänyt Karapinarille maksuttoman oikeudenkäynnin ja määrännyt hänelle oikeudenkäyntiavustajan. Käräjäoikeus on velvoittanut Pokkisen korvaamaan valtiolle sen varoista maksetut avustajan palkkion ja kulujen korvauksen sekä todistelukustannukset. Pokkinen on hakenut muutosta myös hänelle määrätyn edellä tarkoitetun korvausvelvollisuuden osalta. Hovioikeus on muuttamatta käräjäoikeuden pääasiassa tekemää ratkaisua vapauttanut Pokkisen korvausvelvollisuudesta valtiolle ja velvoittanut Karapinarin korvaamaan Pokkiselle tällä hovioikeudessa olleet oikeudenkäyntikulut.</p>
        <p>Jutun asianosaiset ovat Pokkinen ja Karapinar. Maksuttomasta oikeudenkäynnistä annetun lain 21 §:n 1 momentin mukaan maksuttoman oikeudenkäynnin saaneen vastapuoli on hänen hävitessään asian velvoitettava korvaamaan valtiolle sen varoista sanotun lain nojalla maksettaviksi määrätyt kustannukset samojen periaatteiden mukaan kuin asianosaisten keskeisten oikeudenkäyntikulujen korvaamisesta on säädetty. Lainkohdasta ilmenee, että harkittaessa oikeudenkäyntikulujen korvausvelvollisuutta asiassa, jossa on myönnetty maksuton oikeudenkäynti, perusteena ovat oikeudenkäymiskaaren 21 luvun säännökset oikeudenkäyntikuluista. Korvauskysymys on siten ratkaistava ikään kuin maksutonta oikeudenkäyntiä ei olisi annettu.</p>
        <p>Asiassa on näin ollen mahdollista hovioikeuden tavoin katsoa, että Pokkinen on voittanut jutun hovioikeudessa. Oikeudenkäymiskaaren 21 luvun 16 §:n nojalla Karapinar on velvollinen korvaamaan Pokkisella hovioikeudessa olleet oikeudenkäyntikulut. Laissa ei ole säännöstä, joka vapauttaisi maksuttoman oikeudenkäynnin saaneen ja asian hävinneen asianosaisen korvaamasta vastapuolensa oikeudenkäyntikuluja. Päädyttäessä Korkeimman oikeuden enemmistön mukaiseen ratkaisuun asian hovioikeudessa voittanut Pokkinen ei saa hovioikeuskulujaan keneltäkään.</p>
        <p>Sanotuilla perusteilla en muuta hovioikeuden tuomion lopputulosta.</p>
        <p>Karapinarin avustajalle Korkeimmassa oikeudessa maksettavan palkkion osalta samoin kuin äänestyksen tuloksen johdosta velvollisena lausumaan palkkion korvaamisesta valtiolle ilmoitan olevani samaa mieltä kuin enemmistö.</p>
        <p>Oikeusneuvos Wirilander: Olen samaa mieltä kuin oikeusneuvos Palaja.</p>
        <p>Oikeusneuvos Haarmann: Käräjäoikeus on myöntänyt Karapinarille maksuttoman oikeudenkäynnin ja määrännyt hänelle oikeudenkäyntiavustajan. Käräjäoikeus on velvoittanut Pokkisen korvaamaan valtiolle sen varoista maksetut avustajan palkkion ja kulujen korvauksen sekä todistelukustannukset. Pokkinen on hakenut muutosta myös hänelle määrätyn edellä tarkoitetun korvausvelvollisuuden osalta. Hovioikeus on muuttamatta käräjäoikeuden pääasiassa tekemää ratkaisua vapauttanut Pokkisen korvausvelvollisuudesta valtiolle ja velvoittanut Karapinarin korvaamaan Pokkiselle tällä hovioikeudessa olleet oikeudenkäyntikulut.</p>
        <p>Oikeudenkäymiskaaren 21 luvun 16 §:n mukaan velvollisuus korvata oikeudenkäyntikulut muutoksenhakuasteessa määräytyy sen mukaan, mitä muutoksenhakumenettelyssä on tapahtunut ja onko asianosainen voittanut tai hävinnyt muutoksenhaun. Pokkisen muutoksenhakemus hovioikeudessa on hyväksytty ainoastaan osaksi. Hovioikeuskulujen korvaamiseen sovelletaan tällöin oikeudenkäymiskaaren 21 luvun 3 §:n 2 momentin säännöstä. Pääsäännön mukaan muutoksenhakija saa tällöin pitää kulunsa vahinkonaan. Tämän vuoksi ja kun ei ole syytä pääsäännöstä poikkeamiseen, katson, ettei Karapinar ole velvollinen korvaamaan Pokkisen oikeudenkäyntikuluja hovioikeudessa.</p>
        <p>Kun Karapinar voittaa muutoksenhakemuksensa Korkeimmassa oikeudessa, Pokkinen on velvollinen korvaamaan valtiolle sen varoista Karapinarin oikeudenkäyntiavustajalle täällä maksettavan palkkion.</p>
        <p>Tuomiolauselman osalta olen Korkeimman oikeuden ratkaisusta ilmenevällä kannalla.</p>
      </div>
    </div>
  </finlex:content>
</finlex:document>
