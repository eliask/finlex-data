<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19980075</dcterms:identifier>
  <finlex:ecliIdentifier>ECLI:FI:KKO:1998:75</finlex:ecliIdentifier>
  <dcterms:title>KKO:1998:75</dcterms:title>
  <dcterms:description>
    <p>
      <strong>Rakennusurakka</strong>
    </p>
    <p>
      <strong>Oikeustoimi</strong>
      <span>Oikeustoimen pätemättömyys</span>
    </p>
  </dcterms:description>
  <finlex:registerNumber>S97/1015</finlex:registerNumber>
  <dcterms:date pvm="19980211">1998-02-11</dcterms:date>
  <finlex:fileCopyNumber>2040</finlex:fileCopyNumber>
  <dcterms:issued pvm="19980618">1998-06-18</dcterms:issued>
  <dcterms:abstract>
    <p>Urakkasopimuksessa oli viitattu rakennusurakan yleisiin sopimusehtoihin, joiden mukaan rakennuttajalla oli urakoitsijan viivästyksen vuoksi oikeus purkaa sopimus, jos urakoitsija ei rakennuttajan kirjallisesta huomautuksesta huolimatta kohtuullisessa ajassa korjannut viivästystä. Vaikka kirjallista huomautusta ei ollut tehty, ei purkaminen ollut tehoton, kun rakennuttaja oli toistuvasti suullisesti huomauttanut urakoitsijalle viivästyksestä ja sopimusehtojen mukaiset purkamisen edellytykset olivat muutoin olleet olemassa.</p>
  </dcterms:abstract>
  <dcterms:tableOfContents>
    <a href="19980075aloa0">ASIAN KÄSITTELY ALEMMISSA OIKEUKSISSA</a>
    <a href="19980075mhaku0">MUUTOKSENHAKU KORKEIMMASSA OIKEUDESSA</a>
    <a href="19980075yloa0">KORKEIMMAN OIKEUDEN RATKAISU 18.6.1998</a>
  </dcterms:tableOfContents>
  <finlex:content id="s19980075.kko">
    <div>
      <h2 id="19980075aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne I Vantaan käräjäoikeudessa</h3>
        <p>Mauri Puromäki Lämpö- ja vesijohtoliike Mauri Puromäki nimisen toiminimen haltijana kertoi Rakennusliike Henry Kataja Oy:tä vastaan ajamassaan kanteessa ja sitä kehitellessään, että asianosaiset olivat 25.9.1991 allekirjoittaneet LVV-töitä koskeneen aliurakkasopimuksen. Yhtiö oli 31.3.1992 purkanut sopimuksen rakennusurakan yleisten sopimusehtojen YSE 1983 3 §:n nojalla siten, että yhtiön edustaja oli lukenut purkamisilmoituksen Puromäelle todistajien läsnä ollessa. Purkamisperusteena käytetty sopimusehtojen 3 § koski irrotettavia maa-, kivi- ja puuaineksia eikä liittynyt Puromäen aliurakkasopimukseen sisältyneisiin työtehtäviin ja vastuualueeseen. Se ei myöskään sisältynyt sopimusehtojen mukaisiin sopimuksen purkuperusteisiin.</p>
        <p>Puromäki oli välittömästi todistajien paikalla ollessa suullisesti reklamoinut sopimuksen purkamisesta todeten sen sopimusehtojen vastaiseksi. Sopimuksen purkamismenettely oli myös ollut muodollisesti virheellinen, koska Puromäelle ei ollut toimitettu kirjallista purkuasiakirjaa kirjattuna kirjeenä tai muutoin todistettavasti kirjallisena. Purkamismenettely oli virheellinen senkin johdosta, että Puromäelle ei ollut ennen urakkasopimuksen purkamista annettu yleisten sopimusehtojen 62 §:n 1 momentissa edellytettyä kirjallista huomautusta hänen urakkasuorituksensa viivästymisestä.</p>
        <p>Yhtiö oli rikkonut aliurakkasopimukseen perustuvan maksuvelvollisuutensa ja purkaessaan perusteettomasti sopimuksen aiheuttanut Puromäelle taloudellisen vahingon, jonka määrä perustui urakkasopimukseen.</p>
        <p>Sen vuoksi Puromäki vaati, että yhtiö velvoitetaan maksamaan erääntynyt korvaus suoritetusta työstä, korvaus erilaisista muutostöistä materiaalikuluineen ja vahingonkorvausta aliurakkasopimuksen mukaisen loppusuorituksen määrä sekä palauttamaan rakennusajan vakuus, kaikki korkoineen.</p>
      </div>
      <div>
        <h3>Kanne II käräjäoikeudessa</h3>
        <p>Yhtiö kertoi Puromäkeä vastaan ajamassaan kanteessa, että rakennusurakan yleisten sopimusehtojen 68 §:n mukaan rakennuttajan purkaessa urakkasopimuksen urakoitsija oli velvollinen korvaamaan rakennuttajalle kaikki sopimuksen purkamisen johdosta aiheutuneet urakkasumman ylittävät kustannukset samoin kuin kaikki muutkin rakennuttajalle sopimuksen purkamisesta aiheutuneet, urakoitsijan tahalliseen tai tuottamukselliseen menettelyyn syysuhteessa olleet vahingot.</p>
        <p>Purkuilmoituksessa oli pääurakoitsijan erehdyksen vuoksi merkitty purkuperusteeksi 3 §, kun siinä olisi pitänyt olla 62 §. Oikeustoimilain 32 §:n 1 momentin mukaan ei tahdonilmaisu, joka erhekirjoituksen tai muun erehdyksen johdosta on saanut toisen sisällön kuin oli tarkoitettu, sellaisenaan sido sen antajaa, jos se, johon tahdonilmaisu on kohdistettu, tiesi tai hänen olisi pitänyt tietää erehdyksestä.</p>
        <p>Nyt kysymyksessä olevassa tapauksessa Puromäelle oli ennen kirjallista purkuilmoitusta huomautettu useita kertoja viivästymisistä ja siitä, että hänen viivästyksensä sotki koko työmaan rytmiä. Puromäen sopimus päätettiin kertaalleen hänen tietensä jo purkaakin, mutta Puromäen vakuutettua, että hän hoitaa tehtävänsä vastaisuudessa ajallaan keskittymällä vain kysymyksessä olevan työmaan hoitamiseen, purkamisesta luovuttiin. Puromäki oli ollut tietoinen purun perusteesta ja näin pääurakoitsijan erehdyksestä purkuilmoitusta annettaessa.</p>
        <p>Sen vuoksi yhtiö vaati Puromäen velvoittamista maksamaan sille korvausta korkoineen urakoitsijan viivästyksestä aiheutuneen urakkasopimuksen purkamisen vuoksi.</p>
      </div>
      <div>
        <h3>Käräjäoikeuden välituomio 29.11.1994</h3>
        <p>Asianosaiset pyysivät käräjäoikeutta erikseen ratkaisemaan kysymyksen sopimuksen purkamisen pätevyydestä.</p>
        <p>Käräjäoikeus piti todistajien kertomusten perusteella selvitettynä, että Puromäen suorituksessa oli ollut viivästystä ja että viivästyksen voitiin odottaa jatkuvan. Tämä kävi selville asianosaisena todistelutarkoituksessa kuullun pääurakoitsijana toimivan yhtiön toimitusjohtajan kertomuksesta ja todistajina kuultujen työmaan vastaavan mestarin, kirvesmiehen ja maalarin kertomuksista. Viivästys oli ensimmäisen kerran ilmennyt vakavampana vuoden 1992 alussa, jolloin vuoden alkupäiviksi suunniteltuja maalaustöitä oli jouduttu kahdesti siirtämään kahden viikon jaksoina, koska Puromäen LVV-urakka oli viivästynyt eikä maalattaviin tiloihin ollut saatu riittävää lämmitystä. Viivästys kävi edelleen selville esitetyistä työmaakokousten pöytäkirjoista, joissa tosin ei ollut yksilöity viivästyksen syytä. Samoin työmaalla pidetyn työmaapäiväkirjan merkinnöistä voitiin havaita viivästyksiä LVV-urakassa.</p>
        <p>Näin ollen käräjäoikeus katsoi, että purkamiselle oli ollut rakennusurakan yleisten sopimusehtojen 62 §:n 1-kohdassa mainitut edellytykset. Purkamismenettelyn osalta todistajien lausunnoista kävi selkeästi ilmi, että Puromäelle oli toistuvasti huomautettu viivästyksestä suullisesti todistajien läsnäollessa. Käräjäoikeus kiinnitti kuitenkin huomiota siihen, että yhtiön taholta ei ollut väitettykään, että Puromäelle olisi huomautettu viivästyksestä kirjallisesti niin kuin yleisten sopimusehtojen 62 §:n 1-kohdassa edellytettiin. Tämän seikan arvioimisessa oli yhtiön taholta kiinnitetty huomiota siihen, ettei kirjallista muotovaatimusta voinut pitää pakottavana, vaan vaatimus oli asetettu todistamisen helpottamiseksi. Puromäen puolesta oli katsottu, että kirjallisen huomautuksen merkitys oli siinä, että urakoitsija tällöin sai täsmällisen tiedon rakennuttajan suhtautumisesta ja vaatimuksista.</p>
        <p>Käräjäoikeus katsoi, että kirjallisen muotovaatimuksen noudattamatta jättäminen oli seikka, joka teki purkamismenettelyn pätemättömäksi. Käräjäoikeuden käsitys oli, että ainoastaan kirjallisella huomautuksella voitiin saavuttaa täsmällinen tieto asianosaisten välisestä tilanteesta.</p>
        <p>Näin ollen käräjäoikeus rakennusurakan yleisten sopimusehtojen 62 §:n 1-kohdan ja oikeudenkäymiskaaren 24 luvun 17 §:n 2 momentin nojalla vahvisti, ettei kanteessa mainittu urakkasopimuksen purkaminen ollut ollut pätevä eikä Puromäkeä sitova.</p>
        <div>
          <p>Asian on ratkaissut käräjätuomari Ruskokivi.</p>
        </div>
      </div>
      <div>
        <h3>Helsingin hovioikeuden päätös 25.3.1997</h3>
        <p>Puromäki ja yhtiö valittivat hovioikeuteen. Hovioikeus katsoi, etteivät valitukset välituomion osalta antaneet aihetta muuttaa käräjäoikeuden tuomiota.</p>
        <div>
          <p>Asian ovat ratkaisseet hovioikeuden jäsenet Lakovaara, Vihuri ja Kangas. Esittelijä Arto Mäkihannu.</p>
        </div>
      </div>
    </div>
    <div>
      <h2 id="19980075mhaku0">MUUTOKSENHAKU KORKEIMMASSA OIKEUDESSA</h2>
      <p>Rakennusliike Henry Kataja Oy:lle myönnettiin valituslupa välituomion 29.11.1994 osalta ja muulta osalta kysymys valitusluvan myöntämisestä siirrettiin ratkaistavaksi valituksen käsittelyn yhteydessä.</p>
      <p>Yhtiö vaati valituksessaan siltä osin kuin nyt oli kysymys, että hovioikeuden päätös ja käräjäoikeuden välituomio 29.11.1994 kumotaan ja että asianosaisten välillä 25.9.1991 allekirjoitetun aliurakkasopimuksen 31.3.1992 tapahtuneen purkamisen vahvistetaan olevan pätevän ja Puromäkeä sitovan.</p>
      <p>Puromäki antoi häneltä pyydetyn vastauksen.</p>
    </div>
    <div>
      <h2 id="19980075yloa0">KORKEIMMAN OIKEUDEN RATKAISU 18.6.1998</h2>
      <div>
        <h3>Valituslupahakemusta koskeva ratkaisu</h3>
        <p>Kysymys valitusluvan myöntämisestä on siirretty käsiteltäväksi valituksen yhteydessä siltä osalta kuin lupahakemus on koskenut Vantaan käräjäoikeuden 13.3.1995 antamaa päätöstä. Tältä osalta valituslupahakemus hylätään ja hovioikeuden päätös jää pysyväksi.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Rakennusliike Kataja &amp; Eskola Oy, myöhemmin Rakennusliike Henry Kataja Oy, pääurakoitsijana ja Puromäki Lämpö- ja vesijohtoliike Mauri Puromäki nimisen toiminimen haltijana ovat 25.9.1991 tehneet aliurakkasopimuksen, jonka liitteenä ovat olleet rakennusurakan yleiset sopimusehdot YSE 1983. Urakka on sovittu suoritettavaksi urakkasopimuksen ja siihen liittyvien asiakirjojen mukaisesti. Yleisten sopimusehtojen 62 §:n mukaan rakennuttajalla on oikeus purkaa sopimus muun muassa, jos työtä tehdään niin hitaasti, ettei se ilmeisesti valmistu sopimuksen mukaisessa ajassa, paitsi jos tämä aiheutuu syistä, jotka oikeuttaisivat urakoitsijan saamaan urakka-aikaan pidennystä eikä urakoitsija rakennuttajan kirjallisesta huomautuksesta huolimatta ole kohtuullisessa ajassa korjannut viivästystä.</p>
        <p>Asiassa on näytetty, että rakennusurakan yleisten sopimusehtojen 62 §:ssä mainitut edellytykset kyseisen aliurakkasopimuksen purkamiselle ovat aliurakoitsijan viivästyksen vuoksi olleet olemassa. Yhtiö on toistuvasti suullisesti todistajien läsnä ollessa huomauttanut aliurakoitsijalle viivästyksestä. Yhtiö on 31.3.1992 purkanut sopimuksen siten, että sen edustaja on lukenut ja luovuttanut purkamisilmoituksen Puromäelle. Purkamisilmoituksessa on erhekirjoituksen vuoksi viitattu väärään sopimusehtojen kohtaan, mutta purkamisen perusteena on ollut aliurakoitsijan viivästys ja Puromäen on täytynyt olla tästä tietoinen. Puromäki ei ole väittänytkään, että olisi ollut olemassa seikkoja, jotka olisivat oikeuttaneet urakoitsijan saamaan urakka-aikaan pidennystä.</p>
        <p>Urakkasopimuksen purkaminen on viivästyksen seurauksena ankara. Vaatimusta kirjallisesta huomautuksesta voidaan perustella sillä, että urakoitsija saa näin täsmällisen tiedon viivästyksen kohteesta ja tilaisuuden korjata suorituksensa sopimuksen mukaiseksi. Korkein oikeus katsoo kuitenkin, ettei yleisten sopimusehtojen 62 §:ssä vaadittu kirjallinen muoto viivästyksestä huomauttamiselle ole sellainen muotovaatimus, jonka noudattamatta jättäminen yksinään tekisi purkamisen tehottomaksi, kun asiassa muutoin on selvitetty, että urakoitsijan edustajalle eli tässä tapauksessa Puromäelle on toistuvasti huomautettu viivästyksestä ja kun sopimusehtojen mukaiset purkamisen edellytykset ovat olleet olemassa.</p>
        <p>Tuomiolauselma</p>
        <p>Hovioikeuden päätös käräjäoikeuden 29.11.1994 antamaa välituomiota koskevalta osalta ja käräjäoikeuden välituomio kumotaan. Korkein oikeus vahvistaa, että urakkasopimuksen purkaminen 31.3.1992 on ollut pätevä ja Puromäkeä sitova. Asia palautetaan käräjäoikeuteen, jonka tulee omasta aloitteestaan ottaa asia uudelleen käsiteltäväksi.</p>
        <div>
          <p>Asian ovat ratkaisseet oikeusneuvokset Lindholm, Taipale, Wirilander, Palaja ja Vuori. Esittelijä Marjatta Möller.</p>
        </div>
      </div>
    </div>
  </finlex:content>
</finlex:document>
