<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20000091</dcterms:identifier>
  <finlex:ecliIdentifier>ECLI:FI:KKO:2000:91</finlex:ecliIdentifier>
  <dcterms:title>KKO:2000:91</dcterms:title>
  <dcterms:description>
    <p>
      <strong>Työsopimus</strong>
      <span>Irtisanomisajan palkka</span>
      <span>Lomauttaminen</span>
    </p>
  </dcterms:description>
  <finlex:registerNumber>S99/555</finlex:registerNumber>
  <dcterms:date pvm="20000407">2000-04-07</dcterms:date>
  <finlex:fileCopyNumber>2105</finlex:fileCopyNumber>
  <dcterms:issued pvm="20000926">2000-09-26</dcterms:issued>
  <dcterms:abstract>
    <p>Työnantaja oli taloudellisten ja tuotannollisten syiden perusteella lomauttanut palveluksessaan olleen A:n toistaiseksi tämän saamatta hyväkseen työsopimuksen lakkaamista koskevaa irtisanomisaikaa. Oltuaan lomautettuna yhtäjaksoisesti yli 200 päivää A oli 11.4.1997 irtisanonut työsopimuksensa. Työnantaja oli 18.4.1997 postitetulla ja A:lle 22.4.1997 saapuneella kirjeellä kehottanut A:ta tulemaan töihin irtisanomisajaksi.</p>
    <p>Työnantajan ei katsottu tarjonneen A:lle työtä työsopimuslain 42 §:n 3 momentissa säädetyssä viikon määräajassa. Työnantaja velvoitettiin suorittamaan työstä kieltäytyneelle A:lle korvausta irtisanomisajan palkan ja lomakorvauksen menetyksestä aiheutuneesta vahingosta. (Ään.)</p>
  </dcterms:abstract>
  <p>TSL 42 § 3 mom</p>
  <dcterms:tableOfContents>
    <a href="20000091aloa0">ASIAN KÄSITTELY ALEMMISSA OIKEUKSISSA</a>
    <a href="20000091mhaku0">MUUTOKSENHAKU KORKEIMMASSA OIKEUDESSA</a>
    <a href="20000091yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s20000091.kko">
    <div>
      <h2 id="20000091aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Tampereen käräjäoikeudessa</h3>
        <p>Maarit Hannele Välimaa lausui Oriveden Muotineule Oy:tä vastaan nostamassaan kanteessa, että hän oli ollut toistaiseksi voimassa olleessa työsuhteessa yhtiöön 6.9.1988 alkaen. Välimaa oli lomautettu 3.11.1995 päivätyllä ilmoituksella 20.11.1995 alkaen toistaiseksi. Lomautuksen perusteena olivat olleet tilauskannan vähenemisestä ja myynnin putoamisesta johtuneet taloudellis-tuotannolliset syyt.</p>
        <p>Välimaa oli 11.4.1997 irtisanonut työsopimuksensa yhtiöön oltuaan lomautettuna yhtäjaksoisesti yli 200 päivää. Välimaa oli sen jälkeen 22.4.1997 saanut yhtiöltä 18.4.1997 päivätyn kirjeen, jossa Välimaata oli kehotettu saapumaan töihin irtisanomisajaksi. Välimaa ei ollut noudattanut kehotusta, koska kirje oli saapunut työsopimuslain 42 §:n 3 momentissa työn tarjoamiselle säädetyn viikon määräajan jälkeen. Välimaalla ei ollut ollut velvollisuutta vastaanottaa vasta 22.4.1997 tarjottua työtä. Yhtiöllä sen sijaan oli ollut velvollisuus maksaa Välimaalle irtisanomisajan palkka vähennettynä lomautusilmoitusajalta maksetulla palkalla. Yhtiö oli kuitenkin kiistänyt maksuvelvollisuutensa vedoten siihen, että Välimaa ei ollut tullut töihin irtisanomisajaksi, vaikka yhtiö oli määräajassa lähettänyt työntekomahdollisuudesta kertovan kirjeen.</p>
        <p>Välimaa totesi vielä, että yhtiön toiminnassa ei ollut lomauttamisen jälkeen tapahtunut sellaisia muutoksia, jotka olisivat tuoneet lisää työtä. Siten jos yhtiö olisi löytänyt Välimaalle työtä irtisanomisajaksi, nämä työt olisivat olleet teetettävissä Välimaalla ilman irtisanomista eikä lomautusperuste olisi enää pitänyt paikkaansa.</p>
        <p>Näillä perusteilla Välimaa vaati yhtiön velvoittamista suorittamaan hänelle irtisanomisajan palkkaa 14 585,60 markkaa, lomakorvausta 1981,44 markkaa ja odotusajan palkkaa 1651,20 markkaa, kaikki määrät viivästyskorkoineen.</p>
      </div>
      <div>
        <h3>Vastaus</h3>
        <p>Yhtiö kiisti kanteen ja vaati sen hylkäämistä.</p>
        <p>Kiistämisensä perusteeksi yhtiö lausui, että yhtiön edustaja Antti Uotila oli irtisanomistilaisuudessa 11.4.1997 ilmoittanut Välimaalle selvittävänsä mahdollisuuksia työllistää Välimaa irtisanomisajaksi. Uotila oli 18.4.1997 yrittänyt soittaa Välimaan kotipuhelinnumeroon kolme kertaa pyytääkseen Välimaata saapumaan työhön irtisanomisajaksi. Kun soittoihin ei ollut vastattu, Uotila oli lähettänyt Välimaalle postitse I-luokan kirjeen, joka oli sisältänyt kutsun saapua töihin.</p>
        <p>Työnantajalle oli varattu viikon määräaika työn tarjoamista varten. Huomioon ottaen, että Välimaata ei ollut määräajan viimeisenä päivänä tavoitettu puhelimitse ja että työsopimuslain 42 §:n 3 momentissa ei ollut määritelty, mitä toimia työnantajalta viikon kuluessa edellytettiin, työn tarjoamisen oli katsottava täyttyneen kirjeen lähettämisellä.</p>
      </div>
      <div>
        <h3>Käräjäoikeuden tuomio 11.9.1998</h3>
        <p>Käräjäoikeus totesi, että oli jäänyt jossain määrin epäselväksi, miten tehokkaasti Uotila oli yrittänyt tavoittaa Välimaata työsopimuslain 42 §:n 3 momentin mukaisen viikon määräajan viimeisenä päivänä eli perjantaina 18.4.1997. Välimaalla oli riidatta ollut puhelinlaitoksen vastaaja, jolloin Uotila olisi voinut jättää hänelle viestin työn löytymisestä. Joka tapauksessa Uotila oli soittanut Välimaan puhelinnumeroon.</p>
        <p>Välimaa oli myös epäillyt työtarjouksen vilpittömyyttä. Uotila oli kuitenkin kertonut työn löytymisestä ja määrästä uskottavasti, eikä Välimaa ollut esittänyt vastanäyttöä tuosta seikasta.</p>
        <p>Välimaa oli lisäksi väittänyt, ettei työtarjousta ollut edes lähetetty viikon määräajassa, koska kirje oli katsottava postitetuksi vasta sen jälkeen, kun se oli tuotu lajittelukeskukseen Tampereelle, mikä oli tapahtunut vasta kysymyksessä olevan päivän iltana. Käräjäoikeus kuitenkin katsoi, että kirje oli jätetty postiin silloin, kun se oli annettu postiauton kuljetettavaksi. Tämä oli tapahtunut jo ennen työajan päättymistä. Työtarjous oli siten lähetetty työsopimuslain 42 §:n 3 momentin mukaisessa määräajassa.</p>
        <p>Välimaa oli vielä väittänyt, että tarjouksen oli saavuttava työntekijälle viikon kuluessa irtisanoutumisesta. Työsopimuslain 42 §:n 3 momentissa ei mainittu mitään tarjouksen saapumisesta määräajassa. Tarjouksen tekemistä koskevat määräykset liittyivät pykälän aikaisempiin säännöksiin siitä, että lomautetulla työntekijällä oli oikeus irtisanoa työsopimuksensa päättymään milloin tahansa lomautusaikana ja, jos lomauttaminen oli kestänyt yhtäjaksoisesti vähintään 200 päivää, saada korvaus irtisanomisajan palkan menetyksestä. Näitä säännöksiä, jotka antoivat työntekijälle erityistä suojaa ja poikkesivat yleisistä säännöistä, ei kuitenkaan sovellettu, jos työnantaja tarjosi työntekijälle työtä määräajassa. Siten työtarjous ei rajoittanut työntekijän yleisiä oikeuksia eikä toisaalta antanut erityisiä etuja työnantajalle. Näin ollen työtarjouksen tekemistä koskevia määräyksiä ei ollut tarpeen tulkita työntekijälle myönteisesti.</p>
        <p>Ehdoton vaatimus työtarjouksen saapumisesta työntekijälle viikon määräajassa voisi johtaa siihen, että säännös menettäisi käytännössä merkityksensä. Työntekijä voisi olla tavoittamattomissa työnantajan kaikista toimenpiteistä huolimatta. Siten oli selvää, että tapauksesta riippuen oli riittävää myös se, että työnantaja lähetti ilmoituksen työn tarjollaolosta määräajassa postitse.</p>
        <p>Uotila oli määräajassa yrittänyt tavoittaa Välimaata henkilökohtaisesti. Välimaa oli saanut tiedon työtarjouksesta toisena arkipäivänä määräajan päättymisen jälkeen. Hän oli ollut tuolloin työttömänä eikä hänellä ollut ollut estettä tulla työhön. Hän oli jättänyt noudattamatta työnantajan pyyntöä pelkästään muodolliseen seikkaan eli määräajan laiminlyöntiin viittaamalla. Näissä oloissa käräjäoikeus katsoi, että työnantajan tarjous oli tehty työsopimuslain 42 §:n 3 momentin mukaisesti. Välimaalla ei ollut siten oikeutta vaatimiinsa saataviin.</p>
        <p>Näillä perusteilla käräjäoikeus hylkäsi kanteen.</p>
        <p>Asian on ratkaissut käräjätuomari Parikka.</p>
        <p>Välimaa valitti hovioikeuteen.</p>
      </div>
      <div>
        <h3>Turun hovioikeuden tuomio 9.3.1999</h3>
        <p>Hovioikeus lausui, että työsopimuslain 42 §:n 3 momentin mukaan, milloin lomauttaminen oli tullut voimaan työntekijän saamatta hyväkseen työsopimuksen lakkaamista koskevaa irtisanomisaikaa ja toistaiseksi voimassa oleva lomauttaminen oli kestänyt yhtäjaksoisesti vähintään 200 kalenteripäivää, lomautetulla työntekijällä oli työsopimuksen irtisanoessaan oikeus saada korvaus irtisanomisajan palkan tai sen osan menetyksestä samalla tavalla kuin työnantajan irtisanoessa työsopimuksen, jollei työnantaja viikon kuluessa irtisanomisen toimittamisesta tarjonnut työntekijälle työtä tai muusta ollut sovittu.</p>
        <p>Välimaa oli irtisanonut työsopimuksensa 11.4.1997. Yhtiön edustaja oli työtä tarjotakseen määräajan viimeisenä päivänä eli perjantaina 18.4.1997 yrittänyt tavoittaa Välimaata ensin puhelimitse ja sitten postittanut tälle kirjeen. Kirje oli saapunut Välimaalle tiistaina 22.4.1997. Välimaa oli katsonut, että koska kirje ei ollut saapunut hänelle viikon kuluessa irtisanoutumisesta, työtä ei ollut tarjottu määräajassa. Kirjettä ei voitu katsoa edes lähetetyksi määräajassa, koska sitä ei ollut jätetty sellaiseen postitoimipaikkaan tai lajittelukeskukseen, jossa postimaksun maksaminen ja lähetyksen muu virheettömyys olisi voitu tarkistaa. Yhtiö oli puolestaan katsonut, että kun Välimaata ei ollut puhelimitse tavoitettu ja kun kirje oli ollut tässä tilanteessa ainoa mahdollinen tapa toimia, kirjeen jättäminen postin kuljetettavaksi määräajassa oli ollut riittävää. Postimaksun maksamisen ja lähetyksen muun virheettömyyden tarkastamisen ajankohta ei ollut määräajan kannalta ratkaisevaa.</p>
        <p>Hovioikeus totesi, että postilähetys oli lähetetty silloin, kun se oli jätetty postin kuljetettavaksi. Lähetyksen tosiasiallisella tarkastamishetkellä ei ollut tässä suhteessa merkitystä. Kirje oli siten lähetetty määräajassa.</p>
        <p>Työsopimuslain 42 §:n 3 momentin sanamuodosta ei suoraan ilmennyt, oliko työn tarjoamiseksi riittävää pelkästään se, että työnantaja lähetti tahdonilmaisunsa työntekijälle määräajassa vai tuliko tahdonilmaisun myös saapua työntekijälle määräajassa. Lainkohdan esitöissä (HE 203/1995 vp s. 6) todettiin muun muassa, että ehdotetun säännöksen mukaan työnantajalla olisi viikon ajan työsopimuksen irtisanomisesta lukien mahdollisuus päättää, haluaako hän tarjota työntekijälle työtä irtisanomisaikaa vastaavaksi ajaksi. Tämä perustelu viittasi siihen, että viikon määräaika olisi varattu työnantajalle harkinta- ja selvittelyajaksi eikä hänen tarvitsisi saattaa päätöstään työntekijän tietoon vielä tässä ajassa. Toisaalta mainittujen esitöiden mukaan niissä tilanteissa, joissa työnantaja ei tarjonnut työntekijälle työtä viikon kuluessa irtisanomisesta, työsuhde päättyisi ja korvaus erääntyisi maksettavaksi sanotun määräajan päättyessä. Tämä perustelu viittasi puolestaan siihen, että työnantajan ratkaisu tulisi saattaa työntekijän tietoon määräajassa. Muussa tapauksessa työntekijä ei määräajan päätyttyä tietäisi, oliko hänen työsopimuksensa edelleen voimassa vai päättynyt. Koska lain esityöt olivat edellä selostetulla tavalla ristiriitaiset, ei yksistään niistä voitu päätellä lain tarkoitusta.</p>
        <p>Myös työsopimuslain 3, 40 ja 44 §:ssä oli säädetty tahdonilmaisun antamisesta (työsopimuksen päättämisestä) määräajassa. Tähän liittyen lain 47 c §:n 2 momentissa oli säädetty, että toimitettaessa työsopimuksen päättämisilmoitus postitse katsottiin 3 ja 40 §:ssä tarkoitettuihin työsopimuksen päättämisperusteisiin vedotun sovitussa tai säädetyssä ajassa, jos ilmoitus tuon ajan kuluessa oli jätetty postin kuljetettavaksi. Lainkohdan esitöiden (HE 291/1990 vp s. 12) mukaan säännöksen tarkoituksena oli ollut mahdollistaa postin käyttäminen 3 ja 40 §:ssä tarkoitetuissa tilanteissa, esimerkiksi silloin, kun työntekijä oli määräajan viimeisinä päivinä tavoittamattomissa. Esitöissä oli edelleen todettu, että lain 44 §:n tilanteissa sen sijaan postin käyttö pääsääntöisesti estyi nopean toimimisvelvollisuuden vuoksi, mutta toisaalta 44 §:ssä itsessään oli säännös sen varalta, että työsopimuksen purkamista kohtasi pätevä este.</p>
        <p>Edellä selostetusta voitiin todeta, että määräaikaan sidottujen tahdonilmaisujen antamista ei ollut työsopimuslailla järjestetty yhtenäisesti. Niistä tapauksista, joissa kirjeen jättäminen postin kuljetettavaksi määräajassa täytti määräajan noudattamisvaatimuksen, oli säädetty nimenomaisesti erikseen. Näin ollen ja koska lain 42 §:n 3 momentin osalta ei ollut tällaista mahdollisuutta säädetty, voitiin päätellä, että tämän lainkohdan osalta mainitun menettelyn ei ollut tarkoitettu riittävän. Tämä päätelmä yhdessä sen kanssa, mitä lainkohdan esitöissä oli työsopimuksen päättymisajankohdasta todettu, puolsi tulkintaa, että lainkohdassa oli edellytetty työnantajan myös saattavan tahdonilmaisunsa työntekijän tietoon määräajassa.</p>
        <p>Yhtiön edustaja oli yrittänyt tavoittaa Välimaata vasta määräajan viimeisenä päivänä. Välimaalle oli ollut mahdollista jättää viesti puhelinvastaajaan. Työnantaja ei ollut väittänytkään, että Välimaa olisi tarkoituksellisesti vältellyt yhteydenottoa kysymyksessä olevana määräaikana. Näin ollen, kun työnantaja ei ollut tarjonnut Välimaalle työtä määräajassa eikä estettä työn tarjoamiselle tässä ajassa ollut ollut, työnantaja oli velvollinen suorittamaan Välimaalle tämän vaatimat määrät.</p>
        <p>Näillä perusteilla hovioikeus kumosi käräjäoikeuden tuomion ja velvoitti yhtiön suorittamaan Välimaalle työsopimuslain 42 §:n 3 momentissa tarkoitettuna korvauksena yhteensä 16 567,04 markkaa viivästyskorkoineen ja odotusajan palkkaa 1651,20 markkaa viivästyskorkoineen.</p>
        <p>Asian ovat ratkaisseet hovioikeuden jäsenet Särkilä, Olli ja Lehmus. Esittelijä Marjukka Hulkkonen.</p>
      </div>
    </div>
    <div>
      <h2 id="20000091mhaku0">MUUTOKSENHAKU KORKEIMMASSA OIKEUDESSA</h2>
      <p>Yhtiölle myönnettiin valituslupa. Valituksessaan yhtiö vaati kanteen hylkäämistä.</p>
      <p>Välimaa antoi häneltä pyydetyn vastauksen.</p>
    </div>
    <div>
      <h2 id="20000091yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Yhtiö on 3.11.1995 lomauttanut palveluksessaan olleen Välimaan tuotannollisista ja taloudellisista syistä 20.11.1995 lukien toistaiseksi Välimaan saamatta hyväkseen työsopimuksen lakkaamista koskevaa irtisanomisaikaa. Irtisanoutuessaan 11.4.1997 Välimaa on ollut lomautettuna yhtäjaksoisesti yli 200 päivää työsopimuslain 42 §:n 3 momentin voimaan tulosta 1.3.1996 lukien. Mainitun säännöksen mukaan tällaisissa olosuhteissa työsopimuksensa irtisanovalla työntekijällä on oikeus saada korvaus irtisanomisajan palkan tai sen osan menetyksestä samalla tavalla kuin työnantajan irtisanoessa työsopimuksen, jollei työnantaja viikon kuluessa irtisanomisen toimittamisesta tarjoa työntekijälle työtä.</p>
        <p>Yhtiön toimitusjohtaja on käräjäoikeuden tuomiosta ilmenevällä tavalla 18.4.1997 yrittänyt soittaa Välimaalle ilmoittaakseen hänelle irtisanomisaikana tarjolla olevasta työstä. Kun hän ei ole tavoittanut Välimaata, hän on samana päivänä lähettänyt Välimaalle työhön tuloa koskevan kirjeen. Välimaa on saanut kirjeen 22.4.1997. Kysymys on ensiksi siitä, onko työn tarjoaminen tapahtunut työsopimuslain 42 §:n 3 momentissa tarkoitetulla tavalla viikon kuluessa.</p>
        <p>Lomautetulla työntekijällä on työsopimuslain 42 §:n 1 momentin pääsäännön mukaan oikeus lomautusaikana irtisanoa työsopimuksensa päättymään irtisanomisaikaa noudattamatta. Kun lomautusaikana sekä työnteko että palkanmaksu ovat keskeytyneet, ei sopimuksensa näin irtisanoneella työntekijällä ole oikeutta irtisanomisajan palkkaan. Sen sijaan työnantajan irtisanoessa lomautetun työntekijän on työntekijälle, joka ei ole lomautettaessa saanut hyväkseen irtisanomisaikaa, työsopimuslain 42 §:n 2 momentin mukaan korvattava irtisanomisajan palkan tai sen osan menettämisestä aiheutunut vahinko. Työntekijällä on vastaavasti työntekovelvollisuus irtisanomisajan.</p>
        <p>Nyt sovellettavan työsopimuslain 42 §:n 3 momentin erityissäännöksen mukaan vähintään 200 päivää yhtäjaksoisesti lomautettuna ollut ja edelleen toistaiseksi lomautettuna oleva työntekijä on työsopimuksen irtisanoessaan oikeutettu saamaan korvauksen irtisanomisajan palkan menetyksestä samalla tavalla kuin työnantajan irtisanoessa työsopimuksen. Pykälän 1momentin pääsäännöstä poikkeavasti työsuhde ei tällöin pääty heti. Toisaalta 2 momentista poiketen työntekijä on sidottu irtisanomisajan päättymiseen saakka ainoastaan, jos työnantaja tarjoaa hänelle työtä irtisanomisajaksi viikon kuluessa irtisanoutumisesta. Ellei työnantaja tarjoa työtä, työsuhde päättyy viikon määräajan päättyessä ja 3 momentissa tarkoitettu korvaus erääntyy maksettavaksi (HE 203/1995 vp s. 6 - 7). Työsuhteen päätyttyä työntekijällä ei ole enää työntekovelvollisuutta. Työantajan tulee siten saattaa ilmoituksensa työn tarjollaolosta työntekijän saataviin ennen työsopimuslain 42 §:n 3 momentissa säädetyn viikon määräajan päättymistä. Yhtiön olisi näin ollen tullut toimittaa ilmoituksensa työn tarjollaolosta Välimaan saataville viimeistään 18.4.1997. Välimaa on kuitenkin saanut työskentelymahdollisuudesta ilmoittaneen kirjeen vasta 22.4.1997, ja siis myöhään. Yhtiön ja Välimaan välillä ei ollut sovittu, millä tavoin yhtiö ilmoittaisi mahdollisesta työskentelystä irtisanomisaikana. Yhtiöllä olevilla yhteystiedoilla olisi ollut mahdollista toimittaa ilmoitus Välimaalle ennen määräajan umpeen kulumista. Ilmoituksen myöhästymiseen on siten ollut muu kuin Välimaasta johtuva syy. Tämän vuoksi Välimaalla ei ole ollut velvollisuutta noudattaa saamaansa kehotusta saapua työhön saadakseen korvauksen irtisanomisajan palkan menetyksestä. Yhtiön on näin ollen korvattava Välimaalle irtisanomisajan palkan osan ja lomakorvauksen menetyksestä aiheutunut vahinko. Vahingon määrän osalta ei ole haettu muutosta.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <p>Asian ovat ratkaisseet oikeusneuvokset Nikkarinen, Haarmann, Tulokas (eri mieltä), Vuori ja Bygglin. Esittelijä Marja Räbinä.</p>
        <p>Eri mieltä olevan jäsenen lausunto</p>
        <p>Oikeusneuvos Tulokas: Työnantaja on Korkeimman oikeuden enemmistön perusteluissa mainituin tavoin yrittänyt viikon kuluessa irtisanomisen toimittamisesta tavoittaa Välimaata ilmoittaakseen hänelle irtisanomisaikana tarjolla olevasta työstä. Kun Välimaahan ei ole saatu yhteyttä, työnantaja on ilmoittanut asiasta kirjeellä, joka on tullut perille viikon määräajan jälkeen. Määräajan ylitykseen vedoten Välimaa on kieltäytynyt työstä ja katsonut olevansa oikeutettu korvaukseen irtisanomisajan palkan menetyksestä.</p>
        <p>Työn tarjoamisesta tiedon saadessaan Välimaa on ollut edelleen työtä vailla. Sellaisia seikkoja, jotka olisivat estäneet työn vastaanottamisen, ei ole asiassa esitetty. Irtisanomisajan palkan menetys on siten aiheutunut työstä kieltäytymisestä ilman perusteltua syytä. Sellaisena syynä ei voida esillä olevan kaltaisissa olosuhteissa pitää työn tarjoamisilmoituksen perilletulon viivästymistä työntekijän tavoittamisessa olleiden vaikeuksien vuoksi.</p>
        <p>Päädyn hylkäämään kanteen, jossa on oikeuden väärinkäytön piirteitä. Velvollisena lausumaan äänestyksen tuloksen johdosta korvauksen määrästä ilmoitan olevani samaa mieltä kuin enemmistö.</p>
        <p/>
      </div>
    </div>
  </finlex:content>
</finlex:document>
