<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20150005</dcterms:identifier>
  <finlex:ecliIdentifier>ECLI:FI:KKO:2015:5</finlex:ecliIdentifier>
  <dcterms:title>KKO:2015:5</dcterms:title>
  <dcterms:description>
    <p>
      <strong>Kiinteistön kauppa</strong>
      <span>Kaupan kohde</span>
    </p>
    <p>
      <strong>Määräala</strong>
    </p>
    <p>
      <strong>Jakolaki</strong>
      <span>Lohkominen</span>
    </p>
    <p>
      <strong>Lainhuudatus</strong>
    </p>
  </dcterms:description>
  <finlex:registerNumber>S2013/669</finlex:registerNumber>
  <finlex:fileCopyNumber>7</finlex:fileCopyNumber>
  <dcterms:issued pvm="20150113">2015-01-13</dcterms:issued>
  <dcterms:abstract>
    <p>A:n vanhemmat olivat ostaneet tilan vuonna 1964 ja saaneet siihen samana vuonna lainhuudon. A oli ostanut vanhemmiltaan tilan vuonna 1989 ja saanut siihen vuonna 1990 lainhuudon. Tilasta oli vuonna 1956 myyty määräala, ja määräalan nykyiset omistajat hakivat vuonna 2010 siihen lainhuutoa. A vastusti lainhuudon myöntämistä. Kysymys asiassa sovellettavasta laista ja määräalan luovutuksensaajien oikeusaseman arvioinnista. (Ään.) Ks. KKO:2002:88 KKO:1993:144 KKO:1968-II-71 KKO:1963-II-110</p>
    <p>L maakaaren voimaanpanosta 4 § 1 mom, 5 § 1 mom<br/>
JL 183 § 2 mom (625/1988)</p>
  </dcterms:abstract>
  <dcterms:tableOfContents>
    <a href="OT20150005_1">Asian käsittely alemmissa oikeuksissa</a>
    <a href="OT20150005_2">Muutoksenhaku Korkeimmassa oikeudessa</a>
    <a href="OT20150005_3">Korkeimman oikeuden ratkaisu</a>
  </dcterms:tableOfContents>
  <finlex:content id="s20150005.kko">
    <div>
      <h2 id="OT20150005_1">Asian käsittely alemmissa oikeuksissa</h2>
      <div>
        <h3>Asian tausta</h3>
        <p>Timo V ja Vesa V sekä Pertti L ja Taru L olivat 30.11.2010 hakeneet lainhuutoa Mammelan tilalla 1:37 sijaitsevaan erottamattomaan määräalaan 6.5.1956, 2.5.1965 ja 13.6.1977 päivättyjen kauppakirjojen perusteella. Ensiksi mainitulla kaupalla Timo V:n ja Vesa V:n vanhemmat Teuvo V ja Sisko V sekä Pertti L ja Taru L olivat ostaneet määräalan Mammelan tilan omistajilta Arvi M:ltä ja Ella M:ltä.</p>
        <p>Pentti M ja Toive M olivat 15.2.1964 ostaneet kiinteistön Mammela 1:13 Ella M:ltä ja Arvi M:n oikeudenomistajilta. Heille oli myönnetty lainhuuto kiinteistöön 4.8.1964. Kaupan kohteena oli ollut Mammelan tila lukuun ottamatta alueita, jotka aikaisemmin laadituilla kauppakirjoilla oli luovutettu Teuvo V:lle ja Vilho L:lle. Viimeksi mainitulle luovutettu määräala oli lohkottu 8.2.1969.</p>
        <p>A oli 4.11.1989 ostanut Mammelan tilan 1:29 vanhemmiltaan Pentti M:ltä ja Toive M:ltä ja saanut siihen lainhuudon 1.2.1990. A oli vastustanut lainhuudon myöntämistä Timo V:lle ja Vesa V:lle sekä Pertti L:lle ja Taru L:lle.</p>
        <p>Varsinais-Suomen maanmittaustoimiston kirjaamislakimies oli päätöksellään 23.9.2011 jättänyt lainhuutohakemuksen lepäämään ja osoittanut hakijat saattamaan kysymyksen omistusoikeudestaan tutkittavaksi erillisessä oikeudenkäynnissä.</p>
        <p>Pertti L ja Taru L olivat peruuttaneet lainhuutohakemuksen osaltaan myytyään 13.12.2011 osuutensa määräalasta Timo V:lle ja Vesa V:lle.</p>
      </div>
      <div>
        <h3>Kanne ja vastaus Varsinais-Suomen käräjäoikeudessa</h3>
        <p>Timo V ja Vesa V vaativat kanteessaan, että käräjäoikeus julistaa A:n saannon kiinteistöön Mammelan tilaan 1:37 tehottomaksi siltä osin kuin se kohdistui tilasta 6.5.1956 myytyyn määräalaan, jotta heille voidaan myöntää lainhuuto sanottuun määräalaan. Sen varalta, että A:n saanto määräalaan katsottaisiin pysyväksi, Timo V ja Vesa V vaativat A:n velvoittamista korvaamaan heille 40 000 euroa määräalalla sijaitsevista rakennuksista ja pihapiiristä.</p>
        <p>A kiisti Timo V:n ja Vesa V:n vaatimukset. Hän vetosi maakaaren 13 luvun 3 §:ään ja katsoi vuonna 1989 tapahtuneen kiinteistön luovutuksen saavan etusijan, koska sille oli haettu lainhuutoa ensin eikä hän ollut tiennyt eikä hänen ollut pitänytkään tietää aikaisemmasta määräalan luovutuksesta. Toissijaista vaatimusta hän vastusti sillä perusteella, että purkukuntoisilla rakennuksilla ei ollut arvoa.</p>
      </div>
      <div>
        <h3>Käräjäoikeuden tuomio 8.6.2012</h3>
        <p>Käräjäoikeus viittasi ensisijaisen kannevaatimuksen osalta maakaaren 3 luvun 6 §:ään ja 13 luvun 3 §:ään ja totesi, että kiinteistön kaksoisluovutustilanteessa myöhempi saanto sai etusijan, jos sille haettiin lainhuutoa ensiksi, eikä luovutuksensaaja saannon tapahtuessa tiennyt eikä hänen pitänyt tietää aikaisemmasta luovutuksesta. Kysymys oli siitä, oliko A tiennyt tai oliko hänen pitänyt tietää Timo V:n ja Vesa V:n saannosta.</p>
        <p>Riidatonta oli, että määräala oli ollut Timo V:n ja Vesa V:n hallinnassa. Määräalalla oli ollut rakennuksia, kun A oli ostanut sen, ja hän oli käynyt perheineen kylässä Timo V:n ja Vesa V:n luona määräalalla sijaitsevissa rakennuksissa. Timo V:n ja Vesa V:n isä oli aikoinaan tehnyt konkurssin, mikä oli tuotu esiin mahdollisena syynä siihen, miksi määräalan kauppakirjaa ei ollut esitetty muun muassa toista määräalaa koskevassa vuoden 1969 lohkomistoimituksessa. Kiinteistön vähäinen käyttö tai rakennusten kunto ei sinänsä vaikuttanut omistusoikeuteen, mutta oli voinut vaikuttaa siihen, miten A oli mieltänyt Timo V:n ja Vesa V:n oikeuden kyseiseen määräalaan. Se, että joku vuodesta toiseen hallitsi rakennuksia, ei automaattisesti tarkoittanut, että hänellä olisi myös omistusoikeus maapohjaan.</p>
        <p>Käräjäoikeus katsoi, ettei A:lta olosuhteet huomioon ottaen voitu edellyttää mitään sellaista selonottovelvollisuutta, mihin hän ei ollut ryhtynyt. Asiassa ei ollut näytetty, että A olisi tiennyt tai hänen olisi pitänyt tietää Timo V:n ja Vesa V:n saannosta.</p>
        <p>Käräjäoikeus hylkäsi ensisijaisen kannevaatimuksen ja lausumillaan perusteilla velvoitti A:n korvaamaan Timo V:lle ja Vesa V:lle perusteettomana etuna 20 600 euroa.</p>
        <p>Asian on ratkaissut käräjätuomari Elise Salpaoja.</p>
      </div>
      <div>
        <h3>Turun hovioikeuden tuomio 20.6.2013</h3>
        <p>Timo V ja Vesa V valittivat hovioikeuteen. Hovioikeus lausui muun muassa seuraavaa.</p>
        <p>A:lle oli täytynyt ennen Mammelan tilan ostamista syntyä epäilys siitä, kenelle kysymyksessä olevan määräalan omistusoikeus kuului. Hänen selonottovelvollisuutensa ei näin ollen ollut rajoittunut ainoastaan rekisteritietojen tarkistamiseen, vaan se oli ollut laajempi. Esitetystä näytöstä ei käynyt ilmi, että A olisi yrittänyt mitenkään selvittää Timo V:n ja Vesa V:n oikeutta määräalaan rekisteritietojen tarkistamista lukuun ottamatta. A ei ollut täyttänyt sellaista selonottovelvollisuutta, jota häneltä oli voitu olosuhteiden perusteella edellyttää. Näin ollen hän ei voinut saada maakaaren 13 luvun 3 §:n 1 momentin mukaista vilpittömän mielen suojaa.</p>
        <p>Hovioikeus kumosi käräjäoikeuden tuomion ja julisti A:n saannon Mammelan tilaan 1:37 tehottomaksi siltä osin kuin se kohdistui tilasta 6.5.1956 myytyyn määräalaan.</p>
        <p>Asian ovat ratkaisseet hovioikeuden jäsenet Jouko Valtonen, Juha Karvinen ja Kaarina Syysvirta.</p>
      </div>
    </div>
    <div>
      <h2 id="OT20150005_2">Muutoksenhaku Korkeimmassa oikeudessa</h2>
      <p>A:lle myönnettiin valituslupa.</p>
      <p>A vaati valituksessaan ensisijaisesti, että hovioikeuden tuomio kumotaan ja asia jätetään käräjäoikeuden tuomion varaan, kuitenkin niin, että hänen perusteettomana etuna Timo V:lle ja Vesa V:lle maksettavakseen tuomittu määrä alennetaan 17 100 euroon. Toissijaisesti A vaati, että hovioikeuden tuomio kumotaan siltä osin kuin hänen saantonsa on katsottu tehottomaksi suhteessa määräalan siihen puoliosuuteen, jonka omistajiksi 6.5.1956 tehtyyn kauppakirjaan oli merkitty Pertti L ja Taru L.</p>
      <p>Timo V ja Vesa V vaativat vastauksessaan valituksen hylkäämistä.</p>
    </div>
    <div>
      <h2 id="OT20150005_3">Korkeimman oikeuden ratkaisu</h2>
      <div>
        <h3>Perustelut</h3>
        <p>
          <em>Tausta ja kysymyksenasettelu Korkeimmassa oikeudessa</em>
        </p>
        <p>1. Arvi M ja Ella M ovat myyneet 6.5.1956 tehdyllä kauppakirjalla Mammelan tilasta 1:11 (nykyisin 895-479-1-37) määräalan yhteisesti Teuvo V:lle ja Sisko V:lle sekä Pertti L:lle ja Taru L:lle.</p>
        <p>2. Ella M:n ja Arvi M:n oikeudenomistajat ovat myyneet 15.2.1964 tehdyllä kauppakirjalla Mammelan tilan, tuolloiselta rekisterinumeroltaan 1:13, Pentti M:lle ja Toive M:lle. Kauppakirjan mukaan kaupan kohteena oli Mammelan tila lukuun ottamatta alueita, jotka aikaisemmin laadituilla kauppakirjoilla oli luovutettu Teuvo V:lle ja Vilho L:lle. Pentti M ja Toive M ovat saaneet 4.8.1964 tilaan lainhuudon.</p>
        <p>3. Pentti M ja Toive M ovat myyneet 4.11.1989 tehdyllä kauppakirjalla Mammelan tilan, tuolloiselta rekisterinumeroltaan 1:29, pojalleen A:lle lukuun ottamatta muille lapsilleen samana päivänä tilasta myytyjä määräaloja. A on saanut tilaan lainhuudon 1.2.1990.</p>
        <p>4. Timo V ja Vesa V ovat saaneet 2.5.1965, 13.6.1977 ja 10.3.2011 tehdyillä kauppa- ja luovutuskirjoilla omistukseensa vanhempiensa Teuvo V:n ja Sisko V:n osuudet kohdassa 1 mainitusta näille vuonna 1956 myydystä määräalasta.</p>
        <p>5. Timo V ja Vesa V ovat 30.11.2010 yhdessä Pertti L:n ja Taru L:n kanssa hakeneet lainhuutoa kyseiseen määräalaan. A on vastustanut lainhuudon myöntämistä vedoten muun muassa siihen, ettei hän ollut tiennyt eikä hänen ollut pitänytkään tietää aikaisemmista saannoista. Varsinais-Suomen maanmittaustoimiston kirjaamislakimies on päätöksellään 23.9.2011 osoittanut lainhuudon hakijat saattamaan kysymyksen omistusoikeudestaan määräalaan tutkittavaksi erillisessä oikeudenkäynnissä.</p>
        <p>6. Pertti L ja Taru L ovat 13.12.2011 myyneet osuutensa määräalasta Timo V:lle ja Vesa V:lle.</p>
        <p>7. Timo V ja Vesa V ovat vaatineet kanteessaan ensisijaisesti, että A:n saanto Mammelan tilaan 1:37 julistetaan tehottomaksi siltä osin kuin se on kohdistunut tilasta 6.5.1956 myytyyn määräalaan, jotta Timo V:lle ja Vesa V:lle voidaan myöntää lainhuuto määräalaan. Toissijaisesti Timo V ja Vesa V ovat vaatineet A:n velvoittamista suorittamaan heille korvaukseksi määräalalla sijaitsevista rakennuksista ja pihapiiristä 40 000 euroa. A on vastustanut kannetta.</p>
        <p>8. Käräjäoikeus on hylännyt kanteen ensisijaisen vaatimuksen A:n saannon tehottomaksi julistamisesta määräalan osalta ja tuominnut hänet suorittamaan perusteettoman edun palautusta Timo V:lle ja Vesa V:lle. Hovioikeus on julistanut A:n saannon Mammelan tilaan 1:37 tehottomaksi siltä osin kuin se kohdistui tilasta 6.5.1956 myytyyn määräalaan. Hovioikeus on soveltanut kiinteistön kaksoisluovutusta koskevia maakaaren 3 luvun 6 §:n ja 13 luvun 3 §:n säännöksiä sekä katsonut, ettei A ollut täyttänyt sellaista selonottovelvollisuutta, jota häneltä oli voitu tuomiossa kerrotuissa olosuhteissa edellyttää, eikä hän näin ollen voinut saada vilpittömän mielen suojaa.</p>
        <p>9. A on vedonnut muutoksenhakemuksessaan Korkeimmassa oikeudessa siihen, että asiassa oli sovellettu virheellisesti 1.1.1997 voimaan tulleen maakaaren säännöksiä. Maakaaren voimaanpanosta annetun lain mukaan asiassa olisi tullut soveltaa ennen maakaaren voimaantuloa voimassa olleita säännöksiä. A on katsonut, että oikeus riidanalaiseen määräalaan oli menetetty, koska kiinnitystä sen erottamisoikeuden vakuudeksi ei ollut haettu, ja koska A oli saanut 1.2.1990 lainhuudon Mammelan tilaan. Timo V ja Vesa V ovat vastauksessaan katsoneet, ettei A voinut missään tapauksessa saada suojaa määräalan omistajia kohtaan, koska hän ei ollut ollut saantonsa tapahtuessa vilpittömässä mielessä.</p>
        <p>10. Korkeimmassa oikeudessa on kysymys ensiksi siitä, mitä säännöksiä asiassa on sovellettava.</p>
        <p>
          <em>Sovellettava laki</em>
        </p>
        <p>11. Voimassa oleva uusi maakaari on tullut voimaan 1.1.1997. Sen voimaanpanosta annetun lain 4 §:n 1 momentin mukaan sellaiseen kiinteän omaisuuden tai käyttöoikeuden luovutukseen, joka on tehty ennen uuden maakaaren voimaantuloa, sovelletaan aikaisempia säännöksiä. Lain 5 §:n 1 momentin mukaan ennen uuden maakaaren voimaantuloa annetun lainhuudon oikeusvaikutukset määräytyvät aikaisempien säännösten mukaan.</p>
        <p>12. A on saanut Mammelan tilan omistukseensa ja lainhuudon tilaan ennen uuden maakaaren voimaantuloa. Määräalan luovutus on tapahtunut jo ennen A:n saantoa. Asiassa on tämän vuoksi sovellettava ennen uuden maakaaren voimaantuloa voimassa olleita säännöksiä. Myös A:n saaman lainhuudon oikeusvaikutukset määräytyvät näiden aikaisemmin voimassa olleiden säännösten mukaisesti. Sovellettavan lain kannalta kanteen nostamisen ajankohdalla ei ole merkitystä.</p>
        <p>13. Mainituilla perusteilla Korkein oikeus katsoo, että hovioikeus on soveltanut asiassa virheellisesti uuden maakaaren säännöksiä. Kysymys on tämän jälkeen siitä, miten aikaisemmin voimassa olleita säännöksiä on asiassa sovellettava ja miten määräalan luovutuksensaajan asemaa on näiden säännösten perusteella arvioitava.</p>
        <p>
          <em>Määräalan luovutuksensaajan oikeusaseman arviointi tässä tapauksessa</em>
        </p>
        <p>14. Kaksoisluovutustilanteesta on säädetty myös vuoden 1734 maakaaren 4 luvun 4 §:ssä. Sen mukaan, jos joku myypi maan, huoneen tai talonaseman, jonka hän jo ennen on toiselle myynyt, niin olkoon ensin tehty kauppa pysyväinen. Kysymys on ratkaisuperusteesta tilanteessa, jossa samanvahvuisia oikeuksia koskevat määräämistoimet ovat ristiriidassa keskenään (esim. KKO 1984 II 212: osuus yhteisiin vesialueisiin v. osuus yhteisiin vesialueisiin sekä KKO 1985 II 183 ja 1991:177: määräala v. määräala). Tässä tapauksessa kysymys ei ole ristiriidasta sanotussa vuoden 1734 maakaaren säännöksessä tarkoitettujen samanvahvuisten oikeuksien välillä. Kysymys ei ole myöskään sellaisesta koko kiinteistöä koskevasta saannonmoitteesta, josta on säädetty lainhuudatuksesta ja kiinteistösaannon moittimisajasta annetun lain (86/1930) 21 §:ssä. Kysymys on siitä, olisiko Timo V:llä ja Vesa V:llä ollut ennen 1.1.1997 voimassa olleiden jakolain säännösten mukaan oikeus saada määräala kantatilasta lohkomalla erotetuksi. Kun määräalan lohkomisen edellytyksenä kiinteistönmuodostamislain 22 §:n mukaan on 1.1.1997 alkaen ollut lainhuuto, kysymys on viime kädessä siitä, estääkö A:n saanto Mammelan tilaan Timo V:tä ja Vesa V:tä saamasta lainhuudon määräalaan.</p>
        <p>15. Määräalan luovutuksensaajan oikeudesta erottaa kyseinen alue kantatilasta on säädetty 1.1.1997 saakka voimassa olleen jakolain 183 §:n 2 momentissa. Mainitun säännöksen mukaan, jos omistaja on luovuttanut tilastaan toiselle määräalan, on myös tällä oikeus erotuttaa kyseinen alue lohkomalla, jos tila on edelleen luovuttajalla tai sellaisella henkilöllä, joka on luovutuksen hyväksynyt tai joka on sen saanut omakseen tietoisena luovutuksesta, taikka tällaisen omistajan perillisellä. Säännös on saman sisältöinen sekä alkuperäisessä jakolaissa (604/1951) että vuonna 1988 muutetussa laissa (625/1988).</p>
        <p>16. Erottamisoikeuden kiinnittämisestä on säädetty jakolain 202 ja 203 §:ssä. Määräalan erottamisoikeuden pysyvyyden vakuudeksi ei tässä tapauksessa ole haettu kiinnitystä. Timo V:n ja Vesa V:n saanto ei siten voi saada oikeussuojaa näiden säännösten nojalla.</p>
        <p>17. Kuten määräalan lohkomista koskevassa ennakkopäätöksessä KKO 2002:88 on todettu, kiinteistön kaupan kohde määräytyy viime kädessä sen mukaan, minkä alueiden luovuttamisesta kaupan osapuolet ovat tarkoittaneet sopia. Koska määräala ei sanotussa tapauksessa ollut ollut kaupan kohteena, kysymys ei ollut maakaaren kaksoisluovutusta koskevassa 13 luvussa säännellystä tilanteesta, jossa ostajien koko tilaan saaman lainhuudon oikeusvaikutukset olisivat ulottuneet määräalan aikoinaan itselleen pidättämään kuntaan.</p>
        <p>18. Edellä mainitussa ratkaisussa KKO 2002:88 on sovellettu voimassa olevan maakaaren säännöksiä. Korkeimman oikeuden tulkinta kaupan kohteesta on ollut kuitenkin sama jo jakolain aikaisessa oikeuskäytännössä (esim. KKO 1963 II 110, 1968 II 71 ja 1993:144). Sillä seikalla, sovelletaanko asiassa sanotun vuonna 1997 voimaan tulleen maakaaren vai samaan aikaan voimaan tulleella kiinteistönmuodostamislailla kumotun jakolain säännöksiä, ei siten ole merkitystä tässä kysymyksenasettelussa. Asiassa olisi siten tullut edellä mainittujen oikeusohjeiden mukaisesti arvioida, onko määräala ollut kaupan kohteena, kun kantatila on luovutettu Pentti M:lle ja Toive M:lle.</p>
        <p>19. Pentti M:lle ja Toive M:lle on kauppakirjan 15.2.1964 mukaan luovutettu Mammelan tila lukuun ottamatta alueita, jotka oli aikaisemmin laadituilla kauppakirjoilla luovutettu Teuvo V:lle ja Vilho L:lle. Pentti M:n ja Toive M:n tarkoituksena ei siten ole ollut sanotun Teuvo V:lle myydyn määräalan ostaminen, ja toisaalta Pentti M:n ja Toive M:n voidaan katsoa näin hyväksyneen sanotut luovutukset jakolain 183 §:n 2 momentissa tarkoitetuin tavoin. Vaikka kanteessa tarkoitetun määräalan kaupan yksilöinti kauppakirjassa on ollut puutteellinen, tässä asiassa on perusteltua katsoa, että kaupan osapuolille on ollut selvää, mitkä määräalat ovat jääneet kaupan ulkopuolelle.</p>
        <p>20. Asiassa on tämän jälkeen arvioitava A:n oikeutta määräalaan siltä pohjalta, että hänen saantonsa kantatilaan on perustunut Pentti M:n ja Toive M:n kanssa tehtyyn kauppaan. Korkein oikeus toteaa tämän johdosta, että jakolain 183 §:n 2 momentissa tarkoitettuna tilan omistajan perillisenä, jota määräalan erottamisoikeus sitoo, on ennakkoratkaisussa KKO 1984 II 31 pidetty henkilöä myös yksinomaan perillisasemansa perusteella, vaikka hänen saantonsa on ollut kauppa perittävän kanssa.</p>
        <p>21. A on ostanut Mammelan tilan vanhemmiltaan Pentti M:ltä ja Toive M:ltä, jotka olisivat olleet jakolain 183 §:n 2 momentin mukaan velvolliset sallimaan määräalan erottamisen. A ei heidän perillisenään ole voinut saada määräalan ostajaan nähden parempaa oikeutta kuin hänen vanhemmillaan on ollut. A on siten velvollinen sallimaan määräalan tilaksi erottamisen.</p>
        <p>22. Sillä seikalla, että Timo V:n ja Vesa V:n saannot perustuvat kauppoihin, jotka on tehty sen jälkeen, kun Pentti M ja Toive M tai A olivat saaneet lainhuudon Mammelan tilaan, ei ole merkitystä arvioitaessa tilasta 6.5.1956 luovutetun määräalan erottamisoikeuden sitovuutta A:han nähden kantatilan uutena omistajana. Merkitystä ei ole myöskään määräalan omistajien kesken tapahtuneilla muutoksilla. Lainhuuto ei voi täydentää perillisostajan saantoa käsittämään kiinteistöstä aikaisemmin luovutettua määräalaa.</p>
        <p>23. Mainituilla perusteilla Korkein oikeus katsoo, ettei A:n ja hänen vanhempiensa välinen kauppa estä Timo V:tä ja Vesa V:tä saamasta lainhuutoa määräalaan.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan seuraavasti:</p>
        <p>Korkein oikeus vahvistaa, ettei A:n saanto Mammelan tilaan (nykyisin 895-479-1-37) estä Timo V:tä ja Vesa V:tä saamasta lainhuutoa siihen määräalaan, joka tilasta on 6.5.1956 tehdyllä kauppakirjalla luovutettu muun muassa Teuvo V:lle ja Sisko V:lle.</p>
        <p>Asian ovat ratkaisseet oikeusneuvokset Kari Kitunen (eri mieltä), Liisa Mansikkamäki, Ilkka Rautio, Soile Poutiainen ja Pekka Koponen. Esittelijä Tuire Taina.</p>
        <p>
          <strong>Eri mieltä olevan jäsenen lausunto</strong>
        </p>
        <p><strong>Oikeusneuvos Kitunen:</strong> Erimielisyyteni koskee tuomion perusteluja. Asiassa on kysymys siitä, olisiko Timo V:llä ja Vesa V:llä ollut ennen uuden maakaaren voimaantuloa 1.1.1997 voimassa olleiden jakolain säännösten perusteella oikeus saada määräala kantatilasta lohkomalla erotetuksi. Kun määräalan lohkomisen edellytyksenä kiinteistönmuodostamislain 22 §:n mukaan on 1.1.1997 alkaen ollut lainhuuto, kysymys on viime kädessä siitä, estääkö A:n saanto Mammelan tilaan Timo V:tä ja Vesa V:tä saamasta lainhuudon määräalaan. Näillä ja Korkeimman oikeuden tuomion kohdista 1 - 13 ja 15 - 22 ilmenevillä perusteilla päädyn asiassa samaan lopputulokseen kuin enemmistö.</p>
      </div>
    </div>
  </finlex:content>
</finlex:document>
