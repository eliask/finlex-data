<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20150061</dcterms:identifier>
  <finlex:ecliIdentifier>ECLI:FI:KKO:2015:61</finlex:ecliIdentifier>
  <dcterms:title>KKO:2015:61</dcterms:title>
  <dcterms:description>
    <p>
      <strong>Ylimääräinen muutoksenhaku</strong>
      <span>Kiinteistötoimituksen purkaminen</span>
    </p>
    <p>
      <strong>Kiinteistönmuodostamislaki</strong>
      <span>Kiinteistönmääritys</span>
      <span>Rajankäynti</span>
      <span>Lohkominen</span>
    </p>
    <p>
      <strong>Asianosainen</strong>
    </p>
    <p>
      <strong>Oikeusvoima</strong>
    </p>
  </dcterms:description>
  <finlex:registerNumber>M2013/76</finlex:registerNumber>
  <finlex:fileCopyNumber>1684</finlex:fileCopyNumber>
  <dcterms:issued pvm="20150917">2015-09-17</dcterms:issued>
  <dcterms:abstract>
    <p>Lohkomistoimituksen yhteydessä oli suoritettu rajankäynti osakaskunnan järven rannalla sijainneesta vesijättöalueesta myymän määräalan ja kiinteistön X välillä, ja määräala oli siirretty mainittuun kiinteistöön. Saman järven rannalla kiinteistön Y omistanut A valitti toimituksesta maaoikeuteen, joka tutki hänen valituksensa ja hylkäsi sen.</p>
    <p>Kysymys siitä, onko A ollut toimituksen asianosainen ja onko hänellä oikeus vaatia maaoikeuden tuomion purkamista.</p>
    <p>KML 17 § 1 mom</p>
  </dcterms:abstract>
  <dcterms:tableOfContents>
    <a href="OT20150061_1">Mistä asiassa on kysymys</a>
    <a href="OT20150061_2">Korkeimman oikeuden ratkaisu</a>
  </dcterms:tableOfContents>
  <finlex:content id="s20150061.kko">
    <div>
      <h2 id="OT20150061_1">Mistä asiassa on kysymys</h2>
      <p>Asiassa on kysymys Oulun käräjäoikeuden maaoikeutena 20.4.2010 antaman lohkomista ja sen yhteydessä suoritettua rajankäyntiä koskevan tuomion purkamisesta. Korkein oikeus ei ollut myöntänyt A:lle tuomioon valituslupaa 6.9.2010.</p>
      <p>Asian ovat maaoikeudessa ratkaisseet käräjätuomari Pekka Louhelainen ja maaoikeusinsinööri Simo Mikkola sekä lautamiehet.</p>
    </div>
    <div>
      <h2 id="OT20150061_2">Korkeimman oikeuden ratkaisu</h2>
      <div>
        <h3>Perustelut</h3>
        <p>
          <em>Taustatiedot lohkomistoimituksesta ja kysymyksenasettelu</em>
        </p>
        <p>1. Y:n yhteisen vesialueen osakaskunta on myynyt B:lle ja C:lle määräalan Iso Vatjusjärveen rajoittuneesta B:n ja C:n omistaman kiinteistön X edustalla sijainneesta vesijättöalueesta. B ja C ovat tämän jälkeen luovuttaneet tilan X ja ostamansa määräalan D:lle ja E:lle, jotka ovat hakeneet määräalan lohkomista ja liittämistä tilaan X. Lohkomistoimituksen yhteydessä on suoritettu rajankäynti myydyn vesijättöalueen ja tilan X välillä. Toimituksessa on tilaan X siirretty osakaskunnan myymä D:n ja E:n omistama määräala.</p>
        <p>2. A on valittanut lohkomistoimituksesta maaoikeuteen ja vastustanut lohkomista sekä erityisesti rajankäyntiä tilan X kohdalla, koska lohottu alue ei hänen mukaansa ole kuulunut osakaskunnalle. A on vaatinut, että yhteisen vesialueen ja kylän tilojen yksityisten tilusten välinen raja ei saa laillistua siihen kohtaan, johon se on toimituksessa käyty. Puhevaltansa osalta A on lausunut maaoikeudessa, että vaikka lohkominen ei suoranaisesti loukkaa hänen oikeuttaan, rajankäynnillä on merkitystä niihin periaatteisiin, joita tultaisiin noudattamaan hänen saman järven rannalla omistamansa kiinteistön ja yhteisen vesialueen välisessä mahdollisessa rajankäynnissä.</p>
        <p>3. Maaoikeus on tutkinut A:n valituksen ja hylännyt sen antamallaan tuomiolla. Korkein oikeus ei ole myöntänyt A:lle valituslupaa.</p>
        <p>4. A on purkuhakemuksessaan vaatinut, että maaoikeuden tuomiota oikaistaan tai tuomio puretaan ja asia palautetaan maaoikeuteen uudelleen käsiteltäväksi.</p>
        <p>5. Asiassa on Korkeimmassa oikeudessa kysymys siitä, onko A:llä ollut toimituksessa asianosaisen asema ja puhevalta ja voidaanko hänen purkuhakemuksensa tutkia.</p>
        <p>
          <em>Sovellettava säännös ja maaoikeuden käsitys</em>
        </p>
        <p>6. Kiinteistönmuodostamislain 17 §:n 1 momentissa säädetään, että asianosainen toimituksessa on hakija ja muu henkilö, jonka oikeutta toimitus välittömästi koskee.</p>
        <p>7. Maaoikeus on A:n puhevaltaa koskevassa ratkaisussaan pitänyt tulkinnanvaraisena, onko toimitus koskenut A:n oikeutta kiinteistönmuodostamislain 17 §:n 1 momentissa tarkoitetulla tavalla.</p>
        <p>
          <em>Korkeimman oikeuden kannanotto</em>
        </p>
        <p>8. Korkein oikeus on purkuhakemusta käsitellessään kehottanut A:ää ilmoittamaan, millä perusteella hän katsoo, että hänellä on ollut puhevalta purettavaksi vaatimassaan lohkomisen yhteydessä suoritetussa rajankäynnissä. A on lausumassaan ilmoittanut, että hänen puhevaltansa tilan Y omistajana perustuu kiinteistönmuodostamislain 17 §:n 1 momentin mukaiseen asianosaisasemaan. Toimitus on koskenut hänen oikeuttaan mainitussa säännöksessä tarkoitetulla tavalla.</p>
        <p>9. Korkein oikeus toteaa, että lohkominen ei ole koskenut A:n Iso Vatjusjärven rannalla omistamaa tilaa Y. Lohkomisen yhteydessä suoritettu rajankäynti on asiassa käytettävissä olevan selvityksen mukaan rajoitettu koskemaan ainoastaan tilan X ja Y:n osakaskunnan yhteisen vesialueen välistä rajaa sen selvittämiseksi, mikä osa osakaskunnan vesialueesta lohotaan ja siirretään tilaan X. Toimituksella ei siten ole sitovaa vaikutusta A:n oikeusasemaan eikä toimituksen oikeusvoima ulotu hänen omistamaansa kiinteistöön. Toimituksen lainvoimaisuus ei myöskään estä A:ää mahdollisessa oman tilansa ja osakaskunnan yhteisen vesialueen välisessä rajankäynnissä vetoamasta niihin seikkoihin, jotka hän on toimituksesta maaoikeuteen tekemässään valituksessa ja purkuhakemuksessaan esittänyt.</p>
        <p>10. Edellä mainituilla perusteilla Korkein oikeus katsoo, että lohkomistoimitus ja sen yhteydessä suoritettu rajankäynti eivät ole koskeneet A:n oikeutta kiinteistönmuodostamislain 17 §:n 1 momentissa tarkoitetulla tavalla eikä hän sen vuoksi ole ollut asianosainen toimituksessa. Maaoikeuden olisi siten tullut jättää A:n valitus hänen puuttuvan puhevaltansa johdosta tutkimatta.</p>
        <p>11. Koska A:llä ei ole ollut puhevaltaa lohkomistoimituksessa ja sen yhteydessä suoritetussa rajankäynnissä, hänellä ei ole myöskään oikeutta vaatia toimituksen purkamista.</p>
      </div>
      <div>
        <h3>Päätöslauselma</h3>
        <p>A:n purkuhakemus jätetään tutkimatta.</p>
        <p>Asian ovat ratkaisseet oikeusneuvokset Kari Kitunen, Liisa Mansikkamäki, Hannu Rajalahti, Ari Kantor ja Jarmo Littunen. Esittelijä Matti Sepponen.</p>
      </div>
    </div>
  </finlex:content>
</finlex:document>
