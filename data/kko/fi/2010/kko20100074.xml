<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20100074</dcterms:identifier>
  <finlex:ecliIdentifier>ECLI:FI:KKO:2010:74</finlex:ecliIdentifier>
  <dcterms:title>KKO:2010:74</dcterms:title>
  <dcterms:description>
    <p>
      <strong>Perustuslaki</strong>
      <span>Yhdenvertaisuus</span>
      <span>Uskonnon ja omantunnon suoja</span>
    </p>
    <p>
      <strong>Syrjintä</strong>
    </p>
  </dcterms:description>
  <finlex:registerNumber>R2009/294</finlex:registerNumber>
  <dcterms:date pvm="20100512">2010-05-12</dcterms:date>
  <finlex:fileCopyNumber>2093</finlex:fileCopyNumber>
  <dcterms:issued pvm="20101022">2010-10-22</dcterms:issued>
  <dcterms:abstract>
    <p>Seurakunnan tiloissa oli järjestetty naispappeuteen kielteisesti suhtautuneen yhdistyksen tilaisuus, jonka järjestämisestä yhdistyksen paikallisosaston puheenjohtaja B oli sopinut seurakunnan kanssa. A, joka oli vihitty papiksi mutta joka ei ollut seurakunnan papin virassa, oli saapunut pitämään saarnan tilaisuutta edeltäneeseen seurakunnan järjestämään jumalanpalvelukseen. Seurakunnan papin virassa oleva naispappi C oli määrätty hoitamaan tehtävää jumalanpalveluksessa. A ja B olivat ennen jumalanpalveluksen alkamista vakaumukseensa nojautuen tehneet C:lle selväksi, ettei C naispappina voinut yhdessä A:n kanssa osallistua jumalanpalvelukseen, jolloin C oli poistunut kirkosta. Kysymys siitä, olivatko A ja B syyllistyneet rikoslain 11 luvun 9 §:ssä (578/1995) tarkoitettuun syrjintään.</p>
    <p>PL 6 § 2 mom<br/>
PL 11 §<br/>
RL 11 luku 9 § (578/1995)</p>
  </dcterms:abstract>
  <dcterms:tableOfContents>
    <a href="OT20100074_1">Asian käsittely alemmissa oikeuksissa</a>
    <a href="OT20100074_2">Muutoksenhaku Korkeimmassa oikeudessa</a>
    <a href="OT20100074_3">Korkeimman oikeuden ratkaisu</a>
  </dcterms:tableOfContents>
  <finlex:content id="s20100074.kko">
    <div>
      <h2 id="OT20100074_1">Asian käsittely alemmissa oikeuksissa</h2>
      <div>
        <h3>Syyte Hyvinkään käräjäoikeudessa</h3>
        <p>Virallinen syyttäjä vaati A:lle ja B:lle rangaistusta syrjinnästä, koska A ja B olivat 4.3.2007 julkista jumalanpalvelusta järjestettäessä ilman hyväksyttävää syytä yhdessä asettaneet Hyvinkään seurakunnan naispastori C:n hänen sukupuolensa perusteella miespuolisiin pappeihin verrattuna ilmeisen eriarvoiseen ja heitä olennaisesti huonompaan asemaan estämällä C:tä osallistumasta hänelle ennalta määrättyyn työtehtävään toimia pappina jumalanpalveluksessa ehtoollisavustajana.</p>
        <p>Tilaisuutta ennen A oli sitoutunut B:n pyynnöstä pitämään saarnan Hyvinkään kirkossa pidettävässä jumalanpalveluksessa eli Hyvinkään seurakunnan toimesta järjestetyssä julkisessa tilaisuudessa, jossa A:n ohella oli työskennellyt muitakin seurakunnan määräämiä henkilöitä seurakunnan päättämällä tavalla, muiden ohella tehtävään määrätty C. Ennen varsinaisen tilaisuuden alkua A ja B olivat kuitenkin asettaneet A:n saarnaamisen ehdoksi sen, että C ei osallistunut tilaisuuteen avustajana. Tilanteessa B oli ilmaissut, ettei C:n pitäisi olla paikalla, ja lausunut kantanaan, ettei jumalanpalvelusta voinut näin järjestää ja kertonut lupailleensa paikalle tuleville, ettei sinne tullut naispappia. A oli taas ryhtynyt perustelemaan näkemystään naispapeista. Paikalla ollut kirkkoherra D ei ollut ottanut kantaa kiistaan. Näissä käsillä olleissa olosuhteissa A:n ja B:n menettely oli ollut C:tä kohtaan painostavaa tai ainakin se oli tosiasiallisesti estänyt C:n osallistumisen tilaisuuteen määrätyllä tavalla. Kiistely oli jatkunut siihen saakka, kunnes C oli lopulta ilmoittanut väistyvänsä tehtävän suorittamisesta.</p>
        <p>Asianomistaja C yhtyi syyttäjän rangaistusvaatimukseen.</p>
      </div>
      <div>
        <h3>Vastaukset</h3>
        <p>A kiisti syytteen. Mitään sellaista menettelyä ei ollut tapahtunut, missä C:tä olisi syrjitty. A:lla ei ollut ollut velvollisuutta saarnan pitämiseen, eikä seurakunnan kanssa ollut tehty sopimusta saarnan pitämisestä. Syrjintärikos edellytti menettelyä ja syrjintätarkoitusta eikä tällaista A:n kohdalla ollut ollut. Uskonvakaumus oli apostolisen järjestyksen mukainen, eikä A voinut osallistua uuden järjestyksen mukaiseen jumalanpalvelukseen. Kysymyksessä oli ollut uskonnonharjoittaminen, ja se oli A:n uskonnonvakaumuksen vastaista. Perustuslain uskonnonvapaussäännöksen mukaan ketään ei voitu velvoittaa vakaumuksensa vastaiseen uskonnonharjoittamiseen. A ei ollut toiminut yksituumaisesti B:n kanssa eikä ollut vastuussa siitä, mitä B oli mahdollisesti sanonut. A ei ollut Suomen evankelis-luterilaisen kirkon papin virassa. A oli tullut kirkkoon siinä luulossa, että jumalanpalvelus olisi ollut apostolisen järjestyksen mukainen. A ei ollut sellaisessa asemassa, että hän olisi voinut antaa mitään määräyksiä. A ei ollut mitenkään estänyt tai painostanut C:tä ja tämän poistuminen oli ollut yksinomaan hänen oma päätöksensä.</p>
        <p>B kiisti syytteen perusteettomana. B:llä ei ollut ollut jumalanpalveluksessa tai sen järjestämisessä sellaista osaa tai asemaa, että hän olisi voinut rikoslain 11 luvun 9 §:n tarkoittamalla tavalla määrätä tilaisuuteen osallistuvista papeista tai estää heitä siihen osallistumasta. B ei ollut toiminut yhteistuumaisesti A:n kanssa. C:tä ei ollut asetettu sukupuolensa perusteella miespuolisiin pappeihin verrattuna eriarvoiseen ja huonompaan asemaan. Seurakunta ei voinut rajoittaa perusoikeuksia. Suomen evankelis-luterilaisen kirkon uskonnonharjoittamiseen liittyvä toiminta oli rajattu tasa-arvolain soveltamisalan ulkopuolelle. B:n mukaan syrjintäsäännös oli tarkoitettu suhteessa seurakuntalaisiin.</p>
      </div>
      <div>
        <h3>Käräjäoikeuden tuomio 30.11.2007</h3>
        <p>Selostettuaan asiassa esitettyä henkilötodistelua ja asianosaisten lausumia käräjäoikeus lausui asian taustasta seuraavan.</p>
        <p>Piispainkokous oli 12. - 13.9.2006 päättänyt lähettää muun muassa seurakunnille työyhteisön ongelmia koskevan selonteon (piispainkokouksen tiedoksianto 1/2006), jossa oli todettu, että perustuslain 6 § ja naisten ja miesten välisestä tasa-arvosta annetun lain 4 § edellyttivät, että naisten ja miesten välistä tasa-arvoa aktiivisesti edistettiin yhteiskunnallisessa toiminnassa. Kirkkoherran tehtävänä oli muun muassa huolehtia työyhteisön työtehtävien tasaisesta jakautumisesta ja työn organisoinnista. Työnantajan ja esimiehen velvollisuutena oli kohdella työntekijöitä tasapuolisesti riippumatta ulkoisista tekijöistä kuten sukupuolesta ja jakaa pappien työtehtävät tasapuolisesti sukupuolesta riippumatta, jollei tasapuolisuudesta poikkeamiseen ollut työtehtävän sisällöstä johtuvaa hyväksyttävää syytä.</p>
        <p>Toimiessaan kirkkoherrana Hyvinkään seurakunnassa D oli mainitun piispainkokouksen selonteon jälkeen määrännyt pappien työvuorot matemaattisen kaavan mukaan mahdollisimman tasapuolisesti eikä työvuoroja jaettaessa enää ollut otettu huomioon erityispyhiä. C oli merkitty ehtoollisavustajaksi 4.3.2007 pidettävään jumalanpalvelukseen. Jumalanpalvelus oli pidetty Suomen Luterilaisen Evankeliumiyhdistys r.y:n (SLEY) juhlapäivänä, mikä oli järjestetty Hyvinkään seurakunnassa. Mainittua päivää koskeva työvuorolista oli laadittu tammikuussa, ja D:n tiedossa oli ollut, että kysymyksessä oli SLEY:n juhlapyhä.</p>
        <p>Vierailevaksi saarnaajaksi kirkkoon kysymyksessä olevana päivänä oli SLEY:n Hyvinkään paikallisosaston puheenjohtajan B:n toimesta kutsuttu SLEY:n pastori A. B oli huolehtinut A:n tulemiseen liittyvistä käytännön järjestelyistä. B oli yhdyshenkilönä ilmoittanut D:lle A:n tulevan saarnaamaan. A ei ollut ollut D:hen missään yhteydessä ennen jumalanpalvelusta. D:n tiedossa oli ollut SLEY:n kanta naispappeuteen sekä myös, että B:n oma käsitys noudatti apostolista virkakäsitystä, jonka mukaan vain miehet toimivat pappeina.</p>
        <p>Tapahtumista sakastissa käräjäoikeus lausui, että C oli saapunut sakastiin 15 minuuttia ennen jumalanpalveluksen alkamista. Paikalla olivat olleet A ja B sekä liturgina toiminut R, jota oli kuultu asiassa todistajana. Myöhemmin sakastiin oli tullut kirkkoherrana toiminut D.</p>
        <p>Asianosaiset olivat kertoneet tapahtumista sakastissa suurelta osin yhdenmukaisesti. Käräjäoikeus piti asianosaisten ja R:n kertomuksia tapahtumista sakastissa yksityiskohtaisina ja luotettavina. Asianosaiset eivät kuitenkaan olleet muistaneet kaikkia tapahtumia tai he eivät olleet kiinnittäneet niihin huomiota ja jonkin seikan he olivat käsittäneet eri tavoin.</p>
        <p>C oli kertonut pyytäneensä muutaman kerran kirkkoherraa ratkaisemaan asian siitä, kumpi, C vai A, poistuisi. Käräjäoikeus katsoi selvitetyksi, että kysymyksessä olevassa tilanteessa D:tä oli pyydetty ratkaisemaan asia.</p>
        <p>Asianosaisten kertomuksilla oli selvitetty, että A oli sakastissa kyseenalaistanut naispapit ja ilmoittanut C:lle, että jos sinä jäät, minä lähden. A oli kutsuttu saarnaamaan, mutta hän oli sakastissa asettanut saarnaamisen ehdoksi C:n poistumisen. Kukaan ei ollut ottanut C:n puolesta kantaa ja B oli ilmoittanut C:lle, että kirkkokuorokaan ei olisi tullut laulamaan, jos olisi tiennyt "sinun" olevan täällä. A ei kysymyksessä olevassa tilanteessa muutamia minuutteja ennen jumalanpalveluksen alkua ollut poistunut paikalta.</p>
        <p>A:n kertoman mukaan C oli tehnyt itsenäisesti päätöksen lähteä sakastista. C oli itse kertonut tehneensä ratkaisun henkisesti painostettuna ja tosiasiassa ilman muuta vaihtoehtoa. C:n kertomusta sakastista poistumisen syystä tuki D:n kertoma siitä, että A oli tilanteessa asettanut C:n altavastaajan asemaan. Myös R:n kertomus siitä, että C:n poistuminen oli ollut enemmän pakon sanelema kuin vapaaehtoista, tuki C:n kertomusta. Edellä olevan perusteella käräjäoikeus katsoi selvitetyksi, että kysymyksessä olevassa tilanteessa C:llä ei ollut ollut muuta vaihtoehtoa kuin poistua sakastista ja jättää virkatehtävänsä toimittamatta.</p>
        <p>C:n kertomuksesta ilmeni A:n ja B:n puheillaan vahvistaneen toinen toisensa lausumaa. Myös D oli kertonut tästä asiasta C:n kanssa samansuuntaisesti. R:n kertomus siitä, että C:n tullessa sakastiin A ja B olivat yhdessä aloittaneet keskustelun siitä, ettei A voisi toimia naispapin kanssa, tuki C:n kertomusta. Edellä olevan perusteella käräjäoikeus katsoi A:n ja B:n toimineen yhteistuumaisesti, kuitenkin siten, että B:n toiminta oli ollut tekoon A:n toimintaa vähäisempää.</p>
        <p>Rikoslain 11 luvun 9 §:ää sovellettiin muun ohella julkisen tilaisuuden järjestämisessä. Säännös perustui perustuslain 6 §:n syrjintäkieltoon, kansalaisoikeuksia ja poliittisia oikeuksia koskevan kansainvälisen yleissopimuksen lukuisiin artikloihin ja Euroopan ihmisoikeussopimuksen 14 artiklaan. Sukupuolisyrjinnällä tarkoitettiin sukupuoleen liittyvän syyn perusteella eri asemaan asettamista sekä sellaista menettelyä, jonka vaikutuksesta eri sukupuolta olevat henkilöt tosiasiallisesti joutuivat tällaisesta syystä eriarvoiseen asemaan.</p>
        <p>Rikoslain 11 luvun 9 §:n mukainen syrjintää koskeva yleissäännös soveltui myös sukupuolisyrjintään, vaikka siitä oli säädetty erikseen tasa-arvolaissa. Sukupuolisyrjinnällä tarkoitettiin sukupuoleen liittyvän syyn perusteella eri asemaan asettamista sekä sellaista menettelyä, jonka vaikutuksesta eri sukupuolta olevat henkilöt tosiasiallisesti joutuivat tällaisesta syystä eriarvoiseen asemaan. Teko ei edellyttänyt syrjimistarkoitusta.</p>
        <p>A:n ja B:n oli näytetty menetelleen syytteessä kerrotuin tavoin. Heidän oli näytetty toimineen kysymyksessä olevassa tilanteessa yksissä tuumin. Teko oli tapahtunut jumalanpalvelusta järjestettäessä eli lainkohdan edellyttämää julkista tilaisuutta järjestettäessä.</p>
        <p>Teko edellytti, ettei tekijöillä ollut ollut sen tekemiseen hyväksyttävää syytä. Käräjäoikeuden oli ratkaistava, oliko A:n ja B:n uskonnollinen vakaumus ollut lainkohdassa tarkoitettu hyväksyttävä syy asettaa C sukupuolensa perusteella ilmeisen eriarvoiseen asemaan.</p>
        <p>Oikeuskirjallisuudessa (Scheinin, Uskonnonvapaus ja omantunnon vapaus, Perusoikeudet 1999, s. 371) oli todettu, että naisten perusoikeuksien turvaaminen oli eräs perusoikeusjärjestelmän kannalta hyväksyttävä peruste rajoittaa uskonnollisten yhdyskuntien itsehallinnollista toimintaa määrätä omasta tunnustuksestaan, sisäisestä järjestäytymisestä ja uskonnonharjoituksen muodoista. Edelleen oikeuskirjallisuuden mukaan esimerkiksi pappi käytti uskonnon ja omantunnon vapauttaan ryhtyessään uskontokunnan palvelukseen. Tämän jälkeen hän ei voinut vedota omaan henkilökohtaiseen vakaumukseensa perusteena poiketa uskontokunnan tunnustuksesta (Scheinin, s. 383).</p>
        <p>Edellä kerrottua kannanottoa soveltaen voitiin katsoa, että A:n oli, tietoisena edellä kerrotusta piispainkokouksen selonteosta lupautuessaan tulemaan saarnaamaan Hyvinkään kirkkoon, pitänyt ottaa huomioon, että alttaripalvelua voi olla suorittamassa naispappi. A:n ja B:n oli näytetty tienneen, että Hyvinkään seurakunnassa oli sitouduttu piispainkokouksen selontekoon. Noudatetun käytännön mukaisesti A:n tai B:n olisi pitänyt etukäteen ottaa seurakuntaan yhteyttä ja ilmoittaa A:n asettamista saarnaamisen ehdoista eikä vain epämääräisesti kysellä jumalanpalveluksessa alttaripalveluksessa olevien henkilöiden nimiä. Näin asia olisi voitu käsitellä etukäteen asiallisesti. Ei ollut riittänyt, että A oli ottanut yhteyttä B:hen ja B oli kysellyt D:ltä jumalanpalveluksessa mukana olevien pappien nimiä. Käräjäoikeus katsoi, että uskonnon ja omantunnonvapautta oli käytetty silloin, kun A oli ehtoja seurakunnalle asettamatta lupautunut saarnaamaan kirkossa. Edellä olevilla perusteilla käräjäoikeus katsoi, ettei A:lla tai B:llä ollut ollut lainkohdassa tarkoitettua hyväksyttävää syytä menettelyynsä.</p>
        <p>Edellä olevilla perusteilla käräjäoikeus katsoi, että A ja B olivat syyllistyneet syytteessä mainittuun syrjintään kuitenkin siten, että B:n syyllisyys tekoon oli vähäisempi kuin A:n.</p>
        <p>Käräjäoikeus tuomitsi A:n ja B:n syrjinnästä, A:n 20:een ja B:n 15:een päiväsakkoon.</p>
        <p>Asian ovat ratkaisseet laamanni Leena Kartimo ja lautamiehet.</p>
      </div>
      <div>
        <h3>Kouvolan hovioikeuden tuomio 6.2.2009</h3>
        <p>A ja B valittivat hovioikeuteen ja vaativat, että syyte hylätään. Syyttäjä vaati vastavalituksessaan, että A:lle ja B:lle tuomittuja rangaistuksia korotetaan. Hovioikeus toimitti asiassa pääkäsittelyn.</p>
        <p>Hovioikeus piti selvitettynä, että B oli loppuvuonna 2006 keskustellut D:n kanssa jumalanpalveluksen järjestämisestä Hyvinkään seurakunnassa ja että A tulisi saarnaamaan tilaisuuteen. B:n tarkoituksena oli ollut, että jumalanpalvelus oli apostolinen, koska A ei uskonnollisen vakaumuksensa vuoksi ollut voinut hyväksyä naispappeutta. Keskustelujen perusteella jumalanpalvelus oli sovittu järjestettäväksi 4.3.2007 ja että A saarnasi tilaisuudessa.</p>
        <p>Hovioikeus piti mahdollisena, että B:n ja D:n kesken oli syntynyt väärinkäsitys jumalanpalveluksessa avustavasta henkilöstä. B oli saamansa käsityksen perusteella ilmoittanut A:lle, että asiat olivat kunnossa tarkoittaen jumalanpalveluksen apostolisuutta. Näin ollen A ja B olivat olleet siinä käsityksessä, että jumalanpalveluksen toimittamiseen ei osallistunut naispappia.</p>
        <p>D:n mukaan hän oli työvuorot järjestäessään sijoittanut C:n jumalanpalvelukseen ehtoollisavustajaksi. Piispainkokouksen vuonna 2006 tekemän selonteon jälkeen Hyvinkään seurakunnassa ei ollut enää järjestelty työvuoroja sillä perusteella, että voitiin välttää sellainen tilanne, jossa jumalanpalve- luksen toimittajana olivat naispappi ja pappi, joka vakaumuksensa vuoksi ei katsonut voivansa toimia naispapin kanssa.</p>
        <p>Kun C oli saapunut noin 15 minuuttia ennen jumalanpalveluksen alkamista sakastiin, oli siellä ollut B sanonut hänelle: "Sinäkö tänne tulit, tänne piti tulla P:n. Tämä ei käy näin." C oli vastannut, että hänellä oli kirkkoherran määräys toimia jumalanpalveluksessa avustajana. A oli tuonut ilmi, ettei hän voinut toimittaa messua naispapin kanssa. A oli sanonut, että "tarvittaessa olen valmis väistymään, teette seurakunnassa niin kuin teette". A ei kuitenkaan ollut tehnyt mitään sellaista, joka olisi osoittanut hänen väistyvän tilanteesta. C ja A olivat keskustelleet tiukkaan sävyyn C:n mahdollisuudesta osallistua toimitukseen. Ilmapiiri oli ollut jännittynyt ja kiusallinen. Keskustelun jossain vaiheessa B oli sanonut A:n kantaa tukien, että "kirkkokuorokaan ei olisi tullut, jos olisi tiennyt täällä olevan naispapin". R:n kertoman mukaan C oli kokenut olevansa selvästi ei-toivottu henkilö, kun häntä vastaan olivat olleet A ja B yhdessä. B:n kommentointi oli ollut A:ta tukevaa ja siinä oli ollut sanelun makua.</p>
        <p>Keskustelun aikana C oli pyytänyt D:tä ratkaisemaan asian. D ei kuitenkaan ollut pystynyt ottamaan kantaa tilanteeseen. R oli ehdottanut asian ratkaisemista niin, että ehtoollinen jaettaisiin siten, että hän ja C toimivat toisena sekä D ja A toisena jakoparina. Tämä ei ollut käynyt A:lle.</p>
        <p>C oli katsonut vähän ennen jumalanpalveluksen alkamista olevansa pakotettu vetäytymään tilanteesta, jotta jumalanpalvelus voitiin toimittaa.</p>
        <p>Hovioikeus katsoi, että A ja B olivat tehneet C:lle selväksi, että tämä ei voinut osallistua jumalanpalvelukseen, jos A:n haluttiin saarnaavan siinä. Syynä oli se, että C oli naispappi ja että A ei vakaumuksensa vuoksi voinut toimia naispapin kanssa. C:n vetäytyminen tilanteesta ei ollut tapahtunut hänen vapaasta tahdostaan vaan A:n ja B:n menettelyn seurauksena.</p>
        <p>Asiassa oli ratkaistavana se, olivatko A ja B menettelyllään syyllistyneet syrjintään.</p>
        <p>Hovioikeus totesi sovellettavista oikeusohjeista, että rikoslain 11 luvun 9 §:n (578/1995) mukaan syrjintään syyllistyi muun muassa se, joka julkista tilaisuutta järjestettäessä ilman hyväksyttävää syytä asetti jonkun ilmeisen eriarvoiseen tai muita olennaisesti huonompaan asemaan sukupuolen perusteella. Lainkohtaa oli rikoslain 11 luvun muuttamisen johdosta muutettu 1.5.2008 voimaan tulleella lailla (212/2008) siirtämällä syrjintärikosta koskeva säännös kiskonnantapaista työsyrjintää koskevalla lisäyksellä 9 §:stä 11 §:ään. Käsiteltävään asiaan sovellettiin tekoaikaista säännöstä.</p>
        <p>Lainkohtaa koskevan hallituksen esityksen mukaan syrjintään voivat syyllistyä kyseisten toimintojen harjoittajien ohella myös heidän palveluksessaan tai avustajinaan olevat henkilöt, esimerkiksi virkamiehen alaisena toimiva avustava henkilö tai julkisen tilaisuuden järjestämisessä apuna oleva henkilö (HE 94/1993 vp s. 34).</p>
        <p>Syrjintärikoksen tunnusmerkistön täyttyminen edellytti, että epäyhdenvertaiseen kohteluun ei ollut hyväksyttävää syytä. Hyväksyttävä syy voisi pohjautua oikeusjärjestykseen tai kansalaisten vakiintuneisiin oikeuskäsityksiin. Hyväksyttävät syyt erilaiselle kohtelulle voivat johtua myös harjoitetun toiminnan luonteesta. Esimerkiksi kirkkojen tai uskontokuntien järjestämät tilaisuudet voivat olla tarkoitettuja vain kyseisen uskonnon omaksuneille (HE 94/1993 vp s. 34).</p>
        <p>Syrjinnän rangaistavuus edellytti tahallisuutta. Rangaistavalta syrjinnältä ei kuitenkaan edellytetty nimenomaista, lainkohdassa mainituista perusteista johtuvaa syrjintätarkoitusta. Sen sijaan tahallisuus edellytti tietoisuutta syrjintäperusteen olemassaolosta ja merkityksen antamista sille henkilön kohtelussa (HE 94/1993 vp s. 36).</p>
        <p>Perustuslain 6 §:n mukaan ihmiset olivat yhdenvertaisia lain edessä. Ketään ei saanut ilman hyväksyttävää perustetta asettaa eri asemaan muun muassa sukupuolen perusteella. Perustuslain 11 §:n mukaan jokaisella oli uskonnon ja omantunnon vapaus. Uskonnon ja omantunnon vapauteen sisältyi oikeus tunnustaa ja harjoittaa uskontoa, oikeus ilmaista vakaumus ja oikeus kuulua tai olla kuulumatta uskonnolliseen yhdyskuntaan. Kukaan ei ollut velvollinen osallistumaan omantuntonsa vastaisesti uskonnon harjoittamiseen.</p>
        <p>Viimeksi mainittua lainkohtaa koskevan hallituksen esityksen (HE 309/1993 vp s. 55 - 56) mukaan ketään ei voitaisi velvoittaa osallistumaan omantuntonsa vastaisesti jumalanpalvelukseen tai muuhun uskonnolliseen tilaisuuteen. Kuitenkin esimerkiksi uskonnon ja omantunnon vapauden ja virkavelvollisuuksien väliset ristiriidat jouduttiin ratkaisemaan tapauskohtaisesti. Siten säännöksestä ei voitu johtaa yleistä oikeutta kieltäytyä virkavelvollisuuksiin kuuluvasta tehtävästä vakaumuksen perusteella. Uskonnon ja omantunnon vapauden turvaaminen perustuslaissa ilman rajoituslauseketta ei merkinnyt, että tähän vapauteen vedoten voitaisiin harjoittaa toimia, jotka loukkasivat ihmisarvoa tai muita perusoikeuksia tai olivat oikeusjärjestyksen vastaisia. Erityisesti muiden ihmisten perusoikeuksiin liittyvät näkökohdat olisi muutoinkin otettava huomioon tulkittaessa, miten pitkälle säännöksen antama perusoikeussuoja, esimerkiksi uskonnon harjoittamisen käsite, ulottui.</p>
        <p>Euroopan ihmisoikeussopimuksen 9 artiklan 2 kohdan mukaan henkilön vapaudelle tunnustaa uskontoaan tai uskoaan voitiin asettaa vain sellaisia rajoituksia, joista oli säädetty laissa ja jotka olivat välttämättömiä demokraattisessa yhteiskunnassa yleisen turvallisuuden vuoksi, yleisen järjestyksen, terveyden tai moraalin suojaamiseksi, tai muiden henkilöiden oikeuksien ja vapauksien turvaamiseksi. Sopimuksen 14 artiklassa kaikenlainen syrjintä oli kielletty, myös sukupuolen perusteella tapahtuva.</p>
        <p>Kansalaisoikeuksia ja poliittisia oikeuksia koskevan kansainvälisen yleissopimuksen 18 ja 26 artiklassa oli vastaavat periaatteet uskonnon- ja uskonvapaudesta sekä syrjinnän kiellosta kuin ihmisoikeussopimuksessa.</p>
        <p>Tasa-arvolain 1 §:n mukaan lain tarkoituksena oli estää sukupuoleen perustuva syrjintä ja edistää naisten ja miesten välistä tasa-arvoa sekä tässä tarkoituksessa parantaa naisten asemaa erityisesti työelämässä. Lain 2 §:n 1 momentin 1 kohdan mukaan lakia ei sovellettu evankelis-luterilaisen kirkon, ortodoksisen kirkkokunnan eikä muiden uskonnollisten yhdyskuntien uskonnonharjoitukseen liittyvään toimintaan.</p>
        <p>Lain esitöissä todettiin, että lakia ei sovellettaisi kirkollisiin toimituksiin, kuten papiksi vihkimiseen. Esityksellä ei näin puututtaisi naispappeuskysymykseen. Milloin uskonnollinen yhdyskunta oli työnantajan asemassa, soveltuisivat lain säännökset työnantajan velvoitteista siihenkin (HE 57/1985 vp s. 12).</p>
        <p>Korkein oikeus oli ratkaisussaan 2001:9 todennut, että tasa-arvolain 2 §:n 1 momentin 1 kohdan mukaista rajoitusta oli tulkittava tavalla, joka parhaiten edisti sukupuolten tasa-arvoa erityisesti työelämässä. Tästä syystä lainkohdan ilmaisua "uskonnonharjoitukseen liittyvään toimintaan" oli tulkittava ahtaasti eikä laajentavasti.</p>
        <p>Korkein hallinto-oikeus oli ratkaisussaan 2008:8 vaalikelpoisuutta kirkkoherran virkaan koskevassa asiassa todennut, että kirkolliskokous oli hyväksynyt vuonna 1986 naispappeuden evankelis-luterilaisessa kirkossa. Tasa-arvolain perusteella miespappia ja naispappia ei saanut asettaa sukupuolensa perusteella eri asemaan. Vaikka tasa-arvolakia ei sovellettu uskonnon harjoittamiseen liittyvään toimintaan, useimmat kirkollisen elämän käytännön tilanteet kuuluivat tasa-arvolain soveltamisalaan. Työn johtamisen, työtehtävien jakamisen ja työolojen järjestämisen oli tapahduttava siten, ettei työntekijöitä kohdeltu eri tavoin sukupuolensa perusteella. Työvuorojärjestelyt sukupuolen perusteella olivat jo itsessään tasa-arvolaissa kiellettyjä syrjiviä toimenpiteitä.</p>
        <p>Piispainkokouksessa vuonna 2006 oli käsitelty erilaisten virkanäkemysten aiheuttamia työyhteisöongelmia ja laadittu selonteko (Piispainkokouksen tiedoksianto 1/2006) niiden hoitamista varten. Selonteossa oli katsottu, että naisen pappisvirkaa vastustavalla oli mielipiteen vapaus, mutta hän ei voinut toimia kirkon ykseyttä vahingoittaen tai kieltäytyä minkään laillisesti annetun työtehtävän hoitamisesta. Naispappeuteen torjuvasti suhtautuvalla oli edelleen oikeus tulla vihityksi papiksi, mutta häneltä edellytettiin valmiutta toimia yhteistyössä naispappien kanssa. Hovioikeus totesi, että selonteolla ei ollut lain velvoittavuutta. Sen tarkoituksena oli toimia ohjeena tasa-arvoa ja yhdenvertaisuutta koskevien oikeusohjeiden soveltamisessa.</p>
        <p>Arvioidessaan A:n ja B:n menettelyä oikeudellisesti hovioikeus lausui, että rikoslain 11 luvun 9 §:n mukaan syrjinnän tunnusmerkistöön nyt käsiteltävässä tapauksessa kuului kysymys siitä, olivatko A ja B toimineet jumalanpalveluksen järjestämisessä säännöksessä tarkoitetulla tavalla.</p>
        <p>Asiassa oli riidatonta, että Hyvinkään seurakunta oli kirkkolain 4 luvun 1 §:n ja kirkkojärjestyksen 2 luvun 2 §:n nojalla vastannut jumalanpalveluksen järjestämisestä. A ja B olivat edellä kerrotuin tavoin olleet sopimassa A:n osallistumisesta jumalanpalvelukseen saarnan pitäjänä. Heidän tarkoituksenaan oli ollut, että naispappi ei osallistunut jumalanpalveluksen toimittamiseen. Kun tästä oli syntynyt epätietoisuutta, he olivat selvittäneet asiaa ja tulleet siihen käsitykseen, että jumalanpalvelus toimitettiin heidän tarkoittamallaan tavalla. B oli ollut sopimassa myös kirkkokuoron osallistumisesta jumalanpalveluksen toimittamiseen sekä jumalanpalveluksen jälkeen kirkossa pidettävästä SLEY:n päiväjuhlasta. Jumalanpalveluksen järjestämiseen oli liittynyt myös sakastissa käyty keskustelu jumalanpalveluksen toimittamisesta apostolisena.</p>
        <p>Hovioikeus katsoi, että A ja B olivat toimineet jumalanpalveluksen järjestämisessä avustavassa asemassa ja näin tekijöinä niin, että tämä rikoksen teonkuvaukseen kuuluva tunnusmerkki toteutui. Johtopäätöstä tuki se, että säännöksen esitöiden mukaan myös julkisen tilaisuuden järjestämisessä apuna oleva henkilö voi syyllistyä syrjintään (HE 94/1993 vp s. 34).</p>
        <p>A oli perustuslain 11 §:n 2 momentin säännökseen nojautuen katsonut, että hän ei ollut ollut velvollinen osallistumaan jumalanpalveluksen toimittamiseen C:n kanssa, koska se oli vastoin hänen vakaumustaan. Tämän perusteella hänellä oli ollut ainakin rikoslain 11 luvun 9 §:ssä tarkoitettu hyväksyttävä syy menettelyynsä. B oli yhtynyt A:n näkemykseen vakaumuksesta ja hyväksyttävästä syystä.</p>
        <p>Syyttäjä ja C olivat katsoneet, ettei A suostuttuaan saarnan pitäjäksi ollut evankelis-luterilaisen kirkon pappina voinut kieltäytyä tehtävästä C:n sukupuolen perusteella syyllistymättä syrjintään.</p>
        <p>Yhdenvertaisuutta, tasa-arvoa ja syrjinnän kieltoa koskevat kansainväliset sopimukset, joihin Suomi oli sitoutunut, sekä kansallinen lainsäädäntömme sisälsivät selkeän periaatteen kaikenlaisen syrjinnän kieltämisestä sekä osin tiettyjä ja osin kaikkia tahoja koskevia velvoitteita tavoitteen toteuttamiseksi. Kansainvälisissä sopimuksissa ja lainsäädännössämme oli joitakin rajoituksia, jotka koskivat yhdenvertaisuuden ja tasa-arvon periaatteita. Tällaisten rajoitusten perusteina olivat yhdenvertaisuutta ja tasa-arvoa vastaavat ihmis- ja perusoikeudet. Käytännössä tuli tilanteita, joissa oikeudet olivat kilpailevassa asemassa keskenään. Koska tilanteet voivat olla hyvinkin erilaisia, ne jouduttiin ratkaisemaan tapauskohtaisesti. Säännösten soveltamisessa oli lähdettävä siitä, että yhdenvertaisuus ja tasa-arvo olivat vahvoja ihmis- ja perusoikeuksia, koska kaikenlainen syrjintä oli kiellettyä. Kansainvälisiä sopimuksia ja kansallista lainsäädäntöämme oli tulkittava näille tavoitteille myönteisellä tavalla ja niitä koskevia rajoitussäännöksiä suppeasti.</p>
        <p>Perustuslain 11 §:n 2 momenttia koskevissa esitöissä oli todettu, ettei uskonnon ja omantunnon vapauden turvaaminen perustuslaissa ilman rajoituslauseketta merkinnyt, että tähän vapauteen vedoten voitaisiin harjoittaa toimia, jotka loukkasivat ihmisarvoa tai muita perusoikeuksia tai olivat oikeusjärjestyksen vastaisia. Tasa-arvolain 2 §:n 1 momentin 1 kohdan mukaan lakia ei sovellettu uskonnollisten yhdyskuntien uskonnonharjoitukseen liittyvään toimintaan. Kuten tämän säännöksen esitöissä oli todettu, milloin uskonnollinen yhdyskunta oli työnantajan asemassa, soveltuisivat lain säännökset työnantajan velvoitteista siihenkin. Euroopan ihmisoikeustoimikunta ja eduskunnan perustuslakivaliokunta olivat asettuneet sille kannalle, että esimerkiksi pappi käytti uskonnon ja omantunnon vapauttaan ryhtyessään uskontokunnan palvelukseen. Tämän jälkeen hän ei voinut vedota omaan henkilökohtaiseen vakaumukseensa perusteena poiketa uskontokunnan tunnustuksesta.</p>
        <p>Kun nyt kyseessä olevassa tapauksessa harkittiin A:n oikeutta kieltäytyä osallistumasta jumalanpalveluksen toimittamiseen C:n kanssa, hovioikeus piti ratkaisevina seuraavia seikkoja. A oli evankelis-luterilaisen kirkon vihitty pappi. Tähän tehtävään ryhtyminen oli merkinnyt sitä, että evankelis-luterilaisen kirkon uskonnollinen perusta ja sen mukaiset papin velvollisuudet olivat tulleet häntä velvoittaviksi. Kun evankelis-luterilainen kirkko oli hyväksynyt naispappeuden, tämä ja siitä seuraavat velvoitteet evankelis-luterilaiselle kirkolle koskivat myös kirkon pappeja. Kun A oli ottanut tehtäväkseen pitää saarnan Hyvinkään seurakunnan jumalanpalveluksessa, hän ei ollut voinut asettaa saarnaamisen ehdoksi sitä, että naispappi ei osallistunut jumalanpalveluksen toimittamiseen. Tätä ei muuttanut toiseksi se, että A ei ollut ollut Hyvinkään tai muunkaan seurakunnan virassa pappina, vaan uskonnollisen yhdyskunnan, SLEY:n, palveluksessa pappina.</p>
        <p>Edellä sanotusta seurasi, että A:lla ei ollut ollut hyväksyttävää syytä menettelyynsä. Tämän vuoksi B:nkään kohdalla A:n vakaumuksella ja hyväksyttävällä syyllä ei ollut merkitystä arvioitaessa B:n menettelyä.</p>
        <p>A oli katsonut, ettei hän ollut voinut syyllistyä syrjintään, koska hän oli ollut vapaaehtoisena käytettävissä saarnan pitäjänä jumalanpalvelukseen sillä edellytyksellä, että jumalanpalvelus olisi toimitettu apostolisen järjestyksen mukaisena. Häntä ei ollut kirkkojärjestyksessä edellytetyllä tavalla kirkkoherran toimesta kutsuttu saarnaamaan jumalanpalveluksessa. Hän ei ollut Suomen evankelis-luterilaisen kirkon papin virassa, joten hänellä ei ollut mitään virkavelvollisuuksia kirkkoa kohtaan eikä hän ollut sidottu kirkon sisäisiin määräyksiin tai suosituksiin. Hänellä oli siten ollut oikeus asettaa saarnaamisensa ehdoksi, että hän voi saarnata ainoastaan apostolisen järjestyksen mukaisessa jumalanpalveluksessa.</p>
        <p>Syyttäjä ja C olivat katsoneet, ettei jumalanpalvelusta ollut sovittu pidettäväksi apostolisena.</p>
        <p>Edellä mainituilla perusteilla hovioikeus päätyi siihen, että sanotut perusteet eivät olleet oikeuttaneet A:ta asettamaan ehtoa jumalanpalveluksen toimittamisesta apostolisena.</p>
        <p>A ja B olivat molemmat katsoneet, etteivät he olleet voineet syyllistyä syrjintään, koska he olivat olleet siinä käsityksessä, ettei jumalanpalveluksen toimittamiseen osallistunut naispappia. Heidän erehdyksensä tämän asian suhteen oli tullut ilmi vasta vähän ennen jumalanpalveluksen alkamista.</p>
        <p>Syyttäjä ja C olivat katsoneet A:lla ja B:llä olleen ainakin syytä epäillä, ettei jumalanpalvelus ollut apostolinen.</p>
        <p>Hovioikeus oli edellä päätynyt siihen, että A ja B olivat voineet erehtyä kertomallaan tavalla. Kysymys oli siitä, merkitsikö erehdys sitä, että A ja B eivät olleet menettelyllään syyllistyneet syrjintään.</p>
        <p>Syrjinnän rangaistavuus edellytti tahallisuutta. Rangaistavalta syrjinnältä ei kuitenkaan edellytetty nimenomaista, lainkohdassa mainituista perusteista johtuvaa syrjintätarkoitusta. Sen sijaan tahallisuus edellytti tietoisuutta syrjintäperusteen olemassaolosta ja merkityksen antamista sille henkilön kohtelussa (HE 94/1993 vp s. 36) Rikoslain 4 luvun 1 §:n mukaan teko ei ollut tahallinen, jos tekijä ei teon hetkellä ollut selvillä kaikkien niiden seikkojen käsilläolosta, joita rikoksen tunnusmerkistön toteutuminen edellytti, tai jos hän erehtyi sellaisesta seikasta.</p>
        <p>Kun arvioitiin A:n ja B:n erehdyksen merkitystä, hovioikeus piti ratkaisevina seuraavia seikkoja. Kun A:lle ja B:lle oli sakastissa selvinnyt C:n toimivan jumalanpalveluksessa avustajana, heillä oli ollut mahdollisuus muuttaa mielipidettään jumalanpalveluksen apostolisuuden suhteen. Olisi saattanut myös olla mahdollista toimia niin, että A ei saarnannut jumalanpalveluksessa. Vaikka A oli sanonut olevansa valmis vetäytymään tehtävästä, hän ei ollut kuitenkaan toiminut näin. Kun D ei ollut ratkaissut tilannetta, A ja B olivat tosiasiallisesti asettaneet C:n päättämään, miten erimielisyys ratkaistiin ja jumalanpalvelus voitiin toimittaa.</p>
        <p>Vaikka C:n osallistuminen jumalanpalveluksen toimittamiseen oli tullut yllätyksenä A:lle ja B:lle, he eivät olleet voineet asettaa C:n jumalanpalveluksessa avustamisen esteeksi sitä, että hän oli naispappi. Erehdys ei näin ollen poistanut A:n ja B:n vastuuta syrjinnästä.</p>
        <p>A ja B olivat katsoneet, että he eivät olleet voineet syyllistyä syrjintään, koska he eivät olleet kehottaneet C:tä poistumaan paikalta tai estäneet häntä osallistumasta jumalanpalvelukseen. A ja B olivat vedonneet myös siihen, ettei heillä ollut ollut määräävää asemaa C:tä kohtaan. A:n mukaan C ei ollut jäänyt odottamaan D:n ratkaisua asiassa.</p>
        <p>Syyttäjän ja C:n mukaan oli riidatonta, etteivät A ja B olleet kehottaneet C:tä poistumaan paikalta tai estäneet häntä osallistumasta jumalanpalvelukseen. C oli poistunut paikalta, koska hän oli kokenut painostusta.</p>
        <p>Todistelu osoitti, että C oli kokenut A:n ja B:n menettelyn syrjintänä ja painostuksena sekä tilanteen ahdistavana. Kuten edellä oli katsottu, A:n ja B:n menettely oli tosiasiallisesti merkinnyt sitä, että C ei ollut nähnyt muuta mahdollisuutta kuin vetäytyä tehtävästä ja poistua paikalta. D ei ollut ratkaissut asiaa ja saarna oli ollut A:n vastuulla. Jumalanpalveluksen oli ollut määrä alkaa muutaman minuutin kuluttua. Tällaisessa tilanteessa sillä, että A ja B eivät olleet kehottaneet C:tä poistumaan tai estäneet häntä osallistumasta jumalanpalvelukseen, ei ollut syrjintää poistavaa vaikutusta. Syrjintärikoksen toteutumisen arvioinnissa ei ollut merkitystä myöskään sillä, että A:lla ei ollut määräävää asemaa C:tä kohtaan.</p>
        <p>Sillä, että C ei ollut jäänyt odottamaan jumalanpalveluksen alkamiseen saakka sitä, ratkaisiko D asian ja millä tavoin, ei ollut merkitystä syrjinnän toteutumisessa.</p>
        <p>A ja B olivat kiistäneet, että he olisivat toimineet yksituumaisesti, kun he olivat keskustelleet C:n kanssa sakastissa. He eivät olleet vastuussa toistensa sanomisista tilanteessa.</p>
        <p>Syyttäjä ja C olivat katsoneet, että A ja B olivat toimineet yhdessä.</p>
        <p>A:n ja B:n vakaumus jumalanpalveluksen apostolisuudesta ei muodostanut yksituumaisuutta sen suhteen, miten he olivat toimineet keskustellessaan C:n kanssa jumalanpalveluksesta. A ja B olivat kumpikin sakastissa käydyssä keskustelussa omilla kannanotoillaan esittäneet sen, ettei jumalanpalvelus ollut mahdollinen niin, että A ja C molemmat olisivat osallistuneet sen toimittamiseen. Tämä merkitsi sitä, että A ja B olivat toimineet yhdessä C:tä vastaan.</p>
        <p>A ja B olivat katsoneet, että syrjintärikossäännöstä sovellettiin julkisen tilaisuuden järjestäjän ja tilaisuuteen tulevan yleisön välisiin suhteisiin. Syrjintärikos voisi jumalanpalveluksessa tulla kysymykseen vain silloin, jos jotakuta ei päästettäisi osallistumaan yleisönä jumalanpalvelukseen.</p>
        <p>Syyttäjä ja C olivat katsoneet, että syrjintärikos voi kohdistua yleisön lisäksi myös jumalanpalveluksen toimittamiseen osallistuviin henkilöihin.</p>
        <p>Rikoslain 11 luvun 9 §:ssä syrjinnän kohdetta julkisessa tilaisuudessa ei ollut rajoitettu koskemaan vain tilaisuuteen yleisönä osallistuviin henkilöihin. A:n ja B:n kanta ei saanut tukea myöskään lain esitöistä. Syrjintä voi kohdistua myös tilaisuuden toimittajiin. C oli ollut tällaisessa asemassa ja syrjintä oli voinut kohdistua häneen.</p>
        <p>Edellä kerrotuilla perusteilla hovioikeus katsoi, että A ja B olivat syyllistyneet syytteen mukaisesti syrjintään.</p>
        <p>Hovioikeus pysytti A:lle tuomitun rangaistuksen.</p>
        <p>B:n osalta hovioikeus lausui, että B oli yhdessä A:n kanssa syyllistynyt syrjintään. Hovioikeus katsoi kuten käräjäoikeus, että B:n syyllisyys oli A:n syyllisyyttä vähäisempi. B:n menettelyn moitittavuutta lievensivät lisäksi seuraavat seikat.</p>
        <p>B:ltä ei voitu maallikkona edellyttää samanlaista tietämystä kuin A:lta naispappeuteen ja tasa-arvoon liittyvistä asioista. B oli A:n tavoin pyrkinyt välttämään ristiriitatilanteen, joka oli tullut myös hänelle yllätyksenä. B:n käyttäytyminen oli johtunut osaksi siitä, että hän oli kokenut olleensa vastuussa siitä, että jumalanpalvelus toimitettiin apostolisena.</p>
        <p>B:n vakaumuksella oli hänen syyllisyyttään vähentävä merkitys.</p>
        <p>Hovioikeus piti mainituilla perusteilla B:n syyllisyyttä siinä määrin vähäisenä, että hovioikeus katsoi perustelluksi rikoslain 6 luvun 12 §:n 1 kohdan nojalla jättää hänet rangaistukseen tuomitsematta.</p>
        <p>Asian ovat ratkaisseet hovioikeuden presidentti Pertti Nieminen sekä hovioikeudenneuvokset Satu Salmi ja Tuomo Kurki. Esittelijä Johanna Venemies.</p>
      </div>
    </div>
    <div>
      <h2 id="OT20100074_2">Muutoksenhaku Korkeimmassa oikeudessa</h2>
      <p>A:lle ja B:lle myönnettiin valituslupa.</p>
      <p>A ja B vaativat valituksissaan, että syyte hylätään.</p>
      <p>Virallinen syyttäjä ja C vastasivat valituksiin ja vaativat, että ne hylätään.</p>
    </div>
    <div>
      <h2 id="OT20100074_3">Korkeimman oikeuden ratkaisu</h2>
      <div>
        <h3>Perustelut</h3>
        <p>Tapahtumatiedot ja kysymyksenasettelu</p>
        <p>1. Suomen Luterilaisen Evankeliumiyhdistyksen (SLEY) Hyvinkään paikallisosasto on viettänyt 4.3.2007 juhlapyhää Hyvinkään seurakunnan tiloissa. B, joka on ollut paikallisosaston puheenjohtaja, on sopinut seurakunnan kirkkoherran viransijaisen D:n kanssa juhlapyhän järjestelyistä. B on ilmoittanut D:lle, että A yhdistyksen valitsemana pappina saarnaisi juhlaa edeltävässä jumalanpalveluksessa.</p>
        <p>2. A ja B ovat olleet B:n ja D:n välisten keskustelujen perusteella siinä käsityksessä, että jumalanpalveluksen toimittamiseen ei osallistuisi naispappia. Tämä on ollut sekä A:n että B:n edellytyksenä A:n saarnan pitämiselle, koska kumpikaan ei uskonnollisen vakaumuksensa vuoksi hyväksynyt naispappeutta. Heidän tarkoituksenaan on siten ollut toimittaa niin sanottu apostolinen jumalanpalvelus. D on kuitenkin järjestänyt seurakunnan pappien työvuorot siten, että hän on sijoittanut naispastori C:n jumalanpalveluksen ehtoollisavustajaksi.</p>
        <p>3. A, B, D ja asiassa todistajana kuultu R ovat olleet kirkon sakastissa, kun C on noin 15 minuuttia ennen jumalanpalveluksen alkamista saapunut sinne. Tapahtumat ovat tämän jälkeen edenneet hovioikeuden tuomiossa kuvatulla tavalla seuraavasti. B on sanonut C:lle: "Sinäkö tänne tulit, tänne piti tulla Pertin. Tämä ei käy näin." A on tuonut ilmi, ettei hän voinut toimia naispapin kanssa. A on sanonut, että "tarvittaessa olen valmis väistymään, teette seurakunnassa niin kuin teette". A ei ole kuitenkaan tehnyt mitään sellaista, joka olisi osoittanut hänen väistyvän tilanteesta. C ja A ovat keskustelleet tiukkaan sävyyn ensiksi mainitun mahdollisuudesta osallistua jumalanpalveluksen toimittamiseen. Ilmapiiri on ollut jännittynyt ja kiusallinen. B on jossakin vaiheessa A:ta tukien sanonut, että "kirkkokuorokaan ei olisi tullut, jos olisi tiennyt täällä olevan naispapin". A ja B ovat olleet yhdessä C:tä vastaan, ja B:n A:ta tukevassa kommentoinnissa on ollut sanelun makua.</p>
        <p>4. Korkein oikeus katsoo hovioikeuden tavoin, että A ja B ovat tehneet C:lle selväksi, että tämä ei voinut osallistua jumalanpalveluksen toimittamiseen, jos A:n haluttiin saarnaavan siinä. Syynä on ollut se, että C oli naispappi ja että A ei vakaumuksensa vuoksi voinut toimia naispapin kanssa. Vaikka A ja B eivät olekaan kehottaneet C:tä poistumaan paikalta tai estäneet häntä osallistumasta jumalanpalvelukseen, on C poistunut paikalta, koska hän oli kokenut painostusta ja syrjintää. C:n vetäytyminen ei ole tapahtunut hänen vapaasta tahdostaan vaan A:n ja B:n menettelyn seurauksena.</p>
        <p>5. Hovioikeus on katsonut, että A ja B olivat yhdessä julkista jumalanpalvelusta järjestettäessä ilman hyväksyttävää syytä asettaneet C:n hänen sukupuolensa perusteella miespuolisiin pappeihin verrattuna ilmeisen eriarvoiseen ja heitä olennaisesti huonompaan asemaan estämällä C:tä osallistumasta hänelle ennalta määrättyyn työtehtävään toimia pappina jumalanpalveluksen ehtoollisavustajana. A ja B olivat menettelyllään syyllistyneet syrjintään.</p>
        <p>6. A:n ja B:n valitusten perusteella kysymys on siitä, ovatko he syyllistyneet hovioikeuden heidän syykseen lukemaan syrjintään.</p>
        <p>Sovellettava säännös</p>
        <p>7. Asiassa sovellettavan rikoslain 11 luvun 9 §:n (578/1995) mukaan syrjinnästä tuomitaan muun muassa se, joka julkista tilaisuutta järjestettäessä ilman hyväksyttävää syytä asettaa jonkun ilmeisen eriarvoiseen tai muita olennaisesti huonompaan asemaan sukupuolen perusteella. Säännöstä on muutettu ensin lailla 212/2008 ja sitten lailla 885/2009. Säännöstä, joka on nykyisin luvun 11 §:ssä, ei ole kuitenkaan tähän tapaukseen soveltuvilta osin asiallisesti muutettu.</p>
        <p>Voiko syrjintärikos toteutua jumalanpalveluksen yhteydessä</p>
        <p>8. A on vedonnut siihen, että väitetty naisen sukupuoleen perustuva syrjintä ei voi toteutua sellaisessa tapauksessa, jossa menettely ei ole ollut naisten ja miesten välisestä tasa-arvosta annetussa laissa (tasa-arvolaki) tarkoitettua syrjintää. Tasa-arvolain 2 §:n 1 momentin 1 kohdassa säädetään, ettei lain säännöksiä sovelleta evankelis-luterilaisen kirkon uskonnonharjoitukseen liittyvään toimintaan. A on viitannut syrjintärikosta koskevaan hallituksen esitykseen (HE 94/1993 vp s. 33), jossa on lausuttu, että "ehdotettu syrjintää koskeva yleissäännös soveltuu myös sukupuoleen perustuvaan syrjintään, jota tarkoitetaan naisten ja miesten tasa-arvosta annetussa laissa". Koska tasa-arvolaki ei koskenut uskonnonharjoitusta, ei väitetty jumalanpalveluksen yhteydessä tapahtunut teko voinut tulla A:n käsityksen mukaan rangaistavaksi syrjintärikoksena.</p>
        <p>9. Korkein oikeus toteaa tämän johdosta, ettei tasa-arvolain 2 §:n 1 momentin 1 kohdassa mainittu rajaus liity sukupuoleen perustuvan syrjinnän käsitteeseen vaan lain soveltamisalaan. Tasa-arvolaissa mainittuja tasa-arvoa edistäviä toimenpiteitä ja oikeussuojakeinoja ei ole pidetty tarkoituksenmukaisina ulottaa syrjintätapauksiin, joita voi esiintyä myös kirkon piirissä uskonnonharjoituksen yhteydessä. Taustalla on ollut ratkaisematta ollut kysymys naispappeudesta evankelis-luterilaisessa kirkossa. Sittemmin papinvirka on avattu myös naisille. Ratkaisevaa nyt käsiteltävän asian kannalta on, että rikoslain 11 luvun 9 §:ssä (578/1995) oleva syrjintärikoksen tunnusmerkistö on yleinen, eikä siinä suljeta pois kirkon piirissä uskonnonharjoituksessa tapahtuvaa syrjintää sukupuolen perusteella tai muullakaan perusteella. Säännöksessä ei myöskään viitata tasa-arvolakiin eikä sen soveltamisalaan.</p>
        <p>10. Mainituilla perusteilla Korkein oikeus katsoo, että myös jumalanpalveluksen yhteydessä tapahtuva sukupuoleen perustuva syrjintä voi olla rangaistava syrjintärikoksena edellyttäen, että rikoksen tunnusmerkistö muutoin täyttyy.</p>
        <p>Tilaisuuden luonne</p>
        <p>11. Asiassa on arvioitavana A:n ja B:n menettely, joka on liittynyt jumalanpalveluksen toimittamiseen. Jumalanpalvelus on rikoslain 11 luvun 9 §:ssä (578/1995) tarkoitettu julkinen tilaisuus.</p>
        <p>Ovatko A ja B olleet järjestämässä jumalanpalvelusta</p>
        <p>12. Kysymys on siitä, mitä laissa olevalla lausumalla "julkista tilaisuutta järjestettäessä" tarkoitetaan. Niin kuin edellä mainittua lainkohtaa koskevassa hallituksen esityksessä (HE 94/1993 vp s. 34) todetaan, tekijäpiiri on luonnehdittu yleisluonteisesti, joten syrjintään voivat syyllistyä lainkohdassa mainittujen toimintojen harjoittajien ohella myös heidän palveluksessaan tai avustajinaan olevat henkilöt. Julkisen tilaisuuden järjestämisestä vastuussa olevien henkilöiden lisäksi syrjintään voivat syyllistyä siten henkilöt, jotka osallistuvat järjestämistoimiin. Arvioitaessa sitä, kuuluuko henkilö lainkohdassa tarkoitettuun tekijäpiiriin, on merkitystä annettava sille, mikä henkilön asema ja tehtävä tilaisuudessa on ja onko hänen toimintansa järjestelyissä ollut keskeinen.</p>
        <p>13. A on vihitty papiksi, mutta hän ei ole toiminut papin virassa Hyvinkään seurakunnassa eikä muussakaan evankelis-luterilaisen kirkon seurakunnassa. Hyvinkään seurakunta on ollut jumalanpalveluksen järjestäjä. Kirkkojärjestyksen 2 luvun 6 §:n mukaan päiväjumalanpalvelus on niiden toimitettava, joille papin virka seurakunnassa on uskottu. Kuitenkin esimerkiksi seurakunnan kirkkoherran luvalla jumalanpalveluksen voi toimittaa myös muu pappi.</p>
        <p>14. Tässä tapauksessa A ja D eivät ole nimenomaisesti keskenään sopineet siitä, että A saarnaisi jumalanpalveluksessa. A on kuitenkin saapunut kirkkoon B:n järjestelyiden perusteella tarkoituksenaan pitää saarna. Tämä osoittaa, että hän on suostunut saarnan pitämiseen, joskin omilla ehdoillaan. Myös D on ollut jo aikaisemmin B:n ilmoituksen perusteella tietoinen siitä, että A saapui pitämään saarnan. Viimeistään tapahtumat sakastissa osoittavat, että A:n saarnaamiseen on ollut D:n suostumus.</p>
        <p>15. Saarnan pitäminen on olennainen osa jumalanpalvelusta. A on jo tilaisuutta suunniteltaessa suostunut olemaan siinä saarnan pitäjä, valmistellut saarnaa ja saapunut tilaisuuteen suorittamaan tätä tilaisuudessa keskeistä tehtäväänsä. Tapahtumat, joista tässä asiassa on kysymys, ovat nekin liittyneet järjestelyihin eli siihen, miten tämä tehtävä suoritetaan ja miksi tilaisuuden luonne muotoutuu. A on siis merkittävällä tavalla myötävaikuttanut keskeisiin järjestelyihin. Tähän nähden on perusteltua katsoa hänen olleen järjestämässä jumalanpalvelusta rikoslain 11 luvun 9 §:ssä (578/1995) tarkoitetulla tavalla.</p>
        <p>16. B on SLEY:n Hyvinkään paikallisosaston puheenjohtajana järjestänyt yhdistyksen juhlatilaisuutta. Hän on syksyllä 2006 sopinut D:n kanssa tilaisuuden järjestämisestä ja on myös esittänyt D:lle, että A saarnaisi jumalanpalveluksessa. B on toiminut asiassa A:n ja D:n välisenä yhteyshenkilönä. Ennen jumalanpalveluksen alkamista B on osallistunut käytännön järjestelyihin kuoron edustajana.</p>
        <p>17. Korkein oikeus katsoo, että myös B on edellä mainituilla toimillaan, jotka ovat tähdänneet apostolisen jumalanpalveluksen pitämiseen, osallistunut jumalanpalveluksen järjestämiseen niin merkittävällä tavalla, että hän on ollut järjestämässä tilaisuutta laissa tarkoitetulla tavalla.</p>
        <p>Voiko julkisen tilaisuuden järjestämiseen osallistuva henkilö olla syrjinnän kohteena</p>
        <p>18. Rikoslain 11 luvun 9 §:n (578/1995) esityöt (HE 94/1993 vp) osoittavat, että lakia valmisteltaessa on päähuomio kohdistettu siihen, milloin kysymys on julkiseen tilaisuuteen osallistuvan ulkopuolisen henkilön syrjinnästä. Lain sanamuoto ei kuitenkaan aseta estettä tulkinnalle, että rangaistava syrjintä voi kohdistua myös tilaisuuden järjestämiseen osallistuvaan henkilöön. Tällaista tulkintaa puoltaa myös se, että syrjintärikoksen tavoitteena on kaikenlaisen syrjinnän estäminen. Tällöin merkityksellistä ei ole se, missä ominaisuudessa teon kohteeksi joutuva henkilö osallistuu tilaisuuteen.</p>
        <p>19. Mainituilla perusteilla Korkein oikeus katsoo, ettei se seikka, että C on myös ollut järjestämässä jumalanpalvelusta, ole esteenä edellä mainitun säännöksen soveltamiselle.</p>
        <p>Perusoikeuden käyttämisen ja hyväksyttävän syyn arviointi</p>
        <p>20. A on vedonnut siihen, ettei hän ollut syyllistynyt syrjintään, koska hän oli käyttänyt perustuslain mukaista perusoikeuttaan olla osallistumatta uskonnon ja omantunnon vapautensa vastaiseen uskonnonharjoitukseen. Joka tapauksessa hänellä oli ollut vakaumuksensa vuoksi oikeus vaatia, ettei naispappi osallistunut jumalanpalvelukseen, ja asettaa siten tällainen ehto saarnaamiselleen.</p>
        <p>21. Korkein oikeus toteaa, ettei asiassa ole kysymys siitä, että A olisi jättänyt osallistumatta hänen uskonnon ja omantunnon vapautensa vastaiseen jumalanpalvelukseen, vaan siitä, että hän on saapunut pitämään saarnan jumalanpalveluksessa, johon oli osallistumassa hänen vakaumuksensa vastaisesti naispappi. Hänen menettelyään on näin ollen arvioitava perusoikeuksienkin toteutumisen kannalta tältä pohjalta.</p>
        <p>22. Perustuslain 6 §:n 2 momentin mukaan ketään ei saa ilman hyväksyttävää perustetta asettaa eri asemaan sukupuolen perusteella. Lain 11 §:n mukaan jokaisella on uskonnon ja omantunnon vapaus. Uskonnon ja omantunnon vapauteen sisältyy oikeus tunnustaa ja harjoittaa uskontoa, oikeus ilmaista vakaumus ja oikeus kuulua tai olla kuulumatta uskonnolliseen yhdyskuntaan. Kukaan ei ole velvollinen osallistumaan omantuntonsa vastaisesti uskonnon harjoittamiseen.</p>
        <p>23. Korkein oikeus toteaa, että perustuslain 11 §:ssä on uskonnon- ja omantunnonvapaus turvattu ilman nimenomaista rajoituslauseketta. Kysymys ei kuitenkaan ole ehdottomasta oikeudesta, vaan niin kuin perusoikeusuudistusta koskevassa hallituksen esityksessäkin (HE 309/1993 vp s. 56) on tähdennetty, rajoituslausekkeen puuttuminen ei merkitse sitä, että mainittuun vapauteen vedoten voitaisiin harjoittaa toimia, jotka loukkaavat ihmisarvoa tai muita perusoikeuksia tai ovat oikeusjärjestyksen perusteiden vastaisia. Syrjinnän ehkäiseminen on eräs perusoikeusjärjestelmän kannalta hyväksyttävä peruste rajoittaa uskonnollisten yhdyskuntien itsehallinnollista toimivaltaa ja oikeutta määrätä uskonnonharjoittamisen muodoista. Sama tarkoitus voi olla perusteena rajoittaa myös yksittäisen henkilön oikeuksia uskonnonharjoittamisen yhteydessä.</p>
        <p>24. Uskonnon ja omantunnon vapauteen kohdistuvien rajoitusten hyväksyttävyyden arvioinnissa on huomiota kiinnitettävä myös Suomea sitovien kansainvälisten sopimusten, erityisesti Euroopan ihmisoikeussopimuksen 14 artiklan sekä kansalaisoikeuksia ja poliittisia oikeuksia koskevan kansainvälisen yleissopimuksen 26 artiklan määräyksiin, jotka asettavat velvollisuuksia sukupuoleen perustuvan syrjinnän torjumiselle. Euroopan ihmisoikeussopimuksen 9 artiklassa turvataan myös uskonnonvapaus. Artiklan 2 kohdan mukaan henkilön vapaudelle tunnustaa uskontoaan tai uskoaan voidaan asettaa vain sellaisia rajoituksia, joista on säädetty laissa ja jotka ovat välttämättömiä demokraattisessa yhteiskunnassa muun muassa muiden henkilöiden oikeuksien ja vapauksien turvaamiseksi.</p>
        <p>25. Edellä olevan perusteella Korkein oikeus katsoo, ettei uskonnon ja omantunnon vapaus suojaa kaikkea sellaista toimintaa, jonka taustalla on henkilön uskonto tai usko. Henkilöltä voidaan edellyttää, että hän käyttäessään oikeuttaan harjoittaa uskontoa ottaa huomioon sekä oman että toisen erityisaseman niissä olosuhteissa, joissa uskontoa harjoitetaan. Tämän vuoksi henkilön, joka saapuu harjoittamaan uskontoa sellaisen yhteisön tilaisuuteen, jossa vallitsevat periaatteet eivät vastaa hänen omaa vakaumustaan, tulee ottaa huomioon nämä periaatteet etenkin, jos hänen vakaumuksensa mukainen käyttäytyminen johtaa selvään ihmisoikeusloukkaukseen kuten sukupuoleen perustuvaan syrjintään.</p>
        <p>26. Tässä tapauksessa A:lla, hänen saapuessaan saarnaamaan seurakunnan järjestämään jumalanpalvelukseen, ei ole ollut ristiriitatilanteen synnyttyä oikeutta uskonnonvapauden ja omantunnonvapauden perusteella asettaa ehtoa, ettei naispappi osallistu tilaisuuteen, eikä etenkään oikeutta loukata toista perusoikeutta, kuten syrjinnän kieltoa. Tämän vuoksi A:lla ei ole ollut menettelylleen hyväksyttävää syytä. Tämän seurauksena myöskään B:llä ei ole ollut menettelylleen hyväksyttävää syytä.</p>
        <p>Tahallisuus</p>
        <p>27. Niin kuin hovioikeus on todennut, syrjintärikoksessa tahallisuus edellyttää tietoisuutta syrjintäperusteen olemassaolosta ja merkityksen antamista sille henkilön kohtelussa. Sillä seikalla, että henkilö pitää itse käytöksensä syitä hyväksyttävinä, ei ole tässä arvioinnissa merkitystä.</p>
        <p>28. Tässä tapauksessa A ja B ovat tienneet, että he ovat menettelyllään asettaneet C:n ilmeisen eriarvoiseen ja miespuolisia pappeja huonompaan asemaan sukupuolen perusteella. Heidän menettelynsä on johtanut siihen, että C on joutunut luopumaan tehtävästään jumalanpalveluksessa. A ja B ovat siten menetelleet tahallisesti.</p>
        <p>29. A on vedonnut asiassa vielä rikoslain 4 luvun 1 ja 2 §:n vastuuvapausperusteisiin. Korkein oikeus toteaa tämän johdosta, että vaikka A ja B ovatkin olleet kirkkoon saapuessaan siinä käsityksessä, ettei naispappi osallistuisi jumalanpalvelukseen, he ovat ennen tilaisuuden alkamista sakastissa tulleet tietoisiksi C:n osallistumisesta. He ovat tällöin asettaneet C:n osallistumisen esteeksi sen, että tämä oli naispappi. He ovat siten teon hetkellä olleet selvillä kaikkien niiden seikkojen käsilläolosta, joita syrjinnän tunnusmerkistö edellyttää. Asiassa ei ole myöskään sellaisia seikkoja, joiden perusteella voitaisiin katsoa, että A ja B ovat erehtyneet pitämään tekoaan sallittuna.</p>
        <p>Rikoskumppanuus</p>
        <p>30. Hovioikeuden tuomiossa lausutuilla perusteilla Korkein oikeus katsoo, että A ja B ovat toimineet C:tä syrjiessään yhdessä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <p>Asian ovat ratkaisseet oikeusneuvokset Mikko Tulokas, Kari Kitunen, Gustav Bygglin, Hannu Rajalahti ja Jukka Sippo. Esittelijä Kari Vesanen.</p>
      </div>
    </div>
  </finlex:content>
</finlex:document>
