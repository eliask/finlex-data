<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840011t</dcterms:identifier>
  <finlex:ecliIdentifier>ECLI:FI:KKO:1984:II11</finlex:ecliIdentifier>
  <dcterms:title>KKO:1984-II-11</dcterms:title>
  <dcterms:description>
    <p>
      <strong>Oikeudenkäyntimenettely</strong>
    </p>
    <p>
      <strong>Kanne</strong>
    </p>
  </dcterms:description>
  <finlex:registerNumber>R79/1339</finlex:registerNumber>
  <dcterms:date pvm="19830511">1983-05-11</dcterms:date>
  <finlex:fileCopyNumber>1929/83</finlex:fileCopyNumber>
  <dcterms:issued pvm="19840124">1984-01-24</dcterms:issued>
  <dcterms:abstract>
    <p>Ratkaistessaan jutun, jossa sovinto oli sallittu, alemmat oikeudet olivat perustaneet ratkaisunsa seikkoihin, joihin asianosaiset eivät olleet vedonneet. Alempien oikeuksien ratkaisut kumottiin ja poistettiin.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19840011taloa0">ASIAN KÄSITTELY ALEMMISSA OIKEUKSISSA</a>
    <a href="19840011tyloa0">KORKEIN OIKEUS</a>
  </dcterms:tableOfContents>
  <finlex:content id="s19840011t.kko">
    <div>
      <h2 id="19840011taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>A:n ja B:n kanne</h3>
        <p>A ja B olivat C:n kuolinpesän osakkaille, D:lle 23.9.1975, E:lle 2.10.1975, F:lle 6.10.1975 ja G:lle 7.10.1975 tiedoksiannetun haasteen nojalla ja kannetta kehittäessään Espoon KO:ssa kertoneet, että A:n aviomies sekä B:n ja C:n isä K oli kuollut 27.12.1945, ja että hänen jälkeensä 4.4.1963 suoritetussa perinnönjaossa oli kuolinpesään kuulunut Espoon kaupungissa sijaitseva tila x jaettu siten, että leski A oli saanut tilasta puolet sekä tytär B ja poika, sittemmin edesmennyt C olivat saaneet kumpikin yhden neljäsosan. Perinnönjaossa oli todettu, että rakennukset kuuluivat C:lle. Tilaan oli 15.3.1948 myönnetty lainhuuto C:lle, joka oli kuitenkin edellä mainitussa perinnönjakotilaisuudessa myöntänyt, että kiinteistö kuului K:n kuolinpesään. Tästä huolimatta olivat kuitenkin 21.10.1971 kuolleen C:n kuolinpesän mainitut osakkaat myyneet tilan 12.9.1973 laaditulla kauppakirjalla. Sen vuoksi A ja B olivat vaatineet, että KO vahvistaisi, että mainitusta tilasta puolet kuului A:lle, neljäsosa B:lle ja ainoastaan neljäsosa C:n kuolinpesälle ja että KO velvoittaisi mainitut kuolinpesän osakkaat yhteisvastuullisesti palauttamaan saamastaan 187.000 markan määräisestä kokonaiskauppahinnasta puolet eli 93.500 markkaa A:lle ja neljäsosan eli 46.750 markkaa B:lle, mainitut määrät laillisine korkoineen haasteen tiedoksiantopäivästä lukien.</p>
      </div>
      <div>
        <h3>Espoon KO:n päätös 4.5.1976</h3>
        <p>D:n, E:n, F:n ja G:n vastustettua kannetta KO oli lausunut selvitetyksi, että C oli saanut vuonna 1948 lainhuudon tilaan x. Lainhuudon perustana olleen vuonna 1945 tehdyn kaupan oli hänen isänsä, vuonna 1945 kuollut K rahoittanut. K:n jälkeen vuonna 1963 toimitetussa perinnönjakokirjassa C oli muun muassa selittänyt suostuvansa siihen, että tila katsottiin sanotun kuolinpesän omaisuudeksi ja että hän oli valmis allekirjoittamaan säädetyssä muodossa tehtävän luovutuskirjan, jolla oli tarkoitus selittää pesän osakkaiden omistavan tilan seuraavasti: puolet omistaa A, yhden neljäsosan omistaa B sekä yksi neljäosa ja rakennukset jäivät hänen C:n omistukseen. Sen sijaan ei ollut näytetty sittemmin kuolleen C:n kieltäytyneen tai pätevästä syystä luopuneen allekirjoittamasta sanotunlaista luovutuskirjaa. C:n kuolinpesän osakkaat D, E, F ja G olivat vuonna 1973 myyneet sanotun tilan X Oy:lle perustettavan yhtiön lukuun 187.000 markan kauppahinnasta. Tilaan oli sittemmin myönnetty lainhuuto Asunto Oy Y:lle. Tilalla ei ollut myytäessä ollut kauppahintaan vaikuttaneita rakennuksia.</p>
        <p>Sen vuoksi ja koska sanottu vuonna 1963 laadittu perinnönjakokirja ei ollut tehty kiinteistön luovutuksesta tai kiinteistön luovutuksen esisopimuksesta säädetyssä muodossa, vaikka vainajan omistusoikeus tilaan ei ollut lainhuudolla selvitetty, KO oli lainhuudatuksesta ja kiinteistönsaannon moittimisajasta annetun lain 21 §:n 1 momentin ja maakaaren 1 luvun 2 §:n 1 momentin nojalla hylännyt kantajien A:n ja B:n vaatimuksen sanotun kiinteistön omistusoikeuden muunlaisesta vahvistamisesta kuin lainhuudatusasiakirjat osoittivat, mutta koska sanotussa perinnönjakokirjassa C oli selittänyt suostuvansa edellä selostettuun kiinteistön omistusoikeuden järjestelyyn, KO oli velvoittanut C:n kuolinpesän sanotut osakkaat palauttamaan saamanaan perusteettomana etuna sanotusta 187.000 markan kauppahinnasta A:lle 93.500 markkaa ja B:lle 46.750 markkaa, molemmat määrät kuittia vastaan ja 5 prosentin korkoineen haasteen tiedoksiantamisesta 6.10.1975 lukien ja korvaamaan A:n ja B:n oikeudenkäyntikulut tässä asiassa oikeuden kohtuullisiksi harkitsemalla 1.500 markalla.</p>
      </div>
      <div>
        <h3>Helsingin HO:n tuomio 5.9.1979</h3>
        <p>D ja hänen myötäpuolensa olivat saattaneet jutun HO:n tutkittavaksi ja vaatineet A:n ja B:n kanteen hylkäämistä ja korvausta oikeudenkäyntikuluista. B oli HO:ssa vastannut muutoksenhakemukseen ja vaatinut korvausta oikeudenkäyntikuluista.</p>
        <p>HO, joka oli todennut A:n kuolleen 27.5.1976, oli tutkinut jutun; ja koska C oli saamansa lainhuudon perusteella hallinnut kiinteistöä, paitsi omaan lukuunsa omistajana, myös A:n ja B:n lukuun sekä kysymyksessä olevan kiinteistön oli K:n jälkeen toimitetussa lainvoiman saaneessa perinnönjaossa katsottu kuuluvan jaettavana olleeseen omaisuuteen ja kiinteistö oli perintökaaren 23 luvun 9 §:ssä säädetyssä muodossa asianmukaisesti laaditun perinnönjakokirjan mukaan jaettu KO:n mainitsemalla tavalla ja kaikki vastaajat oli haastettu tähän oikeudenkäyntiin 7.10.1975, HO oli näillä ja KO:n muutoin mainitsemilla perusteilla katsonut, ettei ollut syytä muuttaa KO:n päätöstä muulla tavoin kuin että maksettavaksi tuomitulle määrälle oli laskettava korko 7.10.1975 lukien. Sen ohessa D:n myötäpuolineen tuli yhteisvastuullisesti suorittaa B:lle korvaukseksi hänellä HO:ssa olleista kuluista 400 markkaa.</p>
      </div>
    </div>
    <div>
      <h2 id="19840011tyloa0">KORKEIN OIKEUS</h2>
      <p>D, E, F ja G pyysivät lupaa hakea muutosta HO:n tuomioon ja lupahakemukseensa sisällyttivät muutoksenhakemuksen. Muutoksenhakemuksessaan he vaativat, että kanne hylättäisiin, ja korvausta oikeudenkäyntikuluistaan.</p>
      <p>KKO t. myönsi muutoksenhakuluvan, käsitteli jutun ja totesi, että A:n ja B:n vaatimus siitä, että C:n kuolinpesän osakkaat D, E, F ja G velvoitettaisiin palauttamaan saamastaan tilan kauppahinnasta kolme neljäsosaa, perustui kanteen mukaan siihen, että K:n jälkeen vuonna 1963 suoritetun perinnönjaon nojalla tilasta kuului puolet A:lle ja yksi neljäosa B:lle. Velvoittaessaan sanotut kuolinpesän osakkaat palauttamaan kanteessa tarkoitetut osat kauppahinnasta saamanaan perusteettomana etuna KO oli perustanut ratkaisunsa seikkaan, johon B ja A eivät olleet vedonneet. HO, jonka tämän johdosta olisi tullut kumota ja poistaa KO:n päätös suoritusvelvoitteen osalta, oli kuitenkin pysyttänyt KO:n päätöksen tältä osin, nojautuen, paitsi KO:n muutoin mainitsemiin perusteisiin, myös siihen seikkaan, että C oli saamansa lainhuudon perusteella hallinnut kiinteistöä, paitsi omaan lukuunsa omistajana, myös A:n ja B:n lukuun. Tähän seikkaan jutun kantajat eivät myöskään olleet vedonneet. Edellä olevan perusteella KKO kumosi ja poisti HO:n tuomion ja KO:n päätöksen suoritusvelvoitteen osalta. Tutkiessaan jutun KKO, todeten että kanneperusteena suoritusvelvoitteen osalta ollut vaatimus oli tullut lainvoimaisesti hylätyksi KO:n päätöksellä, hylkäsi myös kantajien suoritusvelvoitetta koskevan vaatimuksen ja vapautti D:n myötäpuolineen korvaamasta kantajien oikeudenkäyntikuluja. KO:n osalta 1.500 ja HO:n osalta 400 markkaa.</p>
      <div>
        <p>Ratkaisuun osallistuneet: oikeusneuvokset Manner, Takala ja Lindholm sekä ylimääräiset oikeusneuvokset Surakka ja Hagman)</p>
      </div>
    </div>
  </finlex:content>
</finlex:document>
