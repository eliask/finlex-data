<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840134t</dcterms:identifier>
  <finlex:ecliIdentifier>ECLI:FI:KKO:1984:II134</finlex:ecliIdentifier>
  <dcterms:title>KKO:1984-II-134</dcterms:title>
  <dcterms:description>
    <p>
      <strong>Vesilaki</strong>
    </p>
    <p>
      <strong>Kalastuslaki</strong>
    </p>
  </dcterms:description>
  <finlex:registerNumber>VE82/7</finlex:registerNumber>
  <dcterms:date pvm="19830929">1983-09-29</dcterms:date>
  <finlex:fileCopyNumber>3727/83</finlex:fileCopyNumber>
  <dcterms:issued pvm="19840724">1984-07-24</dcterms:issued>
  <dcterms:abstract>
    <p>VesiL:iin perustuvan luvan nojalla suoritetusta jäteveden mereen johtamisesta oli aiheutunut yleisen vesialueen kalakannalle vahinkoa. Kun valtiolla ei ole yleiseen vesialueeseen meressä kohdistuvaa kalastusoikeutta eikä sillä ollut ko. vesialueella yksityisiä kalastuspaikkoja, valtiolle ei yleisen vesialueen omistajana ollut aiheutunut VesiL 11 luvun 3 §:n 2 kohdan mukaan korvattavaa kalastuksen tuoton vähentymistä.</p>
    <p>Ään.</p>
  </dcterms:abstract>
  <p>IV-jaosto</p>
  <dcterms:tableOfContents>
    <a href="19840134taloa0">ASIAN KÄSITTELY ALEMMISSA OIKEUKSISSA</a>
    <a href="19840134tmuukas0">KORKEIN OIKEUS</a>
    <a href="19840134tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19840134t.kko">
    <div>
      <h2 id="19840134taloa0">ASIAN KÄSITTELY ALEMMISSA OIKEUKSISSA</h2>
      <p>Korkeimman oikeuden tuomio jäteveden mereen johtamisesta aiheutuneiden vahinkojen ja haittojen korvaamista koskevassa asiassa.</p>
      <p>Hakija</p>
      <p>Kemira Oy</p>
      <p>Vastapuoli</p>
      <p>Vesihallitus</p>
      <div>
        <h3>Ratkaisu, johon on haettu muutosta</h3>
        <p>Vesiylioikeuden päätös 9.12.1981</p>
      </div>
      <div>
        <h3>Länsi-Suomen vesioikeudelle saapunut hakemus</h3>
        <p>Rikkihappo Oy, nykyisin Kemira Oy, oli 29.5.1972 päivätyllä VEO:lle osoitetulla hakemuksella anonut lupaa yhtiön Porissa sijaitsevien Vuorikemian tehtaiden jätevesien johtamiseksi mereen tehtaiden laajennuksen valmistuttua. Hakemuskirjelmästä ilmeni muun muassa, että Länsi-Suomen VEO oli myöntänyt 11.9.1965 Vuorikemia Oy:lle luvan johtaa toistaiseksi titaanioksiditehtaan jätevedet mereen noin 4,5 km:n päähän Karhuluodon rannasta. Yhtiö oli ilmoittanut aikovansa laajentaa tehtaan tuotantokapasiteettia noin 45 prosentilla.</p>
        <p>VEO oli 26.6.1972 tekemällään päätöksellä määrännyt asian käsiteltäväksi katselmustoimituksessa, joka oli saatettu loppuun 15.6.1973.</p>
      </div>
      <div>
        <h3>Katselmustoimituksen toimitusmiesten lausunto ja sen johdosta tehdyt muistutukset</h3>
        <p>Toimitusmiehet olivat 20.7.1973 antamassaan lausunnossa muun muassa esittäneet, että Kemira Oy:n Vuorikemian tehtaille myönnettäisiin määrätyin ehdoin lupa johtaa titaanioksiditehtaan prosessijätevedet mereen myös tuotannon laajennuksen osalta nykyisen viemärijohdon purkukohdassa. Muun muassa vesialueiden omistajille jätevesien johtamisesta aiheutuneista ja aiheutuvista vahingoista ajalta 1961 - 1978 oli lausunnossa esitetty Kemira Oy:n suoritettavaksi lausunnossa ilmenevät ennakkokorvaukset. Yleisen vesialueen osalta vesihallitukselle suoritettava ennakkokorvaus oli 1.799,926 mk. Lisäksi kalastajille oli esitetty maksettavaksi erinäisiä korvauksia.</p>
        <p>Vesihallitus ja Kemira Oy olivat eräiden muiden ohella esittäneet muistutuksensa toimitusmiesten lausunnon johdosta.</p>
        <p>Vesihallituksella ei ollut muistutuksessaan huomauttamista lausunnon johdosta.</p>
        <p>Kemira Oy oli muistutuksessaan katsonut muun muassa, ettei valtio ollut oikeutettu saamaan korvausta yleisen vesialueen arvon alenemisen johdosta.</p>
      </div>
      <div>
        <h3>Länsi-Suomen VEO:n ratkaisu</h3>
        <p>VEO oli 6.6.1975 antamassaan päätöksessä lausunut muun muassa, että vesialueiden käytön vaikeutumisesta ja tuoton vähenemisestä oli korvattavaa vahinkoa aiheutunut vain Kuuminaisten niemen ja Mäntyluodon väliselle vesialueelle ja että valtiolle yleisen vesialueen omistajana ei tullut välittömiä kalastusvahinkoja. VEO oli päätöksessään mainituilla perusteilla ja ehdoilla myöntänyt Kemira Oy:lle luvan muun muassa Porissa olevan yhtiön Vuorikemian titaanioksiditehtaan prosessijätevesien johtamiseen mereen myös tuotannon laajentamisen osalta nykyisen viemärijohdon purkukohdassa, joka sijaitsee noin 4,5 km:n päässä Karhuluodon rannasta.</p>
        <p>Kemira Oy:n oli maksettava jäteveden johtamisesta 1.4.1966 -1979 aiheutuneesta ja aiheutuvasta vahingosta, haitasta ja muusta edunmenetyksestä vesihallitukselle yleisen vesialueen osalta 150.000 markkaa 6 prosentin vuotuisine korkoineen 20.7.1973 lukien sekä eräille muille VEO:n päätöksestä tarkemmin ilmenevät korvaukset.</p>
        <p>Kemira Oy oli eräiden muiden ohella hakenut VEO:n päätökseen muutosta korkeimmassa hallinto-oikeudessa. KHO oli 11.12.1975 antamallaan päätöksellä ratkaissut asian muulta kuin rahakorvauksia koskevalta osalta ja viimeksi mainitulta osalta siirtänyt asian VYO:n käsiteltäväksi.</p>
      </div>
      <div>
        <h3>Vesiylioikeuden ratkaisu</h3>
        <p>VYO, oli 9.12.1981 antamassaan päätöksessään katsonut, ettei ollut syytä muuttaa VEO:n päätöstä.</p>
      </div>
    </div>
    <div>
      <h2 id="19840134tmuukas0">KORKEIN OIKEUS</h2>
      <p>Kemira Oy on pyytänyt valituslupaa ja muutoksenhakemuksessaan vaatinut, että yleisen vesialueen osalta vesihallitukselle maksettavaksi määrätty korvaus poistettaisiin.</p>
      <p>Kemira Oy:lle on myönnetty valituslupa 4.10.1982. Vesihallitus on antanut hakemuksen johdosta pyydetyn vastauksen.</p>
    </div>
    <div>
      <h2 id="19840134tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Kemira Oy:n Vuorikemian titaanioksiditehtaan prosessijätevesien johtamisesta mereen on veden laadun vahingollisen muuttumisen johdosta aiheutunut yleisen vesialueen kalakannalle vahinkoa. Yleisellä vesialueella meressä on jokaisella Suomen kansalaisella oikeus harjoittaa kalastusta. Valtiolla ei ole yleiseen vesialueeseen meressä kohdistuvaa kalastusoikeutta eikä ole edes väitetty, että sillä olisi ollut kysymyksessä olevalla vahinkoa kärsineellä yleisellä vesialueella yksityisiä kalastuspaikkoja. Kalastuksesta tällä alueella ei siten ole ollut valtiolle yleisen vesialueen omistajana varallisuusarvoista etua eikä sille näin ollen ole aiheutunut vesilain 11 luvun 3 §:n 2 kohdan mukaan korvattavaa kalastuksen tuoton vähentymistä. Yhtiön suorittaman toimenpiteen johdosta valtiolle ei ole koitunut muutakaan yleisen vesialueen tuoton vähentymistä eikä myöskään mitään sanotun alueen käytön vaikeutumisen perusteella korvattavaa vahinkoa.</p>
      </div>
      <div>
        <h3>Lainkohdat</h3>
        <p>Laki oikeudesta yleisiin vesialueisiin 3 §</p>
        <p>Kalastuslaki 28.9.1951 2 ja 5 §</p>
      </div>
      <div>
        <h3>Tuomiolauselma</h3>
        <p>VYO:n ja VEO:n päätökset kumotaan kysymyksessä olevalta osin sekä Kemira Oy vapautetaan velvollisuudesta suorittaa vesihallitukselle yleisen vesialueen osalta tuomittua korvausta 150.000.</p>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Heinonen: Viemärijohdon purkuaukon sijainnin perusteella on selvää, että Vuorikemian tehtaiden jätevesien johtaminen mereen on pilannut ja huonontanut yleistä vesialuetta vähintään samassa määrin kuin vieressä sijaitsevia yksityisiä vesialueita sekä siten aiheuttanut vahinkoa ja haittaa myös yleiselle vesialueelle. Onko tästä sitten aiheutunut sellaista taloudellista tappiota, joka vesilain 11 luvun säännösten mukaan on korvattava?</p>
        <p>VEO, jonka päätökseen VYO on tältä osin yhtynyt, on vastannut tähän kysymykseen myöntävästi ja tuominnut Kemira Oy:n maksamaan vesihallitukselle vahingonkorvausta yleisen vesialueen osalta käytön vaikeutumisesta ja tuoton vähenemisestä. Nimenomaan on todettu, ettei valtiolle yleisen vesialueen omistajana ole aiheutunut välittömiä kalastusvahinkoja.</p>
        <p>Valtion ei ole edes väitetty käyttäneen yleistä vesialuetta siten, että sille tällä perusteella olisi aiheutunut taloudellista tappiota. Sen sijaan yleisen vesialueen erilainen virkistyskäyttö on aivan ilmeisesti vaikeutunut. Nykyisin valtion odotetaan järjestävän edellytyksiä myös luonnon virkistyskäytölle. Virkistyskäytön vaikeutuminen tai estyminen jollakin ennestään yleisessä käytössä olleella alueella voi synnyttää valtiota taloudellisestikin rasittavia paineita luonnon virkistyskäytön edistämiseen muualla.</p>
        <p>Myöskin erilaiset ympäristönsuojelulliset arvot kärsivät yleisen vesialueen pilaantumisesta. Osa näistä arvoista on myös taloudellisesti merkittäviä. Esimerkiksi puhtaalla luonnolla on taloudellista arvoa Suomen matkailuelinkeinolle.</p>
        <p>Yleisen vesialueen huononeminen on siten valtiolle myös taloudellisesti merkityksellistä. Sen vuoksi päädyn siihen, että valtiolle aiheutuu yleisen vesialueen huononemisesta sellaista taloudellista tappiota, joka vahingon aiheuttajan on vesilain 11 luvun 3 §:n 2 kohdan mukaan korvattava.</p>
        <p>Vaikka edellä esitetty korvausperuste ei ole täysin sama kuin vesituomioistuimilla, en katso korvausperusteen saavuttaneen sellaista oikeusvoimaa, joka estäisi korvauksen tuomitsemisen.</p>
        <p>Edellä esitetyillä perusteilla jätän VYO:n päätöksen lopputuloksen vesihallitukselle tuomitun korvauksen osalta pysyväksi.</p>
        <div>
          <p>Ratkaisuun osallistuneet: oikeusneuvokset Heinonen, Riihelä ja af Hällström sekä ylimääräiset oikeusneuvokset Rosokivi ja Lager</p>
        </div>
      </div>
    </div>
  </finlex:content>
</finlex:document>
