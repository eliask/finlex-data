<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840220t</dcterms:identifier>
  <finlex:ecliIdentifier>ECLI:FI:KKO:1984:II220</finlex:ecliIdentifier>
  <dcterms:title>KKO:1984-II-220</dcterms:title>
  <dcterms:description>
    <p>
      <strong>Ulosottolaki</strong>
      <span>Kiinteistön pakkohuutokauppa</span>
    </p>
  </dcterms:description>
  <finlex:registerNumber>S83/585</finlex:registerNumber>
  <dcterms:date pvm="19831128">1983-11-28</dcterms:date>
  <finlex:fileCopyNumber>4551/83</finlex:fileCopyNumber>
  <dcterms:issued pvm="19841219">1984-12-19</dcterms:issued>
  <dcterms:abstract>
    <p>B:llä, jonka omistama kiinteistö myytiin ulosottotoimin sen edellisen omistajan A:n velasta, ei voinut olla panttioikeutta omaan kiinteistöönsä. B:n pakkohuutokaupassa valvomansa saamisen perusteeksi esittämiä A:n tunnustamia kiinnitettyjä haltijavelkakirjoja ei sen vuoksi ollut otettava huomioon alinta hyväksyttävää tarjousta määrättäessä eikä kauppahintaa maksettaessa ja jaettaessa.</p>
    <p>Ään.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19840220taloa0">ASIAN KÄSITTELY ALEMMISSA OIKEUKSISSA</a>
    <a href="19840220tyloa0">KORKEIN OIKEUS</a>
  </dcterms:tableOfContents>
  <finlex:content id="s19840220t.kko">
    <div>
      <h2 id="19840220taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Velkojainkeskustelu ja pakkohuutokauppa</h3>
        <p>Ylitornion piirin nimismies oli Lapin lääninveroviraston ynnä muiden ulosmittausvelkojien hakemuksesta 15.2.1982 toimittanut pakkohuutokaupan, jossa oli A:n veloista myyty hänen aikaisemmin omistamansa, mutta ennen pakkohuutokauppaa hänen entisen vaimonsa B:n omistukseen heidän avioeronsa jälkeen 11.5.1978 toimitetussa osituksessa siirtynyt Veikkola niminen tila RN:o 15:27 Pellon kunnan Pellon kylässä.</p>
        <p>Ennen huutokauppaa samana päivänä pidetyssä velkojainkeskustelussa, jota aikaisemmin jo osa velkojista oli postitse valvonut saatavansa ja jossa osa velkojista oli vielä saataviaan ilmoittanut, myös B, joka oli nimismiehelle ilmoittanut saaneensa Veikkolan tilan 11.5.1978 hänen ja A:n välillä toimitetussa osituksessa omistukseensa, oli viiden Veikkolan tilaan kiinnitetyn haltijavelkakirjan nojalla valvonut saataviaan A:lta 93.000 markkaa korkoineen ja kuluineen.</p>
        <p>Nimismies oli keskustelussa tekemäänsä velkojainluetteloon ottanut ulosmitattuja saatavia ja niin ollen myös lääninveroviraston valvomaa saamista paremmille etuoikeussijalle B:n valvoman määrän siten, että hän oli tämän saamisiksi merkinnyt 4. etuoikeussijalle 13.200, 5. etuoikeussijalle 39.100, 5. a etuoikeussijalle 13.200 ja 6. etuoikeussijalle 35.700 ja 26.300 markkaa eli kaikkiaan 127.500 markkaa.</p>
        <p>Alinta hyväksyttävää tarjousta laskiessaan nimismies oli kauppasummasta suoritettavana määränä ottanut huomioon B:n valvoman saamisen. Täytäntöönpanokustannukset sekä 2. ja 3. etuoikeussijalle merkityt saatavat mukaan lukien nimismies oli alimmaksi tarjoukseksi määrännyt ja velkojainluetteloon merkinnyt 148.000 markkaa.</p>
        <p>Pakkohuutokaupassa B oli tehnyt tilasta korkeimman hyväksytyn tarjouksen 148.000 markkaa.</p>
      </div>
      <div>
        <h3>Vaatimukset ja ratkaisu Lapin lääninhallituksessa</h3>
        <p>Lääninverovirasto oli lääninhallitukselle tekemässään muutoksenhakemuksessa katsonut, että osituksessa tapahtunut luovutus B:lle oli ulosottolain 7 luvun 3 §:n 2 momentin mukaan mitätön, koska luovutus oli tapahtunut tilan ollessa myymis- ja hukkaamiskiellossa 30.3.1978 toimitetun ulosmittauksen johdosta. Lääninverovirasto oli lisäksi todennut, että avioliittolain 57 §:n 1 momentin mukaan puoliso sai ulosmittauksessa saatavasta, joka hänellä oli toiselta puolisolta, maksun vasta muiden velkojien jälkeen eikä saanut saatavalleen pankkioikeutta toisen puolison omaisuuteen.</p>
        <p>Vielä lääninverovirasto oli todennut, ettei B ollut edes väittänyt, että hänellä olisi A:lta saatavaa, ja katsonut, ettei B:llä mitään saatavaa A:lta ollutkaan.</p>
        <p>Sen vuoksi lääninverovirasto oli vaatinut, että nimismiehen laatimaa velkojainluetteloa muutettiin siten, että lääninveroviraston saatavat siirrettiin etuoikeusjärjestyksessä B:n saamisiksi merkittyjen määrien edelle. Lisäksi lääninverovirasto oli vaatinut, että B määrättiin maksamaan kauppahinta rahassa niin, että lääninverovirasto sai saatavilleen suorituksen.</p>
        <p>Lääninhallitus p. 3.9.1982 oli todennut, että Veikkolan tila oli ulosmitattu 30.3.1978 ja että B oli saanut kysymyksessä olevat tilaan kiinnitetyt haltijavelkakirjat haltuunsa 11.5.1978 hänen ja A:n välillä toimitetun osituksen jälkeen. Sen vuoksi ja kun B ei saadakseen haltijavelkakirjat haltuunsa ollut voinut saada panttioikeutta ulosmitattuun tilaan, lääninhallitus oli ulosottolain 4 luvun 30 §:n 2 momentin ja 7 luvun 3 §:n 3 momentin nojalla muuttanut velkojainluetteloa siten, että se oli määrännyt B:n mahdolliset saatavat siirrettäväksi etuoikeudettomien saatavien ryhmään lääninveroviraston valvomien saatavien jälkeen, sekä määrännyt, että alinta hyväksyttävää tarjousta oli vastaavasti korjattava.</p>
      </div>
      <div>
        <h3>Vaatimukset Rovaniemen HO:ssa</h3>
        <p>B oli HO:lle tekemässään muutoksenhakemuksessaan ilmoittanut maksaneensa A:n rakennuslainoja ja ottaneensa osituksessa vastatakseen tilaan kohdistuneista veloista sekä saaneensa osituksen jälkeen panttivelkakirjoja haltuunsa vakuudeksi saamisistaan A:lta ja sen vuoksi vaatinut, että lääninhallituksen päätös kumotaan ja ettei velkojainluetteloa muuteta.</p>
      </div>
      <div>
        <h3>HO:n päätös 29.4.1983</h3>
        <p>HO oli todennut, että B ja A oli tuomittu avioeroon 21.4.1978 ja, että Veikkolan tila oli 30.3.1978 toimitetun ulosmittauksen sitä estämättä 11.5.1978 heidän välillään toimitetussa omaisuuden osituksessa siirtynyt B:tä ja A:ta sitovasti B:lle.</p>
        <p>Ne kiinnitetyt haltijavelkakirjat, joiden nojalla B oli velkojainkeskustelussa valvontansa suorittanut, oli tullut ulosottolain 5 luvun 26 §:n mukaan merkitä velkojainluetteloon sillä etuoikeudella, joka niille lain mukaan oli kuulunut ja jonka rasitustodistus oli osoittanut, kuten nimismies oli tehnytkin.</p>
        <p>Koska nämä haltijavelkakirjat olivat velkojainluetteloa laadittaessa olleet senhetkisen omistajan B:n hallussa ja kun hänellä itsellään ei ollut voinut olla panttioikeutta omaan tilaansa, velkojainluetteloon olisi tullut lisäksi merkitä, ettei hänen hallussaan olleita velkakirjoja oteta huomioon alinta hyväksyttävää tarjousta määrättäessä eikä kauppahintaa maksettaessa ja jaettaessa.</p>
        <p>Nimismies ei kuitenkaan ollut näin menetellyt, vaan oli ottanut puheena olevat haltijavelkakirjat huomioon alinta hyväksyttävää tarjousta laskiessaan. Velkojainluetteloa laadittaessa oli siten menettelyvirhe, jonka johdosta alin hyväksyttävä tarjous oli laskettu väärin ja joka niin ollen oli vaikuttanut pakkohuutokaupan kulkuun kokonaisuudessaan.</p>
        <p>Sen vuoksi ja kun virheen oikaiseminen ei muutoin ollut mahdollista HO oli kumonnut lääninhallituksen päätöksen ja kysymyksessä olevan pakkohuutokaupan ja määrännyt, että Veikkolan tila oli viivytyksettä tämän päätöksen saatua lainvoiman uudella pakkohuutokaupalla laillisessa järjestyksessä myytävä.</p>
      </div>
    </div>
    <div>
      <h2 id="19840220tyloa0">KORKEIN OIKEUS</h2>
      <p>Pyytäen valituslupaa B haki muutosta HO:n päätökseen. Valituslupa myönnettiin ja Lapin lääninverovirasto antoi siltä hakemuksen johdosta pyydetyn vastauksen.</p>
      <p>KKO p. totesi, ettei HO ollut kuullut, niin kuin olisi pitänyt, B:n lääninhallituksen päätöksestä tekemän valituksen johdosta muita pakkohuutokauppavelkojia. Kun nämä lääninverovirastoa lukuun ottamatta kuitenkin olivat tyytyneet ulosottomiehen laatimaan velkojainluetteloon ja lääninverovirastoa oli B:n valituksen johdosta KKO:ssa kuultu, KKO viivytyksen välttämiseksi otti asian tutkittavakseen.</p>
      <p>KKO katsoi, ette B ollut esittänyt syytä muuttaa HO:n päätöstä, joka perusteineen jätettiin pysyväksi. Samalla KKO totesi velkojainluettelon 5. kohdassa tarkoitetun haltijavelkakirjan pääoman olevan jutussa esitetyn 10.6.1981 päivätyn rasitustodistuksen mukaan vain 3.000 markkaa ja sille kolmelta vuodelta laskettavan koron olevan siten vastaavasti 900 markkaa.</p>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Ketola totesi: Totean, ettei HO ole kuullut B:n lääninhallituksen päätöksestä tekemän valituksen johdosta muita pakkohuutokauppavelkojia. Kun nämä lääninverovirastoa lukuun ottamatta kuitenkin ovat tyytyneet nimismiehen laatimaan velkojainluetteloon ja lääninverovirastoa on kuultu täällä, tutkin viivytyksen välttämiseksi asian palauttamatta sitä HO:een.</p>
        <p>Veikkolan tila on B:n ja A:n välisessä osituksessa siirtynyt B:lle häntä ja A:ta sitovasti. Kun toisaalta tila oli jo ennen avioeroakin ulosmitattu ja ulosmittaus on johtanut pakkohuutokauppaan, sanottu siirtyminen on jäänyt muihin ulosmittausvelkojiin nähden pätemättömäksi. Tämän B:n aseman ja senkin vuoksi, että B olisi voinut kysymyksessä olevien haltijavelkakirjojen nojalla saada väittämänsä panttioikeuden Veikkolan tilaan vasta avioeron jälkeen, jolloin tila siis jo oli ulosmitattu, B:llä ei ole pakkohuutokaupassa ollut mahdollisista saatavistaan panttioikeutta tilaan.</p>
        <p>Tämän huomiotta jättämisestä velkojainluettelon laatimisessa ja alinta hyväksyttävää tarjousta laskettaessa aiheutuneiden virheiden vuoksi määrään kuten HO Veikkolan tilan myytäväksi uudella pakkohuutokaupalla. Tällöin on B:n mahdolliset saatavat siirrettävä etuoikeudettomien saatavien ryhmään ja otettava huomioon, että laaditun velkojainluettelon 5 kohdassa tarkoitetun velan pääoma on 3.000 markkaa siinä mainitun 30.000 markan asemasta ja kolmelta vuodelta laskettava korko siten vastaavasti 900 markkaa.</p>
        <p>Oikeusneuvos Saarni-Rytkölä oli samaa mieltä kuin oikeusneuvos Ketola.</p>
      </div>
      <div>
        <p>Ratkaisuun osallistuneet: oikeusneuvokset Portin ja Lehtonen sekä ylimääräinen oikeusneuvos Mäkinen</p>
      </div>
    </div>
  </finlex:content>
</finlex:document>
