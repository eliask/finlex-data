<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840146t</dcterms:identifier>
  <finlex:ecliIdentifier>ECLI:FI:KKO:1984:II146</finlex:ecliIdentifier>
  <dcterms:title>KKO:1984-II-146</dcterms:title>
  <dcterms:description>
    <p>
      <strong>Ulosottolaki</strong>
      <span>Ulosmittaus Aviopuolisoiden omaisuuden ulosmittaus</span>
    </p>
  </dcterms:description>
  <finlex:registerNumber>S84/192</finlex:registerNumber>
  <dcterms:date pvm="19840601">1984-06-01</dcterms:date>
  <finlex:fileCopyNumber>2025</finlex:fileCopyNumber>
  <dcterms:issued pvm="19840913">1984-09-13</dcterms:issued>
  <dcterms:abstract>
    <p>Aviopuolisot A ja B oli Oy X:n toimintaan liittyneiden tekojen perusteella velvoitettu yhteisvastuullisesti suorittamaan vahingonkorvausta valtiolle. Tämän maksuvelvollisuuden täytti A:n ja B:n puolesta annetun takauksen perusteella C. Sen jälkeen Oy X:n konkurssipesästä kertyi jako-osuutta valtiolle, joka tämän vuoksi palautti yhteisesti A:lle ja B:lle liikaa perityn vahingonkorvauksen. Palautetuista varoista vajaa puolet ulosmitattiin B:n veloista. Tämä oli hyväksyttävää, vaikka A oli ulosmittauksen jälkeen omista varoistaan maksanut C:lle sen takauksen perusteella valtiolle suorittaman maksun johdosta syntyneen saatavan A:lta ja B:ltä.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19840146taloa0">ASIAN KÄSITTELY ALEMMISSA OIKEUKSISSA</a>
    <a href="19840146tyloa0">KORKEIN OIKEUS</a>
  </dcterms:tableOfContents>
  <finlex:content id="s19840146t.kko">
    <div>
      <h2 id="19840146taloa0">ASIAN KÄSITTELY ALEMMISSA OIKEUKSISSA</h2>
      <p>A oli Suomen valtiolle 12.5.1982 ja miehelleen B:lle 13.5.1982 tiedoksi toimituttamansa haasteen nojalla Joensuun RO:ssa lausunut, että Helsingin RO oli 27.1.1978 julistamallaan päätöksellä, jonka Helsingin HO oli 14.12.1978 antamallaan päätöksellä jättänyt nyt kysymyksessä olevassa osassa pysyväksi, velvoittanut A:n ja B:n yhteisvastuullisesta Oy X:n hallituksen jäseninä suorittamaan valtiolle maksamattomia ennakonpidätyksiä ja työnantajan sosiaaliturvamaksuja yhteensä 83.909,36 markkaa 5 prosentin korkoineen 27.1.1978 lukien samalla määräten, että tuomitusta määrästä oli vähennettävä, mitä siitä Oy X:n konkurssipesästä ehkä oli valtiolle suoritettu tai muuten asianmukaisen maksulipun perusteella oli saatu perityksi. Pankki C oli 16.10.1980 sitoutunut A:n ja B:n puolesta omavelkaiseen takaukseen mainitun määrän ja sen koron maksamisesta valtiolle. Pankkitakauksen vastavakuudeksi oli pantattu A:n omistamat asunto-osakeyhtiö Y:n osakkeet n:ot 4913 - 5833. B ei olisi heikon taloudellisen asemansa vuoksi pystynyt antamaan vakuutta eikä järjestämään takausta. Pankki oli kuitenkin antanut takaussitoumuksen sekä A:n että B:n puolesta , koska korvausvelvollisuus oli määrätty heille yhteisvastuullisesti. Uudenmaan lääninveroviraston vaatimuksesta pankki oli 9.2.1981 maksanut valtiolle takauksen määrän korkoineen yhteensä 96.635,65 markkaa. A oli maksanut omilla varoillaan pankille sen valtiolle suorittaman määrän. Valtion saatua Oy X:n konkurssipesästä jako-osuutena ennakonpidätys- ja sosiaaliturvamaksuja, Uudenmaan lääninhallitus oli suorittanut 10.11.1981 Joensuun kaupunginvoudin kautta A:lle ja B:lle yhteisesti liikaa maksettuja ennakonpidätyksiä ja työnantajan sosiaaliturvamaksuja 82.909,89 markkaa ja sille korkoa 3.689,50 markkaa. Joensuun kaupunginvoudinviraston ulosottoapulainen oli 16.11.1981 ulosmitannut mainituista määristä yhteensä 86.599,39 markasta perittävänä olleiden B:n velkojen maksuun 42.153 markkaa. A:n valitettua ulosmittauksesta Joensuun maistraatille, maistraatti oli 17.2.1982 antamallaan päätöksellä keskeyttänyt ulosmittauksen toistaiseksi ja määrännyt A:n ulosottolain 4 luvun 10 §:n 2 momentin nojalla näyttämään toteen väittämänsä oikeuden mainittuihin varoihin. Sen vuoksi A oli vaatinut vahvistettavaksi, että hän omisti sanotut B:n saatavista ulosmitatut 42.153 markkaa korkoineen.</p>
      <p>Valtion vastustettua kannetta RO, jonne B oli jäänyt saapumatta ja jossa A ja valtio olivat vaatineet korvausta oikeudenkäyntikuluistaan, p. 12.10.1982 oli lausunut selvitetyksi, että Helsingin RO oli 27.1.1978 julistamallaan päätöksellä velvoittanut A:n ja B:n yhteisvastuullisesti Oy X:n hallituksen jäseninä suorittamaan valtiolle maksamattomina ennakonpidätyksinä ja sosiaaliturvamaksuina yhteensä 83.909 markkaa 36 penniä 5 prosentin korkoineen 27.1.1978 lukien määräten samalla, että tuomitusta vahingonkorvauksesta oli kuitenkin vähennettävä, mitä siitä Oy X:n konkurssipesästä ehkä oli valtiolle suoritettu tai muuten asianmukaisen maksulipun perusteella oli saatu perityksi. Helsingin HO, jonne muun muassa A ja B olivat valittaneet RO:n päätöksestä, oli 14.12.1978 antamallaan päätöksellä määrännyt, että RO:n päätös jäi edelleen mainitun vahingonkorvauksen osalta voimaan.</p>
      <p>Pankki C oli 16.10.1980 sitoutunut sekä A:n että B:n puolesta omavelkaiseen takaukseen edellä mainitun Helsingin HO:n päätöksessä mainitun vahingonkorvauksen asianmukaisesta suorittamisesta. Pankkitakauksen vastavakuudeksi oli pankille pantattu asunto-osakeyhtiö Y:n osakkeet numerot 4913 - 5833. Pankki oli Uudenmaan läänin veroviraston vaatimuksesta 9.2.1981 joutunut maksamaan pankkitakauksen perusteella valtiolle korkoineen yhteensä 96.635 markkaa 65 penniä, minkä määrän A oli omilla varoillaan kokonaisuudessaan maksanut takaisin pankille 19.2.1982 mennessä. Kun valtiolle oli kertynyt Oy X:n konkurssipesästä jako-osuutena ennakonpidätys- ja sosiaaliturvamaksuja, Uudenmaan lääninhallitus oli 10.11.1981 Joensuun kaupunginvoudin kautta palauttanut A:lle ja B:lle yhteisesti liikaa maksettuna ennakonpidätys- ja sosiaaliturvamaksumääränä 82.909 markkaa 89 penniä ja sille korkoa 3.689 markkaa 50 penniä. Joensuun kaupunginvoudin viraston ulosottoapulainen oli 16.11.1981 ulosmitannut palautetuista varoista kaupunginvoudin virastossa perittävä olleiden B:n velkojen maksuun 42.153 markkaa. A:n valitettua ulosmittauksesta ja väitettyä, että ulosmitatut varat kuuluivat hänelle, Joensuun maistraatti oli 17.2.1982 antamallaan päätöksellä osoittanut A:n näyttämään oikeudessa toteen väittämänsä oikeuden mainittuihin varoihin.</p>
      <p>Sen vuoksi ja kun A ja B oli yhteisvastuullisesti velvoitettu suorittamaan valtiolle edellä mainitut ennakonpidätys- ja sosiaaliturvamaksut, valtion liikaa maksettuina palauttamat korvaukset oli olleet A:n ja B:n yhteisiä varoja, huolimatta siitä, että A oli omasta puolestaan ja miehensä B:n puolesta omilla varoillaan maksanut pankille C takaisin sen sekä B:n että A:n puolesta antaman pankkitakauksen perusteella maksaman määrän. Koska kysymys näin ollen oli ollut A:n ja B:n yhteisistä varoista, joista oli voitu suorittaa edellä mainittu ulosmittaus, ja kun A voi regressiteitse vaatia liikaa maksamansa osuuden B:ltä, jos hän sitä haluaa, RO oli hylännyt kanteen ja velvoittanut A:n korvaamaan valtiolle valtion oikeudenkäyntikulut 1.100 markalla.</p>
      <p>Itä-Suomen HO, jonka tutkittavaksi A oli saattanut jutun, t. 22.12.1983 oli katsonut selvitetyksi, että pankki C oli maksanut A:n ja B:n puolesta antamansa omavelkaisen takauksen perusteella valtiolle mainitut 96.635,65 markkaa. Sanotuista varoista A:lle ja B:lle palautettu määrä ei ollut, vaikka pankkitakauksen vastavakuutena oli käytetty A:n omaisuutta ja vaikka A olisi maksanut pankin takautumissaatavan, ollut yksin A:n varoja vaan varat olivat olleet puolisoiden yhteisiä. Sen vuoksi ja kun ei ollut väitetty, että A:lle ja B:lle palautetuista varoista olisi ulosmitattu enemmän kuin B:n osuutena pidettävä puolet, HO oli jättänyt asian RO:n päätöksen lopputuloksen varaan ja velvoittanut A:n suorittamaan valtiolle korvaukseksi vastineen HO:een toimittamisesta aiheutuneista kuluista 240 markkaa.</p>
    </div>
    <div>
      <h2 id="19840146tyloa0">KORKEIN OIKEUS</h2>
      <p>Pyytäen valituslupaa A haki muutosta HO:n tuomioon. Lupa myönnettiin. Pohjois-Karjalan lääninverovirasto Suomen valtion edustajana ja B antoivat vastaukset.</p>
      <p>KKO t. lausui perusteluinaan:</p>
      <p>A ja B ovat olleet yhteisvastuullisesti velvollisia suorittamana valtiolle vahingonkorvausta 83.909,36 markkaa ja sille korkoa viisi prosenttia 27.1.1978 lukien. Tämän maksuvelvollisuutensa he ovat täyttäneet 9.2.1981, jolloin pankki C on A:n ja B:n puolesta antamansa takauksen perusteella maksanut määrän korkoineen valtiolle. A:n ja B:n vahingonkorvausvastuun perusteena ovat olleet Oy X:n laiminlyödyt ennakonpidätys- ja sosiaaliturvamaksut. Heidän maksuvelvollisuutensa on siten ollut toissijainen konkurssiin luovutetun yhtiön varoista valtiolle kertyviin suorituksiin verrattuna. Kun valtio A:n ja B:n vahingonkorvausvelvollisuuden täyttämisen jälkeen on saanut konkurssipesästä jako-osuutta saatavilleen, valtio on tullut velvolliseksi palauttamaan A:lle ja B:lle heiltä liikaa perityn vahingonkorvauksen. Valtio on palauttanut varat, määrältään 82.909,89 markkaa ja korkoa 3.689,50 markkaa, 10.11.1981. Ne on suoritettu yhteisesti A:lle ja B:lle, koska ne ovat tulleet valtiolle heidän yhteisvastuullisen maksuvelvollisuutensa perusteella. Varoista vajaa puolet eli 42.153 markkaa on ulosmitattu 16.11.1981 B:n veloista. Tämä on tuossa vaiheessa ollut hyväksyttävää, koska A ja B ovat yhdessä, kumpikin puoleksi omistaneet palautetut varat. Se seikka, että A on ulosmittauksen jälkeen, ilmoituksensa mukaan omista varoistaan, maksanut pankille sillä A:lta ja B:ltä olleen saatavan, ei ole voinut tuottaa hänelle oikeutta B:n osuudesta ulosmitattuihin varoihin.</p>
      <p>Edellä lausumillaan perusteilla KKO jätti HO:n tuomion lopputuloksen pysyväksi. A velvoitettiin suorittamaan valtiolle korvaukseksi vastauksen antamisesta KKO:ssa olleista kuluista 400 markkaa.</p>
      <div>
        <p>Ratkaisuun osallistuneet: oikeusneuvokset Leivonen, Heinonen, Nybergh, Hiltunen ja Ketola</p>
      </div>
    </div>
  </finlex:content>
</finlex:document>
