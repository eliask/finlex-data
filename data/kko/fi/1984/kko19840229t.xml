<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840229t</dcterms:identifier>
  <finlex:ecliIdentifier>ECLI:FI:KKO:1984:II229</finlex:ecliIdentifier>
  <dcterms:title>KKO:1984-II-229</dcterms:title>
  <dcterms:description>
    <p>
      <strong>Perinnönjako</strong>
    </p>
    <p>
      <strong>Avioliittolaki</strong>
      <span>XXIV Omaisuuden ositus</span>
    </p>
  </dcterms:description>
  <finlex:registerNumber>S84/528</finlex:registerNumber>
  <dcterms:date pvm="19841005">1984-10-05</dcterms:date>
  <finlex:fileCopyNumber>3167</finlex:fileCopyNumber>
  <dcterms:issued pvm="19841231">1984-12-31</dcterms:issued>
  <dcterms:abstract>
    <p>Kanne kuolinpesän osakkaiden toimittaman osituksen ja perinnönjaon julistamisesta mitättömäksi sillä perusteella, että sopimuskirjan toinen todistaja oli toisen osapuolen sisaren miehenä todistajaksi esteellinen, hylättiin, koska todistaja oli kutsuttu paikalle vasta sen jälkeen kun asianosaiset olivat jo sopineet jaosta, joten todistajalla ei ollut mitään vaikutusta sopimukseen pääsemiseen eikä sen sisältöön.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19840229taloa0">ASIAN KÄSITTELY ALEMMISSA OIKEUKSISSA</a>
    <a href="19840229tyloa0">KORKEIN OIKEUS</a>
  </dcterms:tableOfContents>
  <finlex:content id="s19840229t.kko">
    <div>
      <h2 id="19840229taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Oulun RO:ssa</h3>
        <p>Hilda Tolonen ja Helli Mikkola sekä Pauli, Heikki ja Lauri Ylisiurua olivat 24.11.1982 Lea Arjakselle tiedoksi toimituttamansa haasteen nojalla RO:ssa lausuneet, että kantajien veljeltä, 8.7.1976 kuolleelta Eemeli Ylisiurualta ja tämän leskeltä 19.3.1982 kuolleelta Martta Ylisiurualta ei ollut jäänyt rintaperillisiä. Näin ollen he Eemeli Ylisiuruan lähimpinä elossa olevina sukulaisina saivat periä tämän jälkeen jääneen omaisuuden. Eemeli ja Martta Ylisiuruan ennen 7.4.1946 tapahtunutta avioliittonsa solmimista tekemän avioehtosopimuksen mukaan kummallakaan heistä ei ollut avio-oikeutta toisen omaisuuteen ja 25.11.1974 tehdyn keskinäisen testamentin mukaan toisen heistä kuoltua jälkeen jäänyt puoliso sai hallinta- ja käyttöoikeuden ensiksi kuolleen puolison omaisuuteen. Martta Ylisiurua oli 6.8.1981 tehnyt testamentin, jolla hän oli määrännyt koko omaisuutensa kuolemansa jälkeen sisarensa tyttärelle Arjakselle.</p>
        <p>Asianosaiset olivat 29.7.1982 toimitetussa osituksessa ja osittaisessa perinnönjaossa sopineet, että Arjas sai kaiken Martta Ylisiuruan omistaman omaisuuden, johon sisältyi muun muassa Asunto Oy Oulun Rantakatu 14:n osakkeita, pankkitalletuksia ja asuntoirtaimistoa. Tolonen ja Mikkola sekä Pauli, Heikki ja Lauri Ylisiurua puolestaan saivat kukin yhtä suuren osan Eemeli Ylisiuruan omistamista, Pudasjärven kunnan Siuruan kylässä sijaitsevista Saarikoski RN:o 16:8, Myllytörmä I RN:o 16:15 ja Myllytörmä RN:o 16:17 nimisistä tiloista ja näillä tiloilla olevasta irtaimesta omaisuudesta.</p>
        <p>Tolonen myötäpuolineen oli vasta osituksen ja perinnönjaon toimittamisen jälkeen saanut tietää, että Martta Ylisiurua oli nostanut Eemeli Ylisiuruan jälkeen jääneistä 20.524 markan 46 pennin talletuksista yhteensä 20.451 markkaa 23 penniä korkoineen ja myynyt tämän kuoleman jälkeen Myllytörmä I nimiseltä tilalta metsää yhteensä 44.635 markan arvosta sekä käyttänyt näin saamansa varat muihin tarkoituksiin kuin tavanomaisiin elantokustannuksiinsa. Martta Ylisiurua oli lisäksi 31.10.1980 tehdyllä kauppakirjalla myynyt 66.000 markan kauppahinnasta hänen ja Eemeli Ylisiuruan yhteisesti omistamat Asunto Oy Suohaukka nimisen yhtiön osakkeet sekä ostanut 21.10.1980 tehdyllä kauppakirjalla 94.550 markan kauppahinnasta omiin nimiinsä edellä mainitut Asunto Oy Oulun Rantakatu 14:n osakkeet. Kun näitä oikeustoimia ei ollut otettu huomioon osituksessa ja perinnönjaossa, Tolonen ja hänen myötäpuolensa eivät olleet saaneet jaetusta omaisuudesta sitä osuutta, joka olisi perintökaaren 3 luvun säännösten mukaan heille kuulunut. Sen vuoksi ja kun Arjas oli ositus- ja perinnönjakosopimusta tehtäessä käyttänyt hyväkseen kantajien korkeaa ikää ja ymmärtämättömyyttä ja kun sopimus oli tehty sellaisissa olosuhteissa, että niistä tietoisen Arjaksen oli kunnian vastaista ja arvotonta vedota sopimukseen, Tolonen ja hänen myötäpuolensa olivat vaatineet, että puheena oleva ositus- ja osittainen perinnönjakosopimus julistetaan mitättömäksi sekä asianajaja Martti Turkka määrätään pesänjakajana toimittamaan ositus ja perinnönjako.</p>
        <p>Tolonen ja hänen myötäpuolensa olivat 12.1.1983 Arjakselle tiedoksi toimituttamansa haasteen nojalla vielä lausuneet, että ositus- ja perinnönjakosopimuksen toinen todistaja Pentti Junkkari oli Arjaksen sisaren mies. Kun sopimuskirja ei siten ollut kahden esteettömän henkilön oikeaksi todistama, kantajat olivat vaatineet, että ositus ja osittainen perinnönjako myös tämän muotovirheen takia julistetaan mitättömäksi.</p>
      </div>
      <div>
        <h3>RO:n päätös 14.1.1983</h3>
        <p>Arjaksen vastustettua kannetta RO oli tutkinut jutun ja lausunut selvitetyksi, että 19.3.1982 kuolleen Martta Ylisiuruan jälkeen toimitetussa osituksessa ja osittaisessa perinnönjaossa olivat kuolinpesän osakkaita olleet Martta Ylisiuruan 8.7.1976 kuolleen aviopuolison Eemeli Ylisiuruan sisar Hilda Tolonen, veli Pauli Ylisiurua, sisar Helli Mikkola, veli Heikki Ylisiurua ja veli Lauri Ylisiurua sekä yleistestamentin saajana Martta Ylisiuruan jälkeen Maija Airas. Kuolinpesän osakkaat olivat sopineet osituksesta ja osittaisesta perinnönjaosta ja sopimuskirjan toisena todistajana oli allekirjoittanut Maija Airaksen sisaren aviomies Pentti Junkkari. Tämän vuoksi RO oli katsonut, että osituksen ja perinnönjaon toinen todistaja oli huomioon ottaen oikeudenkäymiskaaren 17 luvun 43 ja 20 §:n säännökset esteellinen toimimaan toimituksessa todistajana, ja, hyläten kanteen muilta osin, perintökaaren 23 luvun 9 §:n 1 momentin nojalla julistanut edellä tarkoitetun osituksen ja perinnönjaon mitättömäksi. Samalla RO oli määrännyt Martti Turkan pesänjakajana suorittamaan perinnönjaon Martta Ylisiuruan jälkeen.</p>
        <p>Koska edellä tarkoitetun jaon oli asianosaisten pyynnöstä toimittanut oikeustieteen ylioppilas ja asianosaiset olivat voineet luottaa siihen, että jako toimitetaan muodollisesti oikein ja kun Arjas ei ollut voinut tietää, että toistaja oli esteellinen eikä virhe näin ollen ollut johtunut Arjaksesta, RO oli hylännyt Pauli ja Lauri Ylisiuruan oikeudenkäyntikuluvaatimuksen.</p>
      </div>
      <div>
        <h3>Rovaniemen HO:n tuomio 30.3.1984</h3>
        <p>HO, jonka tutkittavaksi Arjas oli saattanut jutun, oli katsonut, että sillä seikalla, että kysymyksessä olevassa 29.7.1982 toimitetussa osituksessa ja osittaisessa perinnönjaossa tehdyn sopimuksen toinen todistaja Pentti Junkkari oli ollut RO:n toteamin tavoin esteellinen todistamaan sopimuskirjan oikeaksi, ei ollut ollut vaikutusta sopimuksen syntymiseen eikä sen sisältöön. Sanottu sopimuksen oikeaksi todistamisessa tapahtunut muotovirhe oli epäolennainen. Näin ollen tuo virhe yksin ei tehnyt sopimusta pätemättömäksi. Sen vuoksi ja kun ei ollut näytetty, että Arjas oli saanut sopimuksen aikaan käyttäen hyväkseen Tolosen ja hänen myötäpuoltensa ymmärtämättömyyttä tai että sopimus olisi tehty sellaisissa olosuhteissa, että niistä tietoisen Arjaksen olisi kunnian vastaista ja arvotonta vedota sopimukseen, HO oli, muuttaen RO:n päätöstä, hylännyt kanteen kokonaan. Asian laadun vuoksi Arjas sai kärsiä oikeudenkäyntikulunsa vahinkonaan.</p>
      </div>
    </div>
    <div>
      <h2 id="19840229tyloa0">KORKEIN OIKEUS</h2>
      <p>Tolonen ja hänen myötäpuolensa pyysivät valituslupaa ja toistivat muutoksenhakemuksessaan jutussa esittämänsä vaatimukset. Valituslupa myönnettiin ja Arjas antoi pyydetyn vastauksen.</p>
      <p>KKO t. lausui perusteluinaan:</p>
      <p>HO:n perustelut hyväksytään ja lisäksi todetaan selvitetyn, että kysymyksessä olevan sopimuksen toinen todistaja Pentti Junkkari oli kutsuttu paikalle vasta sen jälkeen kun asianosaiset olivat jo sopineet HO:n tuomiossa tarkoitetusta jaosta. Näin ollen esteellisellä todistajalla ei ole ollut mitään vaikutusta sopimukseen pääsemiseen eikä sen sisältöön.</p>
      <p>Edellä lausumillaan perusteilla KKO katsoi, ettei ollut syytä muuttaa HO:n tuomion lopputulosta. Asian laadun vuoksi Arjas sai pitää hänellä vastauksen antamisesta KKO:ssa olleet kulut vahinkonaan.</p>
      <div>
        <p>Ratkaisuun osallistuneet: oikeusneuvokset Jalanko, Heinonen, Nybergh, Hiltunen ja Ketola</p>
      </div>
    </div>
  </finlex:content>
</finlex:document>
