<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840001s</dcterms:identifier>
  <finlex:ecliIdentifier>ECLI:FI:KKO:1984:I1</finlex:ecliIdentifier>
  <dcterms:title>KKO:1984-I-1</dcterms:title>
  <dcterms:description>
    <p>
      <strong>Vahingonkorvauslaki</strong>
    </p>
    <p>
      <strong>Työsopimuslaki</strong>
    </p>
  </dcterms:description>
  <finlex:registerNumber>S81/402</finlex:registerNumber>
  <dcterms:date pvm="19831116">1983-11-16</dcterms:date>
  <finlex:fileCopyNumber>4407/83</finlex:fileCopyNumber>
  <dcterms:issued pvm="19840123">1984-01-23</dcterms:issued>
  <dcterms:abstract>
    <p>VahL 7 luvun 1 §:ää ei sovellettu työntekijän työnantajalleen aiheuttaman vahingon korvaamista koskevaan sopimukseen, kun sopimus oli tehty työsuhteen päättymisen jälkeen. Koska sopimusta kuitenkin pidettiin kohtuuttomana, sitä soviteltiin OikTL 36 §:n 1 momentin nojalla. Korkein oikeus ei ottanut kantaa siihen, voitiinko työntekijän VahL 4 luvun 1 §:n mukaista korvausvastuuta VahL 7 luvun 1 §:n estämättä lisätä sopimuksen jälkeen syntyvistä vahingoista.</p>
    <p>Ään.</p>
    <p>Ks. <a href="http://www.finlex.fi/fi/oikeus/kko/kko/1995/19950086">KKO:1995:86</a></p>
  </dcterms:abstract>
  <p>Täysistunto</p>
  <dcterms:tableOfContents>
    <a href="19840001saloa0">ASIAN KÄSITTELY ALEMMISSA OIKEUKSISSA</a>
    <a href="19840001smuukas0">KORKEIN OIKEUS</a>
    <a href="19840001syloa0">KORKEIMMAN OIKEUDEN RATKAISU 23.1.1984</a>
  </dcterms:tableOfContents>
  <finlex:content id="s19840001s.kko">
    <div>
      <h2 id="19840001saloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Osuuskauppa A:n kanne</h3>
        <p>Osuuskunta oli B:lle 6.11.1979 toimitetun haasteen nojalla Sodankylän KO:ssa lausunut, että B oli toimiessaan Ranualla osuuskunnan myymälän myymälänhoitajana 31.8.1977 - 6.4.1978 aiheuttanut törkeällä huolimattomuudellaan osuuskunnalle yhteensä 44.067 markan 49 pennin vahingon. Tämän B oli myöntänyt 9.6.1978 allekirjoittamassaan sopimuksessa ja samalla sitoutunut korvaamaan osuuskunnalle edellä sanotun vahingon. Koska B oli laiminlyönyt sopimuksen mukaisen suorituksen, osuuskunta oli vaatinut, että B velvoitetaan suorittamaan sille vahingonkorvauksena 44.067 markkaa 49 penniä 5 prosentin korkoineen 30.6.1978 lukien ja korvaamaan sen oikeudenkäyntikulut.</p>
      </div>
      <div>
        <h3>B:n kanne</h3>
        <p>B oli osuuskunnalle 23.4.1980 toimitetun haasteen nojalla mainitussa KO:ssa kertonut, että hänen ja osuuskunnan välinen edellä mainittu vahingonkorvausta koskeva sopimus oli tehty sellaisissa olosuhteissa, että niistä tietoisen oli kunnianvastaista ja arvotonta vedota oikeustoimeen. Sopimus oli pätemätön myös sen vuoksi, että sopimusta tehtäessä osuuskunnan edustajat olivat tienneet B:n olevan siinä erheellisessä käsityksessä, että hän oli vastuussa kaikesta myymälässä todetusta hävikistä riippumatta siitä, miten se oli syntynyt, sekä senkin vuoksi, että B oli osuuskunnan taholta painostettu allekirjoittamaan sopimus käyttämällä hyväksi B:n tietämättömyyttä myymälänhoitajan vastuusta ja hänen masennustilansa. Lisäksi B oli lausunut, että osuuskunta oli irtisanonut hänen toistaiseksi voimassa olleen työsopimuksensa päättymään 6.4.1978. Työsopimuksen irtisanominen oli perustunut osuuskunnan väitteeseen siitä, että liikkeen myynti ei ollut kehittynyt odotusten mukaisesti. Tästä huolimatta hänen työtodistukseensa oli merkitty työsuhteen päättymisen syyksi "erosi palveluksesta". Näin ollen työsopimus oli purettu työsopimuslain säännösten vastaisesti. Tämän vuoksi B oli vaatinut, että edellä mainittu 9.6.1978 allekirjoitettu sopimus todettiin oikeustoimilain 30, 31 ja 33 §:n nojalla pätemättömäksi ja että osuuskunta velvoitettiin suorittamaan hänelle vahingonkorvauksena laittomasta irtisanomisesta kuuden kuukauden palkkaa vastaavat 14.200 markkaa 32 penniä.</p>
      </div>
      <div>
        <h3>Sodankylän KO:n päätös 7.5.1980</h3>
        <p>Asianosaisten vastustettua toistensa kanteita KO, joka oli käsitellyt kanteet yhdessä, oli katsonut selvitetyksi, että B oli toiminut Osuuskauppa A:n myymälässä myymälänhoitajana 31.8.1977 - 6.4.1978. B:n työsuhde oli asianosaisten kesken sovittu päättyväksi viimeksi mainittuna päivänä. Työsuhteen aikana B oli menettelyllään aiheuttanut työnantajalleen 44.067 markan 49 pennin suuruisen vahingon, jonka korvaamisesta hän oli tehnyt osuuskunnan kanssa 9.6.1978 allekirjoitetun sopimuksen. KO oli katsonut jääneen näyttämättä, että sopimus olisi aikaansaatu petollisella viettelyllä taikka käyttämällä hyväksi B:n pulaa, ymmärtämättömyyttä, kevytmielisyyttä tai osuuskunnasta riippuvaista asemaa. Sopimusta ei myöskään ollut tehty sellaisissa olosuhteissa, että niistä tietoisen olisi kunnianvastaista ja arvotonta vedota siihen. Niin ikään oli jäänyt näyttämättä, että B olisi irtisanottu työsuhteestaan työsopimuslain säännösten vastaisesti. Tämän vuoksi KO oli, hyläten B:n kanteen toteennäyttämättömänä ja osuuskunnan kanteen enemmälti, velvoittanut B:n suorittamaan osuuskunnalle 44.067 markkaa 49 penniä 5 prosentin korkoineen 6.11.1979 lukien sekä korvaamaan osuuskunnan oikeudenkäyntikulut 5.000 markalla.</p>
      </div>
      <div>
        <h3>Rovaniemen HO:n tuomio 3.3.1981</h3>
        <p>HO:ssa, jonka käsiteltäväksi B oli saanut jutun, B oli toistanut kanteensa ja KO:ssa tekemänsä vaatimuksen osuuskunnan kanteen hylkäämisestä. Sen varalta, että osuuskunnan kannetta ei hylättäisi, B oli pyytänyt, että hänelle tuomittua korvausvelvollisuutta joka tapauksessa alennettiin.</p>
        <p>HO oli tuomiossaan todennut B:n aiheuttaneen osuuskunnalle KO:n päätöksessä kerrotun vahingon 1.12.1977 - 6.4.1978. Huomioon ottaen vahingon määrän myymälän kokonaismyyntiin verrattuna ja muut asiassa ilmenneet olosuhteet HO oli katsonut, ettei B:n viaksi ollut jäänyt vain lievä tuottamus ja ettei hänen korvausvelvollisuuttaan ollut vahingonkorvauslain 4 luvun 1 §:n 1 momentin mukaan alennettava. Kun Kaupan Työnantajaliitto r.y:n sekä Myymäläesimiesten Liitto r.y:n ja Liiketyöntekijäin Liitto r.y:n välisen myymälän- ja osastonhoitajien, tuotevarastonhoitajien sekä keskusvaraston hoitajien työehtosopimuksen 3 §:n 2 kohdan mukaan myymälänhoitajan oli korvattava aiheuttamansa hävikki vain yhden prosentin ylittävältä osalta, HO oli katsonut, ettei B ollut velvollinen korvaamaan osuuskunnalle vahinkoa yhden prosentin hävikin eli 1.468 markan 55 pennin osalta. Sen vuoksi HO, muuttaen KO:n päätöstä, oli alentanut B:n osuuskunnalle korvattavaksi tuomitun määrän 42.598 markaksi 94 penniksi KO:n päätöksessä mainittuine korkoineen ja oikeudenkäyntikuluineen. B velvoitettiin korvaamaan osuuskunnan vastauskulut HO:ssa 350 markalla.</p>
      </div>
    </div>
    <div>
      <h2 id="19840001smuukas0">KORKEIN OIKEUS</h2>
      <p>Pyytäen valituslupaa B haki muutosta HO:n tuomioon. Valituslupa myönnettiin ja Osuuskauppa A antoi siltä hakemuksen johdosta pyydetyn vastauksen.</p>
      <p>Hakemuksessaan B vaati kanteensa hyväksymistä ja osuuskunnan kanteen hylkäämistä aikaisemmin esittämillään perusteilla. Korvausvelvollisuutensa poistamista tai ainakin alentamista B vaati myös vahingonkorvauslain 4 luvun 1 §:n 1 momentissa tarkoitetuilla perusteilla.</p>
    </div>
    <div>
      <h2 id="19840001syloa0">KORKEIMMAN OIKEUDEN RATKAISU 23.1.1984</h2>
      <div>
        <h3>Perustelu</h3>
        <p>Vahingonkorvauslain 1 luvun 1 §:n mukaan laki ei koske sopimukseen perustuvaa korvausvastuuta eikä näin ollen suoranaisesti työntekijän työssään työnantajalle aiheuttaman vahingon korvaamista. Työsopimuslain 51 §:n 3 momentin mukaan tällaisen vahingon korvaamiseen on kuitenkin sovellettava vahingonkorvauslain 4 luvun 1 §:ssä säädettyjä perusteita. Vahingonkorvauslain 7 luvun 1 §:n mukaan työsopimuksen tai muun sopimuksen ehto, jolla lisätään työntekijän sanotun lain mukaista korvausvastuuta, on mitätön. Tulkinnanvaraista on, tarkoittaako työsopimuslain 51 §:n 3 momentissa oleva viittaus vahingonkorvauslain 4 luvun 1 §:ään ainoastaan viittauksessa mainittua lainkohtaa vai myös sanotun lain 7 luvun 1 §:n säännöstä työntekijän korvausvastuun lisäämistä koskevan sopimusehdon mitättömyydestä. Riippumatta siitä, miten tämä kysymys ratkaistaan sellaisten sopimusten osalta, joilla lisätään työntekijän vahingonkorvauslain 4 luvun 1 §:n mukaista korvausvastuuta sopimuksen tekemisen jälkeen syntyvistä vahingoista, KKO katsoo, että sopimuksen koskiessa korvauksen suorittamista jostakin jo tapahtuneesta vahingosta työntekijä ainakaan silloin, kun sopimus tehdään, kuten nyt on asianlaita, vasta työsuhteen päättymisen jälkeen, ei ole työnantajaan sellaisessa riippuvuussuhteessa eikä muutoinkaan yhtä tehokkaan suojan tarpeessa kuin sitoutuessaan työsopimuksessa tai työsuhteen aikana tekemässään muussa sopimuksessa vastaamaan vastedes tapahtuvien perusteiltaan ja määriltään arvaamattomien vahinkojen korvaamisesta. Vahingon tapahtumisen ja työsuhteen päättymisen jälkeen tehtyyn sopimukseen perustuvaa työntekijän korvausvastuuta on arvosteltava oikeustointen pätemättömyyttä ja sovittelua koskevien yleisten sopimusoikeudellisten säännösten ja periaatteiden mukaisesti. Asianosaisten 9.6.1978 tekemä sopimus ei näin ollen ole mitätön vahingonkorvauslain 7 luvun 1 §:n nojalla.</p>
        <p>B ei ole esittänyt seikkoja, joiden perusteella puheena oleva sopimus olisi pätemätön varallisuusoikeudellisista oikeustoimista annetun lain 3 luvun säännösten nojalla.</p>
        <p>Harkitessaan sopimuksen sovittelemista varallisuusoikeudellisista oikeustoimista annetun lain 36 §:n nojalla KKO toteaa, että ryhtyessään hoitamaan myymälänhoitajan tehtäviä B oli 22-vuotias. Aiemmin hän oli toiminut osuuskaupan erään toisen myymälän myyjänä, mutta varsinaista ammattikoulutusta uusia tehtäviään varten hän ei ollut saanut. Vahingon määrää laskettaessa osuuskaupan esittämän selvityksen pohjalta ei ole voitu erottaa toisistaan B:n tuottamuksesta aiheutunutta hävikkiä ja sellaista hävikkiä, joka on saattanut B:stä riippumattomista syistä. Vaikka B vahingon korvaamista koskevaa sopimusta tehtäessä ei enää ole ollut osuuskaupan palveluksessa, hän on ollut olennaisesti heikommassa asemassa ja hänen mahdollisuutensa tarkastaa osuuskaupan laskelmia ovat olleet vähäiset. Sovittu vahingonkorvaus on B:n oloissa huomattavan suuri, ja hänen mahdollisuutensa selviytyä sovitusta maksuvelvollisuudesta ovat epävarmat. Näistä syistä 9.6.1978 tehty sopimus on B:lle sillä tavoin kohtuuton, että sen sovittelemiseen on aihetta.</p>
      </div>
      <div>
        <h3>Tuomiolauselma</h3>
        <p>B:n ja Osuuskauppa A:n kesken 9.6.1978 tehtyä sopimusta sovitellaan siten, että B:n osuuskunnalle sopimuksen perusteella suoritettava määrä alennetaan 28.000 markaksi. Tämä määrä B:n on suoritettava alempien oikeuksien määräämine 5 prosentin korkoineen haastepäivästä 6.11.1979 lukien. B vapautetaan suorittamasta osuuskunnalle HO:n tuomitsemaa 350 markan suuruista oikeudenkäyntikulujen korvausta.</p>
        <p>HO:n tuomio jää pysyväksi siltä osin kuin B:n osuuskuntaa vastaan ajama kanne on hylätty B velvoitettu korvaamaan osuuskunnalle sillä KKO:ssa olleet kulut 5.000 markalla.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Jutun esittelijän mietintö kuului: KKO lausunee perusteluina, että HO:n tuomiossa todetulla tavalla B oli myymälänhoitajan tehtävässään 1.12.1977 - 6.4.1978 aiheuttanut osuuskunnalle 44.067 markan 49 pennin suuruisen vahingon.</p>
        <p>Arvostellessaan B:n tuottamusta KKO ottaa huomioon seuraavaa: Osuuskunta oli 31.8.1977 alkaen ottanut B:n palvelukseensa myymälänhoitajaksi. B oli tuolloin 22-vuotias. Hän ei ollut saanut tehtävään varsinaista koulutusta, mutta hänellä oli myymäläapulaisena hankittua työkokemusta.</p>
        <p>Ottamalla huomioon vahingon suuruus, teon ja tuottamuksen laatu ja tuottamuksen syy, B:n tulojen vähäisyys ja hänen heikot varallisuusolonsa sekä osuuskunnan korvaustarve olisi osuuskunnalle aiheutuneen vahingon täysimääräinen korvaaminen B:lle kohtuutonta. B:n 9.6.1978 allekirjoittama, hävikin korvaamista koskeva sopimus ei estä korvauksen alentamista, koska sopimus on vahingonkorvauslain 7 luvun 1 §:n mukaan mitätön siltä osin kuin sillä on lisätty sitä vastuuta, joka B:llä sanotun lain 4 luvun 1 §:n 1 momentin ja työsopimuslain 51 §:n 3 momentin perusteella työssään työnantajalleen aiheuttamastaan vahingosta on ollut.</p>
        <p>Tuomiolauselmana KKO päätynee siihen, että B:n osuuskunnalle jutussa maksettavaksi tuomittu vahingonkorvaus alennetaan 28.000 markkaan 5 prosentin korkoineen haastepäivästä 6.11.1979 alkaen. B vapautetaan suorittamasta osuuskunnalle HO:n tuomitsemaa 350 markan oikeudenkäyntikulujen korvausta. HO:n tuomio jää pysyväksi siltä osin kuin B:n osuuskuntaa vastaan ajama kanne on hylätty ja niin ikään siltä osin kuin B on velvoitettu korvamaan osuuskunnalle KO:ssa olleet kulut 5.000 markalla.</p>
        <p>Ylimääräinen oikeusneuvos Lager: hyväksyn mietinnön.</p>
        <p>Ylimääräiset oikeusneuvokset Rosokivi ja Heikkilä sekä oikeusneuvokset Roos, Riihelä, Nybergh, Nikkarinen, Hämäläinen, Heinonen, Saarni-Rytkölä ja Jalanko kukin vuorollaan ilmoittivat olevansa samaa mieltä kuin ylimääräinen oikeusneuvos Lager.</p>
        <p>Oikeusneuvos Hiltunen: olen KKO:n tuomiolauselmasta ilmenevällä kannalla siltä osin, ettei B:n 9.6.1978 yhdessä Osuuskauppa A:n kanssa allekirjoittama sopimus ole vahingonkorvauslain 7 luvun 1 §:n nojalla mitätön. Niin ikään katson, ettei B ole näyttänyt, että sopimus olisi pätemätön varallisuusoikeudellisista oikeustoimista annetun lain 3 luvun säännösten nojalla.</p>
        <p>Pääsääntö oikeutemme mukaan on, että sopimuksissa on pysyttävä. Siten asianosaisten tekemä sopimus on B:tä sitova ja se on pantava jutussa annettavan tuomion perustaksi, jollei sopimusta ole aihetta sovitella.</p>
        <p>Harkitessani asianosaisten tekemän sopimuksen mahdollista sovittelemista oikeustoimilain 36 §:n nojalla totean seuraavan.</p>
        <p>B:tä, joka on hakenut kysymyksessä olevaa myymälänhoitajan paikkaa, on hänen puutteellisesta ammattikoulutuksestaan huolimatta hakijasta saatujen myönteisten tietojen perusteella pidetty tuohon tehtävään kykenevänä. Todistajien kertomusten mukaan B onkin aluksi hoitanut myymälää ja siihen liittyviä kirjallisia tehtäviä vireästi ja riittävällä taidolla. Myymälässä on 30.11.1977 toimitettu tavaravaraston inventaario, missä yhteydessä ei ole todettu hävikkiä. HO:n tuomiossa todettu osuuskunnan kärsimä vahinko 42.598 markkaa on siten syntynyt vasta ajalla 1.12.1977 - 6.4.1978. Sanotussa myymälässä ei ole ollut muuta palkattua työvoimaa kuin B ja hänen aviomiehensä. B:n puolisoiden elintavoista ja myymälässä säilytettyjen asiakkaiden perimiskirjojen kantakappaleiden häviämisestä esitetty selvitys oikeuttaa päättelemään, ettei B:n tuottamus osuuskunnalle aiheuttamaansa hävikkiin ole ollut lievä. Korvausta koskeva asianosaisten välinen sopimus on tehty kaksi kuukautta B:n työsuhteen päättymisen jälkeen ja sen sisältö on esitetty hänelle noin viikkoa ennen sopimuksen allekirjoittamista. B:llä on siten ollut riittävästi aikaa harkita, tekeekö hän sopimuksen vai ei. Kerrotuissa olosuhteissa B:n allekirjoittamaa sopimusta ei ole pidettävä siten kohtuuttomana kuin oikeustoimilain 36 §:ssä tarkoitetaan.</p>
        <p>Katson, ettei ole syytä muuttaa HO:n tuomion lopputulosta osuuskunnan kanteen osalta eikä myöskään tuomiota B:n kanteen osalta. Velvoitan B:n suorittamaan osuuskunnalle korvaukseksi sillä vastauksen antamisesta täällä olleista kuluista 800 markkaa.</p>
        <p>Oikeusneuvos Lehtonen: olen muilta kohdin KKO:n ratkaisun kannalla, mutta esitettyyn selvitykseen nähden katson, että Osuuskauppa A:n ja B:n välisessä sopimuksessa määritelty B:n korvausvastuu on todellista asiantilaa vastaava ja ettei myöskään ole aihetta varallisuusoikeudellisista oikeustoimista annetun lain 36 §:n nojalla sovitella sitä. Sen vuoksi jätän osuuskunnan kanteen osalta HO:n tuomion lopputuloksen hovioikeuskulujen korvaamista koskevine lausumineen pysyväksi ja velvoitan B:n suorittamaan osuuskunnalle korvaukseksi sillä vastauksen antamisesta täällä olleista kuluista 800 markkaa.</p>
        <p>Oikeusneuvos Takala: olen mietinnön mukaisella kannalla siinä, ettei B:n tekemä sopimus sinänsä estä korvauksen alentamista sovittua määrää pienemmäksi. Katson kuitenkin oikeusneuvos Hiltusen sopimuksen sovittelemisen osalta lausumilla perusteilla, ettei tässä tapauksessa ole aihetta alentaa korvausta vahingonkorvauslain 4 luvun 1 §:n 1 momentin nojalla. Samoilla perusteilla katson myös, ettei ole syytä sovitella sopimusta varallisuusoikeudellisista oikeustoimista annetun lain 36 §:n nojalla. Jutun lopputuloksen ja osuuskunnan oikeudenkäyntikulujen korvaamisen osalta olen samaa mieltä kuin oikeusneuvos Hiltunen.</p>
        <p>Oikeusneuvos Ailio: olen samaa mieltä kuin oikeusneuvos Hiltunen.</p>
      </div>
      <div>
        <p>Juttu käsiteltiin täysistunnossa ja käsittelyyn osallistuivat presidentti Olsson, oikeusneuvokset Leivonen, Miettinen, Salervo, Ailio, Jalanko, Saarni-Rytkölä, Heinonen, Takala, Ådahl, Portin, Hämäläinen, Nikkarinen, Nybergh, Riihelä, Lehtonen, Hiltunen, af Hällström, Lindholm, Ketola, Aro ja Roos sekä ylimääräiset oikeusneuvokset Setälä, Paasikoski, Heikkilä, Mäkinen, Rosokivi, Hagman, Lager ja Virolainen.</p>
      </div>
    </div>
  </finlex:content>
</finlex:document>
