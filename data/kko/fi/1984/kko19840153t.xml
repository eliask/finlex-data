<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840153t</dcterms:identifier>
  <finlex:ecliIdentifier>ECLI:FI:KKO:1984:II153</finlex:ecliIdentifier>
  <dcterms:title>KKO:1984-II-153</dcterms:title>
  <dcterms:description>
    <p>
      <strong>Liikennevakuutus</strong>
      <span>Takautumisoikeus</span>
    </p>
  </dcterms:description>
  <finlex:registerNumber>R83/798</finlex:registerNumber>
  <dcterms:date pvm="19840320">1984-03-20</dcterms:date>
  <finlex:fileCopyNumber>1066</finlex:fileCopyNumber>
  <dcterms:issued pvm="19840925">1984-09-25</dcterms:issued>
  <dcterms:abstract>
    <p>Vastaaja oli tuomittu jutussa lainvoimaisesti RL 23:1:n nojalla rattijuoppoudesta. Veren alkoholipitoisuudeksi ajon aikana oli syyksilukemisessa todettu ainakin 1,45 promillea. Vakuutusyhtiön valituksesta vastaajan katsottiin kuljettaneen autoa alkoholin vaikutuksen alaisena, niin että hänen kykynsä virheettömiin suorituksiin oli tuntuvasti huonontunut, ja hänet velvoitettiin LiikVakL 20 §:n 1 mom. nojalla korvaamaan yhtiölle sen vastaajan aiheuttaman liikennevahingon johdosta maksamia korvauksia.</p>
    <p>Ään.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19840153taloa0">ASIAN KÄSITTELY ALEMMISSA OIKEUKSISSA</a>
    <a href="19840153tmuukas0">KORKEIN OIKEUS</a>
    <a href="19840153tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19840153t.kko">
    <div>
      <h2 id="19840153taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Vantaan KO:n päätös 17.9.1981</h3>
        <p>Virallisen syyttäjän ajamasta syytteestä KO asianomistajina kuultuaan Vilho Toivasta sekä varattuaan TV-Salomaa Oy:lle, Veljekset Salomaa Oy:lle, Hilja Haikaralle, Reijo Haikaralle, Kari Salmelle ja Auli Reinikaiselle sekä Erkki Pykäläiselle ja VW-auto Oy:lle tilaisuuden antaa jutussa lausumansa oli päätöksessään lausunut selvitetyn, että A oli 21.5.1981 Vantaalla kuljettanut Vahinkovakuutusosakeyhtiön Kansassa liikennevakuutettua, TV-Salomaa Oy:n omistamaa henkilöautoa RAX-196 nautittuaan alkoholia niin, että hänen verensä alkoholipitoisuus ajon aikana oli ollut ainakin 1,45 promillea. Lähestyessään tällöin Kehä-III:ksi kutsuttua tietä ajaen liikennevaloilla varustettua Nuolitien risteystä A ei ollut käyttänyt riittävän alhaista nopeutta eikä pitänyt etäisyyttä edellä kulkeneeseen ajoneuvoon niin suurena kuin olosuhteet olivat vaatineet, mistä varomattomuudesta oli ollut seurauksena, että A:n ohjaama auto oli törmännyt Veljekset Salomaa Oy:n omistamaan ja Toivasen kuljettaman henkilöauton AJJ-389 perään. Törmäyksen voimasta viimeksi mainittu auto oli törmännyt sen edessä olleeseen Hilja Haikaran omistamaan ja Reijo Haikaran ohjaamaan henkilöautoon UNA-279 ja tämä auto vuorostaan VW-Auto Oy:n omistamaan, Salmen hallinnassa olleeseen ja Reinikaisen kuljettamaan henkilöauton ACL-970 perään. Liikenneonnettomuudessa Toivanen ja hänen kyydissään ollut Pykäläinen olivat loukkaantuneet ja kaikki mainitut autot olivat vaurioituneet. Sen sijaan KO oli katsonut jääneen näyttämättä, että A olisi kuljettanut autoa sellaisessa tilassa, että hänen kykynsä virheettömiin suorituksiin oli tuntuvasti huonontunut. Sen vuoksi KO oli, hylätessään syytteen törkeästä rattijuopumuksesta ja kahdesta ruumiinvamman tuottamuksesta sekä tuomitessaan päätöksessään mainitsemisensa lainkohtien nojalla A:n yksin teoin tehdystä rattijuopumuksesta ja varomattomuudesta liikenteessä sakkorangaistukseen ja velvoittaessaan hänet korvaamaan valtiolle sen varoista maksetut humalatilan tutkimuskulut sekä määrätessään A:n ajokieltoon, hylännyt vakuutusyhtiön KO:ssa esittämän vaatimuksen, että A velvoitettaisiin liikennevakuutuslain 20 §:n 1 momentin nojalla suorittamaan vakuutusyhtiölle sen liikennevakuutuksen perusteella A:n KO:n päätöksessä mainituille muille autoille aiheuttamien vahinkojen johdosta maksamat yhteensä 24.633,40 markkaa 5 prosentin korkoineen 17.9.1981 lukien sekä korvaamaan vakuutusyhtiön oikeudenkäyntikulut.</p>
      </div>
      <div>
        <h3>Helsingin HO:n päätös 29.9.1983</h3>
        <p>HO, jonka tutkittavaksi virallisen syyttäjän lisäksi vakuutusyhtiö oli saattanut jutun, oli päätöksessään lausunut, että A:ssa oli kysymyksessä olevan liikennevahingon jälkeen suoritetussa kliinisessä tutkimuksessa todettu alkoholin nauttimisesta johtuneita asteeltaan "ainakin lieviä" toiminnanhäiriöitä. KO:n päätöksessä mainittua autoa ACL-970 kuljettanut Reinikainen oli poliisikuulusteluissa kertonut, että valojen vaihduttua vihreäksi oli hänen edessään olleella autolla ollut vaikeuksia liikkeelle lähdössä. Tästä voitiin päätellä, ettei autojono, jota A oli kyseessä olevassa tilaisuudessa valojen vaihtuessa vihreäksi ollut lähestymässä, ollut päässyt lähtemään liikkeelle normaalilla tavalla. Näillä ja muuton KO:n mainitsemilla perusteilla HO oli katsonut jääneen näyttämättä, paitsi sen että A olisi syyllistynyt törkeään rattijuopumukseen, myös sen että hän olisi aiheuttanut vahingon kuljettaessaan ajoneuvoa sellaisessa tilassa, että hän oli velvollinen suorittamaan liikennevakuutusyhtiölle sen liikennevakuutuksen perusteella suorittamat korvaukset, sekä sen vuoksi jättänyt asian KO:n päätöksen lopputuloksen varaan.</p>
      </div>
    </div>
    <div>
      <h2 id="19840153tmuukas0">KORKEIN OIKEUS</h2>
      <p>Vahinkovakuutusosakeyhtiö Kansa pyysi valituslupaa ja haki muutosta HO:n tuomioon toistaen vaatimuksensa, että A velvoitettaisiin suorittamaan sille sanotut 24.633,40 markkaa korkoineen ja korvaamaan vakuutusyhtiön oikeudenkäyntikulut. Vakuutusyhtiölle myönnettiin valituslupa. A ei käyttänyt hänelle varattua tilaisuutta vastauksen antamiseen.</p>
    </div>
    <div>
      <h2 id="19840153tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>A on 21.5.1981 työpaikallaan nauttinut alkoholia niin että hän lähtiessään iltapäivällä autolla kotimatkalle on tuntenut olleensa humalassa. A on ajanut Laaksolahdesta Vihdintielle ja siltä mainitulle kehätielle.</p>
        <p>Lähestyessään noin kello 18.45 Nuolitien risteystä A on KO:n päätöksessä kerrotuin tavoin syyllistynyt varomattomuuteen liikenteessä.</p>
        <p>Poliisitutkinnassa kuultu poliisimies on kertonut, että A oli kello 19.20 tuoksunut voimakkaasti alkoholilta, kulkenut horjuen ja puhunut sekavasti. Oikeuslääketieteellisessä päihdetutkimuksessa A:n teoreettinen verenalkoholipitoisuus on kello 19.45 eli noin tunti liikenneonnettomuuden jälkeen ollut todennäköisesti ainakin 1.45 promillea ja samassa tutkimuksessa kello 21.15 tehdyissä kliinisissä kokeissa A on suorittanut kahdeksan koetta virheellisesti ja neljä koetta virheettömästi. Oikeuslääkärin lausunnon mukaan A:n alkoholin nauttimisesta johtuneitten toiminnanhäiriöitten kokonaismäärä on ollut normaalista poikkeava ja asteeltaan ainakin lievä.</p>
        <p>A on liikenneonnettomuudessa lyönyt päänsä saaden ruhjevamman otsaan. Hän on KO:ssa väittänyt loukkaantumisen vaikuttaneen heikentävästi kokeitten suorittamiseen. Tästä ei jutussa kuitenkaan ole esitetty näyttöä.</p>
        <p>Edellä sanotun perusteella KKO katsoo selvitetyksi, että A on aiheuttanut kysymyksessä olevan liikennevahingon kuljettaessaan autoa alkoholin vaikutuksen alaisena niin, että hänen kykynsä virheettömiin suorituksiin oli tuntuvasti huonontunut. Tämän vuoksi A on vastuussa vakuutusyhtiölle sen vahingonkorvaukseksi maksamasta määrästä. Huomioon ottaen A:n varallisuusolot suoritettavaa korvausta kuitenkin kohtuullistetaan.</p>
      </div>
      <div>
        <h3>Lainkohdat</h3>
        <p>Liikennevakuutuslaki 20 §:n 1 mom. Vahingonkorvauslaki 2 luku 1 §.</p>
      </div>
      <div>
        <h3>Tuomiolauselma</h3>
        <p>HO:n päätöstä muutetaan siten, että A velvoitetaan suorittamaan Vahinkovakuutusosakeyhtiö Kansalle korvaukseksi sen A:n aiheuttamien vahinkojen johdosta maksamista korvauksista 15.000 5 prosentin korkoineen 17.9.1981 lukien. Asian laadun vuoksi vakuutusyhtiön on pidettävä vahinkonaan sillä jutussa olleet kulut.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Portin hyväksyi jutun esittelijän mietinnön: KKO katsonee, ettei ole syytä muuttaa HO:n päätöstä.</p>
        <p>Oikeusneuvos Heinonen oli samaa mieltä kuin oikeusneuvos Portin.</p>
      </div>
      <div>
        <p>Ratkaisuun osallistuneet: oikeusneuvokset Heinonen, Portin, Hiltunen ja Ketola sekä ylimääräinen oikeusneuvos Heikkilä.</p>
      </div>
    </div>
  </finlex:content>
</finlex:document>
