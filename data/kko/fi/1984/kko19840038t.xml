<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840038t</dcterms:identifier>
  <finlex:ecliIdentifier>ECLI:FI:KKO:1984:II38</finlex:ecliIdentifier>
  <dcterms:title>KKO:1984-II-38</dcterms:title>
  <dcterms:description>
    <p>
      <strong>Maanpetos</strong>
    </p>
    <p>
      <strong>Ehdollinen rangaistus</strong>
    </p>
    <p>
      <strong>Oikeudenkäytön julkisuus</strong>
    </p>
    <p>
      <strong>Purku</strong>
    </p>
  </dcterms:description>
  <finlex:registerNumber>R83/521</finlex:registerNumber>
  <dcterms:date pvm="19831215">1983-12-15</dcterms:date>
  <finlex:fileCopyNumber>4780/83</finlex:fileCopyNumber>
  <dcterms:issued pvm="19840308">1984-03-08</dcterms:issued>
  <dcterms:abstract>
    <p>Kysymys RL 12 luvun 7 §:n soveltamisesta. Kysymys myös puolustajan määräämista koskevan ratkaisun purkamisesta.</p>
    <p>Ään.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19840038taloa0">ASIAN KÄSITTELY ALEMMISSA OIKEUKSISSA</a>
    <a href="19840038tyloa0">KORKEIN OIKEUS</a>
  </dcterms:tableOfContents>
  <finlex:content id="s19840038t.kko">
    <div>
      <h2 id="19840038taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Yhteenveto Helsingin HO:ssa esitetystä syytteestä</h3>
        <p>Kanneviskaali oli 3.6.1982 HO:een antamassaan syytekirjelmässä katsonut selvitetyn, että Kauniaisista oleva tietosanakirjatoimittaja, filosofian kandidaatti B oli Helsingissä syyllistynyt seuraavaan rangaistavaan menettelyyn:</p>
        <p>B oli Helsingistä olevan yliluutnantti A:n tiedusteltua häneltä A:lla tekeillä olleen erään opaskirjasen ulkomailla painattamisen mahdollisuuksia ryhtynyt tuon asian selvittämiseksi syksystä 1979 alkaen Helsingissä tapaamaan erään vieraan valtion suurlähetystön palveluksessa olevaa sanotun vieraan valtion kansalaista. Keväällä 1980 B oli ilmoittanut A:lle saaneensa yhteyden sellaiseen ulkomaalaiseen, joka kykenisi hoitamaan kirjan painattamisen ulkomailla. A:n saatua käsikirjoituksen valmiiksi B oli A:n pyynnöstä mainitulta vieraan valtion kansalaiselta saamiensa ohjeiden mukaisesti vienyt käsikirjoituksen ulkomaille painattamista varten. B oli myöhemmin toimittanut sanotulta henkilöltä saamansa muutaman sivun käsittävän malliladelman A:n hyväksyttävästi.</p>
        <p>Vastapalvelukseksi kirjan painattamisesta sanottu suurlähetystössä toimiva henkilö oli syksyllä 1980 pyytänyt B:tä hankkimaan erästä toista vierasta valtiota koskevia tietoja. B oli sitten A:n avulla syksyn 1980 ja vuoden 1981 alun välisenä aikana Helsingissä ryhtynyt hankkimaan sanotulle henkilölle tietoja sanotun toisen vieraan valtion suurlähetystössä palvelevista eräistä henkilöistä ja samaan vieraaseen valtioon liittyviä muitakin tietoja, jotka kummassakin tapauksessa olivat laadultaan sellaisia, että ryhtyminen niiden hankkimiseen saattoi vaarantaa Suomen suhteita vieraaseen valtioon. Sanottuun tietojen hankkimiseen B oli ryhtynyt tahallaan ja vierasta valtiota hyödyttääkseen.</p>
        <p>Sen vuoksi kanneviskaali oli vaatinut, että B rikoslain 12 luvun 7 §:n 1 ja 2 momentin nojalla tuomittaisiin rangaistukseen tahallisesta ryhtymisestä vieraan valtion hyödyksi sellaiseen tietojen hankkimiseen, joka voi vaarantaa Suomen suhteita vieraaseen valtioon.</p>
        <p>Lisäksi kanneviskaali oli vaatinut, että B:n mainittujen tapaamisten yhteydessä rikoksella ravintolatarjoiluna saama taloudellinen hyöty tuomittaisiin valtiolle menetetyksi.</p>
        <p>Syytteeseen kuului lisäksi yksityiskohtainen perustelu.</p>
      </div>
      <div>
        <h3>HO:n päätös 20.6.1983</h3>
        <p>Kuultuaan B:tä häneen kohdistetuista vaatimuksista HO oli rikoslain 12 luvun 7 §:n 1 ja 2 momentin nojalla tuominnut B:n tahallisesta ryhtymisestä vieraan valtion hyödyksi sellaiseen tietojen hankkimiseen, joka voi vaarantaa Suomen suhteita vieraaseen valtioon, 8 kk vankeuteen, josta rikoslain 13 luvun 11 §:n nojalla oli vähennetty 10 pv. Vankeusrangaistus oli ehdollinen. Koetusaika alkoi HO:n päätöksen antamisesta ja päättyi 31.12.1984.</p>
        <p>HO oli velvoittanut B:n yhteisvastuullisesti rangaistukseen tuomitun A:n kanssa korvaamaan valtiolle sen varoista maksetut todistelukustannukset 282 markkaa. Vaatimus rikoksen tuottaman taloudellisen hyödyn tuomitsemisesta valtiolle menetetyksi oli hylätty.</p>
        <p>Jutussa toimitettu takavarikko takavarikkopöytäkirjassa n:o 36/82 mainittujen kahden konekirjoitusarkin osalta oli kumottu ja sanotut arkit julistettu rikoslain 2 luvun 16 §:n 3 momentin nojalla rikoksentekovälineinä valtiolle menetetyiksi.</p>
        <p>Valtion varoista oli suoritettu asianajajalle X:lle, jonka HO sotatuomioistuimista ja oikeudenkäynnistä niissä annetun lain 49 §:n 1 momentin nojalla oli määrännyt B:n puolustajaksi, palkkioksi A:n avustamisesta HO:ssa 7.000 markkaa.</p>
        <p>Oikeudenkäytön julkisuudesta annetun lain 3 §:n 1 momentin nojalla HO oli määrännyt, että se mitä asiassa oli tapahtunut, oli HO:n tuomiolauselmaa ja syytteestä tehtyä yhteenvetoa lukuunottamatta toistaiseksi pidettävä salassa (julkinen osa HO:n päätöksen sivut 1 - 5).</p>
      </div>
    </div>
    <div>
      <h2 id="19840038tyloa0">KORKEIN OIKEUS</h2>
      <p>Kanneviskaali haki muutosta HO:n päätökseen vaatien, että B tuomitaan rikoksen vaarallisuus ja vakavuus huomioon ottaen ankarampaan ehdottomaan vankeusrangaistukseen sekä että rikoksen B:lle tuottama taloudellinen hyöty tuomitaan valtiolle menetetyksi. Lisäksi kanneviskaali vaati että, koska HO:n päätös perustui ilmeisesti väärään lain soveltamiseen, KKO poistaa HO:n menettelyn siltä osin kuin HO oli 4.8.1982 julistamallaan päätöksellä, johon ei ollut annettu valitusosoitusta, sotatuomioistuimista ja oikeudenkäynnistä niissä annetun lain 49 §:n 1 momentin nojalla määrännyt asianajaja X:n B:n puolustajaksi ja asian lopullisesti ratkaistessaan määrännyt valtion varoista maksettavaksi X:lle B:n avustamisesta HO:ssa palkkioksi 7.000 markkaa.</p>
      <p>B haki muutosta HO:n päätökseen vaatien, että häntä vastaan ajettu syyte hylätään ja hänet vapautetaan tuomitusta rangaistuksesta sekä korvausvelvollisuudesta. Sen varalta, ettei valitusta kokonaisuudessaan hyväksyttäisi, B pyysi lievempää rangaistusta, koska hänellä ei ollut ollut hyödyttämis- tai vahingoittamistarkoitusta ja asianhaarat olivat erittäin lieventävät. B vastasi kanneviskaalin valitukseen.</p>
      <p>B toimitti KKO:n varattua hänelle siihen tilaisuuden hakemuksen maksuttoman oikeudenkäynnin saamiseksi.</p>
      <div>
        <h3>Perustelut</h3>
        <p/>
      </div>
      <div>
        <h3>Pääasia</h3>
        <p>KKO katsoo selvitetyksi, että B on syyllistynyt HO:n päätöksessä hänen viakseen luettuun rikokseen. Yleisen lainkuuliaisuuden ylläpitäminen vaatii, että rangaistus tällaisesta rikoksesta yleensä tuomitaan ehdottomana. Jutussa ei ole ilmennyt B:n rikokseen tai hänen henkilöönsä liittyviä erityisiä syitä rangaistuksen määräämiseen ehdolliseksi.</p>
      </div>
      <div>
        <h3>Maksuton oikeudenkäynti</h3>
        <p>B kykenee, huomioon ottaen hänen tulonsa ja varansa sekä elatusvelvollisuutensa ja muut taloudelliseen asemaansa vaikuttavat seikat, vaikeuksitta kokonaisuudessaan suorittamaan asian käsittelyn vaatimat menot.</p>
      </div>
      <div>
        <h3>Puolustajan määräämistä koskeva ratkaisu</h3>
        <p>HO on, koska sen oli sotatuomioistuimista ja oikeudenkäynnistä niissä annetun lain 33 §:n 1 momentin nojalla toimitettava asiassa tutkimus sotatuomioistuimena myös B:n osalta ja asia siten tältäkin osin on kuulunut sotatuomioistuimeen, mainitun lain 49 §:n 1 momentin nojalla määrännyt X:n A:n puolustajaksi. Kun B ei henkilökohtaisesti ole ollut sotatuomioistuimen tuomiovallan alainen, puolustajan määrääminen hänelle mainitun 49 §:n 1 momentin nojalla on perustunut ilmeisesti väärään lain soveltamiseen. Tällä perusteella määräystä ei kuitenkaan voida syytettynä olevan B:n vahingoksi purkaa. Siitä ei myöskään ole saanut hakea muutosta.</p>
      </div>
      <div>
        <h3>Päätöslauselma</h3>
        <p/>
      </div>
      <div>
        <h3>Pääasia</h3>
        <p>B:n rangaistus korotetaan 1 vuodeksi 2 kuukaudeksi vankeutta, josta rikoslain 3 luvun 11 §:n nojalla vähennetään HO:n määräämät 10 päivää. Rangaistus on pantava täytäntöön. Muilta osin HO:n päätös jää pääasian osalta pysyväksi.</p>
      </div>
      <div>
        <h3>Maksuton oikeudenkäynti</h3>
        <p>B:n hakemus maksuttomasta oikeudenkäynnistä hylätään.</p>
      </div>
      <div>
        <h3>Puolustajan määrääminen</h3>
        <p>HO:n päätös X:n määräämisestä B:n puolustajaksi jää lainvoiman saaneena pysyväksi.</p>
        <p>Vaatimus B:n velvoittamisesta korvaamaan valtiolle HO:n X:lle määräämä palkkio hylätään. X:lle maksetaan valtion varoista 1.000 markkaa palkkioksi hänen KKO:ssa HO:n lainvoimaisen puolustajanmääräyksen perusteella suorittamistaan puolustajantoimista. Tämäkin palkkio jää valtio vahingoksi.</p>
      </div>
      <div>
        <h3>Oikeudenkäynnin julkisuus</h3>
        <p>KKO:n päätös äänestyslausuntoineen sekä päätökseen liitetty HO:n päätös HO:n tuomiolauselman ja syytteestä tehdyn yhteenvedon osalta ovat julkiset (julkinen osa HO:n päätöksen sivut 1 - 5). Oikeudenkäytön julkisuudesta annetun lain 3 §:n nojalla KKO määrää, että se mitä asiassa on muutoin tapahtunut, on pidettävä toistaiseksi salassa.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Ylimääräinen oikeusneuvos Paasikoski: Korotan B:n rangaistuksen 1 vuodeksi vankeutta, josta rikoslain 3 luvun 11 §:n nojalla vähennän HO:n määräämät 10 päivää. Olen samaa mieltä kuin KKO:n enemmistö siinä, että yleisen lainkuuliaisuuden ylläpitäminen vaatii rangaistuksen tuomitsemista tällaisesta rikoksesta yleensä ehdottomana. Katson kuitenkin, että rikokseen johtaneet ja jutussa ilmenevät seikat kokonaisuudessaan huomioon ottaen B:lle tuomittu rangaistus voidaan määrätä ehdolliseksi. Tämän vuoksi pysytän rangaistuksen HO:n määräämin koetusajoin ehdollisena. Muutoin olen samaa mieltä kuin enemmistö.</p>
        <p>Oikeusneuvos Nybergh oli samaa mieltä kuin ylimääräinen oikeusneuvos Paasikoski.</p>
      </div>
      <div>
        <p>Ratkaisuun osallistuneet: presidentti Olsson sekä oikeusneuvokset Hiltunen ja Roos</p>
      </div>
    </div>
  </finlex:content>
</finlex:document>
