<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840091t</dcterms:identifier>
  <finlex:ecliIdentifier>ECLI:FI:KKO:1984:II91</finlex:ecliIdentifier>
  <dcterms:title>KKO:1984-II-91</dcterms:title>
  <dcterms:description>
    <p>
      <strong>Vahingonkorvaus</strong>
      <span>A Sopimussuhteesta johtuva korvausvelvollisuus</span>
      <span>III Kuljetussopimus</span>
    </p>
    <p>
      <strong>Tiekuljetus</strong>
    </p>
  </dcterms:description>
  <finlex:registerNumber>S83/3</finlex:registerNumber>
  <dcterms:date pvm="19830922">1983-09-22</dcterms:date>
  <finlex:fileCopyNumber>3618/83</finlex:fileCopyNumber>
  <dcterms:issued pvm="19840518">1984-05-18</dcterms:issued>
  <dcterms:abstract>
    <p>Rekka-auto oli kesällä 1977 jätetty kuljettamon ovet lukittuina, mutta ilman vartiointia noin 40 minuutiksi kadulle Milanossa Italiassa. Autossa ei ollut varkaudenestolaitteita. Tuona aikana oli auto kuormineen anastettu. Rahtitavaran katoamisen ei katsottu johtuneen sellaisista olosuhteista, joita rahdinkuljettaja ei olisi voinut välttää ja joiden seurauksia hän ei olisi voinut ehkäistä. Rahdinkuljettaja oli siten CMRsopimuksen 17 artiklan 1 kohdan mukaan vastuussa tavaran katoamisesta.</p>
  </dcterms:abstract>
  <p>II-jaosto</p>
  <p>Vrt. TiekuljetussopimusL 28 §.</p>
  <dcterms:tableOfContents>
    <a href="19840091taloa0">ASIAN KÄSITTELY ALEMMISSA OIKEUKSISSA</a>
    <a href="19840091tyloa0">KORKEIN OIKEUS</a>
  </dcterms:tableOfContents>
  <finlex:content id="s19840091t.kko">
    <div>
      <h2 id="19840091taloa0">ASIAN KÄSITTELY ALEMMISSA OIKEUKSISSA</h2>
      <p>Vakuutusyhtiö A oli kuljetusliike B:lle 16.6.1978 tiedoksi toimituttamansa haasteen nojalla RO:ssa kertonut, että B oli kesäkuussa 1977 ottanut kuljetettavakseen 19.805 kilon painoisen kuorman pakastettua sianlihaa Helsingin Miradoloon Italiaan. Kuorman lähettäjän oli ollut eräs suomalainen ja vastaanottajana eräs italialainen yritys. Kuorma oli lastattu Helsingissä rekka-autoon ja kuljetuksesta oli laadittu 9.6.1977 päivätty CMR-tunnuksella varustettu kansainvälinen rahtikirja. Auto kuormineen oli 15.6.1977 anastettu Milanossa Italiassa ja auto oli 24.6.1977 löydetty Italian viranomaisten toimesta kuorman jäädessä kateisiin. Auton kuljettajana toiminut C oli 4.7.1977 tehnyt tapahtumasta vahinkoilmoituksen. Hän oli kertonut jättäneensä 15.6.1977 noin kello 20.00 aikaan auton lukittuna aukiolle noin 40 metrin päähän eräästä baarista voidakseen käydä siellä syömässä ja havainneensa sen jälkeen noin 40 minuutin kuluttua auton kadonneen.</p>
      <p>A oli suorittanut tavaran lähettäjälle myöntämänsä vakuutuksen nojalla korvaukseksi kateisiin jääneestä tavarasta 89.518 markkaa 60 penniä. Sillä perusteella, että kansainvälisen tiekuljetus- eli CMR-sopimuksen mukaan rahdinkuljettaja oli vastuussa kuljetettavaksi otetun tavaran katoamisesta ja vahingoittumisesta, jos katoaminen tai vahingoittuminen oli tapahtunut tavaran vastaanottamisen ja luovuttamisen välillä, A oli vaatinut, että B velvoitettaisiin suorittamaan A:lle sanotut 89.518 markkaa 60 penniä 5 prosentin korkoineen haasteen tiedoksiantopäivästä lukien ja että B velvoitettaisiin korvaamaan A:n oikeudenkäyntikulut.</p>
      <p>B oli myöntänyt toimineensa CMR-rahdinkuljettajana kuorman arvon ollessa 89.518 markkaa 60 penniä ja A:n suorittaneen korvauksena kuorman lähettäjälle sanotun määrän. B oli kuitenkin kiistänyt kanteen sillä perusteella, että kuorman katoaminen oli tapahtunut olosuhteissa, joita B ei ollut voinut välttää ja joiden seurauksia se ei ollut voinut ehkäistä. CMR-sopimuksen 17 artiklan 2 kohdan nojalla B oli vastuusta vapaa.</p>
      <p>Jutussa todistajana kuultu rekka-auton kuljettaja C oli kertonut toimineensa autonkuljettajana Euroopan linjoilla vuodesta 1964 lukien ja vieneensä tavaraa joitakin kertoja myös Italiaan. Hänelle oli joskus aikaisemmin annettu ohjeita varovaisuuden noudattamisesta Italiassa tapahtuvien varkauksien varalta. Kysymyksessä olevassa tapauksessa hän oli saapunut Milanoon aamulla noin kello 9 aikaa ja hänen tarkoituksenaan oli ollut saada kuorma tullatuksi saman päivänä ja lähteä sen jälkeen kaupungista. Kun hänelle oli illalla noin kello 18 - 19 aikaan selvinnyt, ettei tullausta voitaisi toimittaa sinä päivänä, hän oli yrittänyt jäädä autoineen tullausalueelle. Tämä oli kuitenkin kielletty, vaikka hänen oli ollut tullauksen takia välttämättä jäätävä Milanoon yöksi. Todistaja oli maininnut edelleen, että hän oli mennessään syömään jättänyt autonsa noin 40 - 45 metrin päähän ravintolasta ja siellä istuutunut ikkunapöytään voimatta kuitenkaan nähdä autoa muiden pysäköityjen rekka-autojen takia. Todistajan pysäköidessä auton oli paikalla samanaikaisesti ollut erään toisen suomalaisen kuljetusliikkeen auto. Sen kuljettaja ja todistaja olivat sitten muuttaneet autojen paikkoja niin, että todistajan auton sijainti oli ollut heidän käsityksensä mukaan aikaisempaa paikkaa turvallisempi.</p>
      <div>
        <h3>RO:n päätös 7.2.1980</h3>
        <p>RO oli katsonut selvitetyksi,</p>
        <p>että kyseinen kuorma oli anastettu A:n kertomalla tavalla; että B oli pyrkinyt järjestämään tullauksen Milanossa viivytyksettä ja ettei B:llä sen vuoksi ollut ollut syytä etukäteen varata autolle vartioitua yöpysäköintipaikkaa;</p>
        <p>ettei B kysymyksessä olevan anastuksen tapahtuma-aikaan ollut liikennöinyt säännöllisesti Italiaan;</p>
        <p>että Suomessa oli kuljetusalalla annettu erityisohjeita varotoimenpiteistä Italiassa tapahtuvien varkauksien varalta vasta puheena olevan tapauksen jälkeen;</p>
        <p>että vuonna 1977 olivat ulkomaille liikennöivät autot vain poikkeuksellisesti olleet varustettuja varkaudenestolaittein;</p>
        <p>että rekka-auton kuorma ei ollut ollut siinä määrin arvokas,</p>
        <p>että se olisi edellyttänyt erikoistoimenpiteitä;</p>
        <p>että C oli jättänyt auton lukittuna lyhyeksi ajaksi yksin poistuessaan lähellä olevaan ravintolaan välttämätöntä ruokailua varten ja että hän oli aikaisemmin yrittänyt jättää auton vartioidulle tullialueelle, mitä ei ollut kuitenkaan sallittu ilman että välttämättä käynnissä pidettäviä kylmäkoneita olisi sammutettu ja</p>
        <p>että C:n tiedossa ollut vartioitu pysäköintipaikka oli suljettu kello 20.</p>
        <p>Edellä kerrotun perusteella ja siihen nähden, että B:n oli selvitetty menetelleen vahingon välttämiseksi riittävän huolellisesti ja pyrkineen mahdollisimman suureen huolellisuuteen sekä ettei toisen kuljetusliikkeen palveluksessa olevien kuljettajien voitu edellyttää vartioivan toisen liikkeen autoja, RO oli katsonut, että vahinko oli tapahtunut sellaisissa olosuhteissa, joita B ei ollut voinut välttää, ja että B ei ollut voinut estää vahingon sattumista. Sen vuoksi RO oli tavan kansainvälisessä tiekuljetuksessa käytettävästä rahtisopimuksesta tehdyn yleissopimuksen eli CMR-sopimuksen 17 artiklan 2 kohdan osoittaman oikeusohjeen nojalla hylännyt kanteen ja velvoittanut A:n korvaamaan B:n oikeudenkäyntikulut 12.000 markalla.</p>
      </div>
      <div>
        <h3>Helsingin HO:n tuomio 27.10.1982</h3>
        <p>HO, jonka tutkittavaksi A saattoi jutun, oli jättänyt asian RO:n päätöksen varaan ja velvoittanut A:n korvaamaan B:n oikeudenkäyntikulut HO:ssa 1.000 markalla.</p>
      </div>
    </div>
    <div>
      <h2 id="19840091tyloa0">KORKEIN OIKEUS</h2>
      <p>A pyysi oikeudenkäymiskaaren 30 luvun 2 §:n 1 momentin mukaisesti valituslupaa ja haki samalla muutosta HO:n tuomioon. Muutoksenhakemuksessaan A esitti, että alemmat oikeudet arvioidessaan puheena olevassa tiekuljetuksessa B:n ja matkalla autonkuljettajana toimineen C:n menettelyä tehtävän suorittamisessa olivat käyttäneet lievempää huolellisuusnormia kuin tavaran kansainvälisessä tiekuljetuksessa käytettävästä rahtisopimuksesta 19.5.1956 tehdyssä yleissopimuksessa (CMR) tarkoitettiin. CMR-sopimus asetti rahdinkuljettajalle perinteistä tuottamusvastuuta ankaramman vastuun ja vetoaminen sopimuksen 17 artiklan 2 kohdan mukaiseen vastuusta vapautumisen perusteeseen saattoi olla tehokasta vain silloin, kun vahingon aiheuttaneen tapahtuman estäminen oli ollut lähes ylivoimaista eikä rahdinkuljettaja tai hänen palveluksessaan tahi hänen lukuunsa kuljetuksessa toiminut henkilö ollut menetellyt kuljetuksessa huolimattomasti. CMR-sopimusta oli tulkittava siten, ettei kuljetuksessa käytettyyn moottoriajoneuvoon kohdistunutta varkautta voitu sinänsä pitää sanotussa 17 artiklan 2 kohdassa tarkoitettuna vastuusta vapautumisen perusteena eli tapahtumana, jota ei ollut voitu välttää ja jonka seurauksia ei ollut voitu ehkäistä. Rahdinkuljettaja oli vastuussa tavan katoamisesta, mikäli se hänen käytettävissään ollein toimenpitein ja kohtuullisin kustannuksin olisi ollut estettävissä. Näihin toimenpiteisiin olisi ollut mahdollista kysymyksessä olevan kuljetuksen suhteen ryhtyä ja siten välttää varkauden tapahtuminen. B:n olisi tullut huolehtia siitä, että kuljetukseen käytetyssä rekka-autossa olisi ollut varkaudenestolaitteet ja että C:lle olisi annettu tarpeelliset ohjeet kuljetuspiireissä yleisesti tunnetun moottoriajoneuvoihin Italiassa kohdistuneitten varkauksien aiheuttaman vaaran varalta. C:n olisi taas pitänyt joutuessaan jäämään Milanoon yöksi ottaa selko vartioiduista pysäköintipaikoista tai järjestää ajoneuvonsa vartiointi ajaksi, jonka hän aterioimisen vuoksi joutui olemaan autosta poissa. Laiminlyömällä ryhtyä näihin toimiin B ja C olivat aiheuttaneet tavaran lähettäjälle auton kuorman varastamisesta aiheutuneen 89.518 markan 60 pennin suuruisen vahingon, jonka A oli vakuutussopimuksen perusteella korvannut. Edellä sanotun perusteella A, toistaen kanteensa, vaati, että B velvoitettaisiin suorittamaan sille korvaukseksi sanotut 89.518 markkaa 60 penniä 5 prosentin korkoineen ja korvamaan A:n oikeudenkäyntikulut.</p>
      <p>Valituslupa myönnettiin ja B antoi siltä pyydetyn vastauksen. Vastauksessaan B mainitsi, ettei C:n kuljettamaan autoon tehdyn varkauden tapahtuma- aikana eli 15.6.1977 Milanon seutu verrattuna moniin muihin Italian ja myös toisten Euroopan maitten paikkakuntiin ollut vielä ollut tunnettu kuormattuihin ajoneuvoihin kohdistuneitten anastustapausten johdosta. Tuolloin oli Milanossa ollut ainoastaan yksi vartioitu autojen pysäköintipaikka, mutta ekin oli ollut suljettu jo ennen kuin C olisi ehtynyt sinne ajaa tullausalueelta. B katsoi, ettei CMR-sopimuksessa rahdinkuljettajalle asetettu vastuu ollut tuottamuksesta riippumatonta vaan siihen perustuvaa vastuuta ja ettei B eikä myöskään C kuljetustehtäviä suorittaessaan ollut menetellyt huolimattomasti. B oli tehnyt voitavansa, jotta C olisi 15.6.1977 saanut kuorman tullatuksi ja viedyksi vastaanottajalle. C oli välttämätöntä ruokailuaan varten vain lyhyeksi ajaksi jättänyt ajoneuvonsa vartioimatta. Vielä B mainitsi, että, mikäli A oli tietänyt edellä sanotusta Milanossa varkaustapausten johdosta syntyneestä vaarasta, sen olisi pitänyt ilmoittaa siitä tavaran lähettäjälle, jolloin myös B olisi tullut vaarasta tietoiseksi. Ilmoituksen laiminlyönnin johdosta vastuu syntyneestä vahingosta oli yksin A:n. Edellä sanotun perusteella B vaati, että A:n valitus hylättäisiin ja että A velvoitettaisiin korvaamaan B:n kulut KKO:ssa.</p>
      <p>Määräajan jälkeen asianosaiset toimittivat KKO:een, A eräitä asiakirjoja ja B lisäkirjelmän liitteineen.</p>
      <p>KKO t. jättäen viimeksi mainitut asiakirjat ja lisäkirjelmän liitteineen KKO:een myöhään annettuina huomiotta, tutki muutoin jutun.</p>
      <div>
        <h3>Ratkaisun perustelut</h3>
        <p>Jutussa on, niin kuin RO:n päätöksessä on mainittu, selvitetty, että C oli 15.6.1977 illalla Milanossa joutunut lähtemään tullausalueelta saamatta kuormaansa tullatuksi. Hän oli ajanut kuljettamansa auton erään lähistöllä olleen ravintolan eteen, lukinnut kuljettamon ovet ja mennyt erään toisen suomalaisen autonkuljettajan kanssa syömään voimatta muitten pysäköityjen autojen vuoksi nähdä autoaan ravintolasta. Oltuaan ravintolassa noin 40 minuuttia C oli poistunut sieltä ja todennut sitten, että auto oli varastettu.</p>
        <p>CMR-sopimuksen 17 artiklan 1 kohdan mukaan rahdinkuljettaja vastaa rahtitavaran katoamisesta sen kuljetettavaksi ottamisen ja luovuttamisen välisenä aikana. Rahdinkuljettaja on kuitenkin saman artiklan 2 kohdan nojalla vastuusta vapaa, jos katoaminen on johtunut olosuhteista, joita rahdinkuljettaja ei ole voinut välttää ja joiden seurauksia hän ei ole voinut ehkäistä. Tämä vastuusäännös merkitsee korostettua huolellisuusvelvollisuutta kuljetuksen suhteen ja sitä on omiaan yksittäistapauksessa lisäämään rahdinkuljettajan tietoisuus siitä, että kuljetukseen liittyy tietyllä liikennealueella poikkeuksellisia vaaratekijöitä.</p>
      </div>
      <div>
        <h3>Tuomiolauselma</h3>
        <p>Edellä sanotun perusteella KKO harkitsee oikeaksi, kumoten HO:n tuomion ja RO:n päätöksen sekä vapauttaen A:n velvollisuudesta korvata B:lle oikeudenkäyntikulut jutussa, velvoittaa B:n suorittamaan A:lle vaaditut 89.518 markkaa 60 penniä 5 prosentin korkoineen haasteen tiedoksiantopäivästä 16.6.1978 lukien ja korvaamaan A:n oikeudenkäyntikulut jutussa 16.000 markalla.</p>
      </div>
      <div>
        <p>Ratkaisuun osallistuneet: oikeusneuvokset Leivonen, Takala ja Lindholm sekä ylimääräiset oikeusneuvokset Setälä ja Heikkilä</p>
      </div>
    </div>
  </finlex:content>
</finlex:document>
