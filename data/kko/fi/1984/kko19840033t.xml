<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840033t</dcterms:identifier>
  <finlex:ecliIdentifier>ECLI:FI:KKO:1984:II33</finlex:ecliIdentifier>
  <dcterms:title>KKO:1984-II-33</dcterms:title>
  <dcterms:description>
    <p>
      <strong>Rakennussuojelu</strong>
    </p>
  </dcterms:description>
  <finlex:registerNumber>S81/291</finlex:registerNumber>
  <dcterms:date pvm="19821216">1982-12-16</dcterms:date>
  <finlex:fileCopyNumber>5571/82</finlex:fileCopyNumber>
  <dcterms:issued pvm="19840306">1984-03-06</dcterms:issued>
  <dcterms:abstract>
    <p>Yhtiö oli vaatinut korvausta sille lainvoimaa vaille jääneestä suojelupäätöksestä aiheutuneesta vahingosta. Kun päätös oli valituksesta huolimatta pantavissa täytäntöön vain siltä osin kuin siitä aiheutui kielto ryhtyä po. rakennusten kulttuurihistoriallista arvoa vaarantaviin toimenpiteisiin eikä kulttuurihistoriallisesti huomattavien rakennusten suojelusta ann. lain (L 27.11.1964/572) 8 §:n mukaan ollut suoritettava korvausta pelkästään sanotun sisältöisen kiellon johdosta, yhtiön valtioon kohdistama vaatimus hylättiin.</p>
    <p>Korvausvelvollisuutta ei ollut myöskään lain 15 §:ssä tarkoitetun väliaikaisen toimenpidekiellon voimassaoloajalta.</p>
    <p>Ään.</p>
  </dcterms:abstract>
  <p>IV-jaosto</p>
  <dcterms:tableOfContents>
    <a href="19840033taloa0">ASIAN KÄSITTELY ALEMMISSA OIKEUKSISSA</a>
    <a href="19840033tmuukas0">KORKEIN OIKEUS</a>
    <a href="19840033tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19840033t.kko">
    <div>
      <h2 id="19840033taloa0">ASIAN KÄSITTELY ALEMMISSA OIKEUKSISSA</h2>
      <p>Tamfelt Oy Ab oli valtiolle 8.2.1978 tiedoksi toimitetun haasteen nojalla ajamassaan kanteessa ja sitä kehitellessään lausunut kanteen vielä kysymyksessä olevilta osin RO:n päätöksessä kerrotuin tavoin seuraavaa.</p>
      <p>Yhtiö omisti Tampereen keskustassa XII kaupunginosassa korttelissa 180 tontin rakenneuksineen. Kortteliin oli viimeksi 5.6.1958 vahvistettu asemakaava, jossa kortteli oli merkitty tehdaskorttelialueeksi. Yhtiö harjoitti tontilla teollista toimintaa. Kysymyksessä olevista rakennuksista käytettiin seuraavia nimityksiä ja numeroita: pääkonttori (1), värjäämö (2), kuivaamo (3), karstalankakehräämö (4), korotettu karstalankakehräämö (5), höyryvoima-asema (6) ja varasto (7).</p>
      <p>19.4.1968 tehdyllä vaihtokirjalla yhtiö oli saanut Tampereen kaupungilta Hankkion teollisuusalueelta teollisuustornin. Yhtiön tarkoituksena oli viidessä vaiheessa siirtää toimintansa keskustasta Hankkioon.</p>
      <p>12.3.1969 Tampereen kaupunginvaltuusto oli hyväksynyt XII kaupunginosan korttelin 180 asemakaavan muutoksen, jolla muodostettiin liike- ja asuntokerrostalotontti n:o 5 eli niin sanottu keskustatontti ja yleisen rakennuksen tontti sekä puistoja katualuetta.</p>
      <p>19.5.1971 sisäasiainministeriö oli vahvistanut asemakaavan muutoksen.</p>
      <p>16.9.1971 tehdyllä vaihtokirjalla Tampereen kaupunki ja yhtiö olivat vaihtaneet korttelin 180 alueita niin, että yhtiö tuli yksin omistamaan keskustatontin ja kaupunki muut alueet. Kaupungin omistamalle maalle jäivät pääkonttori (1), värjäämö (2), kuivaamo (3), karstalankakehräämö (4) ja puolet korotetusta karstalankakehräämöstä (5). Yhtiön keskustatontille jäivät puolet korotetusta karstalankakehräämöstä (5), höyryvoima-asema (6) ja varasto (7). Rakennuksista pääkonttori (1) siirtyi kaupungin omistukseen, mutta jäi yhtiön hallintaan ja käyttöön. Värjäämö (2), kuivaamo (3), karstalankakehräämö (4) ja korotettu karstalankakehräämö (5) jäivät yhtiön omistukseen ja hallintaan purkamisvelvollisuuksiin.</p>
      <p>10.4.1972 tehdyllä sopimuksella yhtiö oli sitoutunut myymään keskustatontin Keskus-Sato Oy:lle ja Niilo Ahti Oy:lle.</p>
      <p>7.3.1973 Tampereen kaupunginvaltuusto oli hyväksynyt korttelin 180 asemakaavan muutoksen, joka koski lähinnä rakennusmassoittelua ja -korkeutta.</p>
      <p>31.5.1975 sisäasiainministeriö oli vahvistanut asemakaavan muutoksen. Eräät yhdistykset valittavat päätöksestä korkeimpaan hallinto-oikeuteen.</p>
      <p>15.10.1974 museovirasto oli tehnyt Hämeen lääninhallitukselle esityksen, että rakennukset 1 - 7 saatettaisiin siten suojeltaviksi kuin kulttuurihistoriallisesti huomattavien rakennusten suojelusta 27.11.1964 annetussa laissa säädettiin. Samalla museovirasto oli pyytänyt, että jo ennen lopullisen päätöksen antamista väliaikaisesti kiellettäisiin ryhtymästä rakennusten kulttuurihistoriallista arvoa vaarantaviin toimenpiteisiin.</p>
      <p>20.12.1974 antamallaan päätöksellä Hämeen lääninhallitus oli kieltänyt ryhtymästä rakennusten 1 - 7 kulttuurihistoriallista arvoa vaarantaviin toimenpiteisiin ja samalla määrännyt, että toimenpidekielto oli voimassa toistaiseksi ja enintään kuusi kuukautta päätöksen antopäivästä. Yhtiö valitti päätöksestä korkeimpaan hallinto-oikeuteen.</p>
      <p>3.3.1975 antamallaan päätöksellä korkein hallinto-oikeus oli hylännyt yhtiön valituksen Hämeen lääninhallituksen 20.12.1974 antamasta toimenpidekiellosta siltä osin kuin valituksessa oli väitetty lääninhallituksen päätöksen olleen oikeudenvastainen sekä siirtänyt asian hallituksen ratkaistavaksi siltä osin kuin valituksessa oli kysymys lääninhallituksen päätöksen tarkoituksenmukaisuuden harkitsemisesta.</p>
      <p>2.4.1975 antamallaan päätöksellä korkein hallinto-oikeus oli hylännyt sisäasiainministeriön 31.5.1974 antamasta asemakaavasta muutoksen vahvistamispäätöksestä tehdyt valitukset.</p>
      <p>18.4.1975 antamallaan päätöksellä Hämeen lääninhallitus oli määrännyt pääkonttorin (1), värjäämön (2) ja karstalankakehräämön (4) suojeltaviksi ja antanut samalla suojelumääräykset. Lääninhallitus alisti suojelupäätöksen valtioneuvoston vahvistettavaksi. Yhtiö ei hakenut päätökseen muutosta. Museovirasto ja Tampereen kaupunki valittivat päätöksestä.</p>
      <p>9.6.1975 museovirasto oli pyytänyt Hämeen lääninhallitusta jatkamaan sen 20.12.1974 antamaa väliaikaista toimenpidekieltoa rakennusten 3,5,6 ja 7 osalta, joita rakennuksia 18.4.1975 annettu suojelupäätös ei koskenut.</p>
      <p>18.6.1975 antamallaan päätöksellä Hämeen lääninhallitus oli päättänyt jatkaa kuivaamon (3), korotetun karstalankakehräämön (5), höyryvoima-aseman (6) ja varaston (7) osalta 20.12.1974 antamansa toimenpidekiellon määräaikaa 21.6.1975 alkaen siksi, kunnes kysymys näiden rakennusten saattamisesta suojeltaviksi oli valtioneuvostossa ratkaistu, kuitenkin enintään kuuden kuukauden ajaksi, joten tämän toimenpidekiellon määräaika päättyi viimeistään 21.12.1975. Yhtiö valitti päätöksestä korkeimpaan hallinto-oikeuteen.</p>
      <p>17.7.1975 antamallaan päätöksellä valtioneuvosto oli ratkaissut korkeimman hallinto-oikeuden 3.3.1975 hallituksen käsiteltäväksi siirtämän, Hämeen lääninhallituksen 20.12.1974 antaman toimenpidekiellon tarkoituksenmukaisuutta koskeneen asian katsoen enemmän lausunnon antamisen yhtiön valituksesta raukeavan, koska valituksenalaisella päätöksellä määrätyn väliaikaisen toimenpidekiellon määräaika oli kulunut umpeen 20.6.1975.</p>
      <p>15.9.1975 antamallaan päätöksellä korkein hallinto-oikeus oli hylännyt yhtiön valituksen Hämeen lääninhallituksen 18.6.1975 antamasta toimenpidekiellon jatkamispäätöksestä siltä osin kuin valituksessa oli väitetty lääninhallituksen päätöksen olleen oikeudenvastainen sekä siirtänyt asian hallituksen ratkaistavaksi siltä osin kuin valituksessa oli kysymys lääninoikeuden päätöksen tarkoituksenmukaisuuden harkitsemisesta.</p>
      <p>17.3.1976 yhtiö oli purkanut kuivaamon (3) kokonaan sekä karstalankakehräämön (4) ja korotetun karstalankakehräämön (5) kummankin osittain.</p>
      <p>17.3.1976 valtioneuvosto oli antanut päätöksen Hämeen lääninhallituksen 18.4.1975 antaman suojelupäätöksen vahvistamista koskevassa asiassa tehdyn alistuksen johdosta ja samaan päätökseen tehtyihin valituksiin sekä yhtiön Hämeen lääninhallituksen 18.6.1975 antamasta toimenpidekiellon jatkamispäätöksestä tekemään valitukseen siltä osin kuin korkein hallinto-oikeus 15.9.1975 oli siirtänyt asian hallituksen käsiteltäväksi. Valtioneuvosto katsoi, että rakennukset 3 - 7 olivat rakennushistoriallisesti ja käyttönsä vuoksi erityisen huomattavia koko rakennusryhmän muodostamana kokonaisuutena. Koska valtioneuvoston tietoon oli tullut, että kuivaamo (3) oli jo kokonaan purettu, ja kun pääkonttorin (1) ja värjäämön (2) osalta ei ollut purku-uhkaa Tampereen kaupungin luvattua säilyttää nämä rakennukset, valtioneuvosto asian tuolloin vallinneessa vaiheessa päätti osittain hyväksyä museoviraston valituksen ja osittain hylätä Tampereen kaupunginhallituksen valituksen sekä vahvistaa Hämeen lääninhallituksen suojelupäätöksen karstalankakehräämön (4) osalta ja lisäksi määrätä suojeltaviksi korotetun karstalankakehräämön (5), höyryvoima-aseman (6) ja varaston (7). Valtioneuvosto antoi rakennusryhmän osalta seuraavat suojelumääräykset:</p>
      <p>1. rakennusten ulkoasu oli pidettävä pääpiirteissään ennallaan ja muutosten yhteydessä tarvittaessa entistettävä,</p>
      <p>2. rakennusta koskevista muutos- ja korjaustoimenpiteistä oli hankittava museoviraston lausunto,</p>
      <p>3. rakennuksia voitiin käyttää teollisuusrakennuksina tai muu- hun niiden luonteeseen soveltuvaan tarkoitukseen,</p>
      <p>4. rakennuksia oli hoidettava siten, että niiden rakennus- ja kulttuurihistoriallinen arvo säilyi,</p>
      <p>5. rakennusten lähiympäristössä tapahtuvan rakentamisen tuli tapahtua historiallisen kaupunkikuvan perinteitä jatkaen.</p>
      <p>Valtioneuvosto jätti asian pääkonttorin (1) ja värjäämön (2) osalta 19.12.1975 tekemänsä päätöksen varaan, jolloin valtioneuvosto oli päättänyt siirtää asian. Yhtiön valituksesta valtioneuvosto päätti, että enemmän lausunnon antaminen raukesi, koska valtioneuvosto oli jo lopullisesti ratkaissut suojeluasian valituksessa tarkoitettujen rakennusten 3, 5, 6 ja 7 osalta. Yhtiö valitti rakennusten 4 - 7 suojelua koskevasta valtioneuvoston päätöksestä korkeimpaan hallinto-oikeuteen.</p>
      <p>28.1.1977 korkein hallinto-oikeus oli antanut päätöksen yhtiön valtioneuvoston 17.3.1976 antamasta suojelupäätöksestä tekemään valitukseen.</p>
      <p>Korkein hallinto-oikeus totesi, että suojeltaviksi määrättyjä rakennuksia 4 - 7, joiden lisäksi alueella oli pääkonttori (1) ja värjäämö (2), voitiin pitää valtioneuvoston päätöksen mukaisesti kulttuurihistoriallisesti huomattavien rakennusten suojelusta annetun lain 4 §:ssä tarkoitettuna rakennusryhmänä.</p>
      <p>Korkein hallinto-oikeus huomautti, että sanotun lain nojalla rakennusten suojelu oli, milloin yleinen tarve vaati, myös toteutettavissa lunastamalla rakennukset tarpeellisine maa-alueineen valtiolle. Kun otettiin huomioon keskustatontin taloudellisen hyväksikäyttämisen merkittävyys ja kiireellisyys yhtiön kannalta sen teollisen toiminnan toiselle alueelle siirtämiseen liittyvien kustannusten ja rahoitustarpeiden johdosta, valtioneuvoston päätöksen mukainen rakennusten suojelu aiheutti yhtiölle sellaista vahinkoa, jota oli pidettävä kohtuuttomana siitä huolimatta, että suojelumääräyksistä omistajalle aiheutuvasta vahingosta ja haitasta oli suoritettava korvaus sen mukaan kuin mainitun lain 8 §:ssä oli säädetty. Saman lain 7 §:n 2 momentin mukaan suojelumääräykset eivät saaneet olla omistajalle kohtuuttomia. Näillä perusteilla korkein hallinto-oikeus katsoi, ettei kysymyksessä olevaa rakennusryhmää ollut voitu määrätä suojeltavaksi niin kuin valtioneuvoston päätöksessä oli määrätty. Päätös loukkasi näin ollen yhtiön oikeutta.</p>
      <p>Tämän vuoksi korkein hallinto-oikeus kumosi valtioneuvoston valituksenalaisen päätöksen rakennusten 4 - 7 suojelusta ja palautti asian valtioneuvostolle lääninhallituksen suojelupäätöstä koskevan alistuksen ja samasta päätöksestä tehtyjen valitusten uudelleen käsittelemistä ja ratkaisemista sekä niitä muita toimenpiteitä varten, jotka asiassa ehkä katsottiin tarpeellisiksi.</p>
      <p>Palauttaessaan asian valtioneuvostolle uudelleen käsiteltäväksi korkein hallinto-oikeus määräsi, että valtioneuvoston päätöksestä johtuva, välittömästi noudatettava kielto ryhtyä rakennusten kulttuurihistoriallista arvoa vaarantaviin toimenpiteisiin pysyi korkeimman hallinto-oikeuden päätöksen estämättä voimassa, kunnes valtioneuvosto oli uudelleen käsitellyt ja ratkaissut asian, enintään kuitenkin syyskuun 1977 loppuun.</p>
      <p>16.6.1977 valtioneuvosto oli antanut päätöksensä korkeimman hallinto-oikeuden sille palauttamassa asiassa. Valtioneuvosto totesi ensiksi kuivaamon (3) osalta, että koska se oli jo purettu, enemmän lausunnon antaminen asiassa sen osalta raukesi. Valtioneuvosto katsoi asiassa saadun selvityksen perusteella, että rakennukset 1, 2, 4, 5, 6 ja 7 olivat rakennushistoriallisesti ja käyttönsä vuoksi erityisen huomattavia koko rakennusryhmän muodostamana kokonaisuutena ja että vain koko rakennusryhmän säilyttämisellä saavutettaisiin rakennussuojelulle asetettavat tavoitteet. Rakennusryhmän suojelu kulttuurihistoriallisesti huomattavien rakennusten suojelusta annetun lain nojalla, ilman että ryhdyttäisiin pakkolunastustoimenpiteisiin, tuotti yhtiölle sellaista vahinkoa, jota oli korkeimman hallinto-oikeuden päätöksen mukaisesti pidettävä kohtuuttomina. Koska valtiolla ei ollut taloudellisia mahdollisuuksia alueen ja rakennusten hankkimiseen valtion omistukseen käytettäväksi yleiseen tarpeeseen, valtioneuvosto mainitun lain nojalla jätti lääninhallituksen päätöksen vahvistamatta ja hylkäsi museoviraston ja hyväksyi Tampereen kaupungin tuosta päätöksestä tekemät valitukset. Näin ollen kielto ryhtyä rakennusten kulttuurihistoriallista arvoa vaarantaviin toimenpiteisiin lakkasi olemasta voimassa.</p>
      <p>7.12.1977 tehdyllä vaihtokirjan lisäyksellä Tampereen kaupunki ja yhtiö olivat sopineet, että värjäämö (2) samana päivänä siirtyi kaupungin omistukseen ja hallintaan ja yhtiö vapautui purkamisvelvollisuudesta.</p>
      <p>20.3.1978 laaditulla kauppakirjalla yhtiö oli myynyt keskustatontin Keskus-Sato Oy:lle ja Polar-rakennusosakeyhtiölle, johon esisopimuksen toinen ostaja Niilo Ahti Oy oli yhdistynyt.</p>
      <p>Suojelutoimenpiteiden vuoksi yhtiö oli estynyt käyttämästä hyväkseen ja omistajana määräämästä etujensa mukaisesti keskustatonttia 20.12.1974 - 16.6.1977 välisenä aikana, 20.12.1974 - 20.6.1975 välisenä aikana Hämeen lääninhallituksen toimenpidekiellon takia, 21.6. - 21.12.1975 välisenä aikana lääninhallituksen toimenpidekiellon jatkamisen takia, 22.12.1975 - 17.3.1976 tosiasiallisten syiden takia, koska valtioneuvosto ei ollut antanut suojeluasiassa päätöstä toimenpidekiellon jatkoajan päättymisestä huolimatta, sekä 17.3.1976 - 16.6.1977 välisenä aikana valtioneuvoston suojelupäätöksen takia, koska päätöksestä johtuva toimenpidekielto oli tullut välittömästi noudatettavaksi, minkä kiellon korkein hallinto-oikeus oli pysyttänyt palauttaessaan suojeluasian valtioneuvoston käsiteltäväksi. 20.12.1974 - 16.6.1977 välinen aika oli käsittänyt 910 päivää.</p>
      <p>Yhtiö oli väittänyt, että valtion suojelutoimista oli sille aiheutunut vahinkoa seuraavasti:</p>
      <p>1. Lääninhallituksen väliaikaiset toimenpidekiellot ja valtio- neuvoston suojelupäätös olivat estäneet keskustatontin kauppaa koskevan esisopimuksen toteutumisen. Neuvottelut lopullisen kaupan tekemisestä ja lopullinen keskustatontin kauppa olivat viivästyneet 20.12.1974 - 16.6.1977 välisen ajan eli 910 päivää. Kauppahinnan saaminen oli viivästynyt saman ajan, mistä yhtiölle oli aiheutunut taloudellista vahinkoa 5.082.375 markkaa. Tämän määrän yhtiö oli laskenut esisopimuksen mukaan määräytyvien keskustatontin kokonaiskauppahintojen, 910 päivän sekä yhtiön samana aikana maksaman keskikoron eli 10,2 prosentin koron perusteella arvioituna korkomenona.</p>
      <p>2. Suojelutoimenpiteiden takia yhtiön toiminnan siirtyminen Tampereen keskustasta Hankkioon oli estynyt ja viivästynyt, minkä vuoksi yhtiö oli joutunut järjestämään oman kuljetusyhteyden keskustan tehtaan ja pääkonttorin sekä Hankkion tehtaan välille. 20.12.1974 - 16.6.1977 välisenä aikana tästä ylimääräisestä kuljetustarpeesta oli aiheutunut vahinkoa autohenkilöstön palkkausmenoina 85.242 markkaa ja</p>
      <p>3. kuljetuskaluston käyttö- ja pääomakustannuksina 31.184 markkaa.</p>
      <p>4. Keskustatontin kaupan viivästymisen takia yhtiö oli joutu- nut keskustan tehdasalueella jatkuvan toimintansa takia hoitamaan kiinteistön huoltotyöt erityisjärjestelyin, mistä oli aiheutunut yhtiölle vahinkoa huoltohenkilöstön palkkausmenoina 1.344.135 markkaa sekä</p>
      <p>5. Hankkion tehtaalta suoritetuista keskustan tehdasalueen huoltopalveluista aiheutuneina ylimääräisinä kustannuksina 25.232 markka.</p>
      <p>6. Yhtiön henkilökunnan valtaosan siirryttyä Hankkioon yhtiö oli joutunut väliaikaisesti sijoittamaan työterveysaseman Hankkion tehtaalle väliaikaisiin tiloihin, vaikka työterveysasema lopullisesti sijoittui Hankkioon valmistuvaan pääkonttorirakennukseen, jota vasta parhaillaan rakennettiin. Tästä työterveysaseman tilapäissiirrosta oli aiheutunut yhtiölle vahinkoa ylimääräisinä kuluina 223.110 markkaa.</p>
      <p>7. Suojeluasian edellyttämien vastineiden ja valitusten laati- misesta sekä suojelutoimenpiteisiin liittyvien selvitysten hankkimisesta oli aiheutunut yhtiölle vahinkoa asianajokuluina 61.075 markkaa.</p>
      <p>Näin ollen suojeluasiasta oli edellä kerrotuin tavoin aiheutunut yhtiölle välitöntä taloudellista vahinkoa 6.852.353 markkaa. Sen vuoksi yhtiö oli vaatinut, paitsi yleisten vahingonkorvausoikeudellisten periaatteiden ja vahingonkorvauslain 3 luvun 2 §:n nojalla, joista enää ei ole kysymys, kulttuurihistoriallisesti huomattavien rakennusten suojelusta annetun lain säännösten nojalla valtion velvoittamista suorittamaan sille vahingonkorvaukseksi sanotut 6.852.353 markkaa viiden prosentin vuotuisine korkoineen haastepäivästä sekä korvaamaan yhtiön oikeudenkäyntikulut.</p>
      <p>Valtio oli vastustanut kannetta lausuen kysymyksessä olevilta osin, että kulttuurihistoriallisesti huomattavien rakennusten suojelusta annetun lain 15 §:n mukainen väliaikainen toimenpidekielto ei oikeuttanut korvauksen saamiseen, koska laissa ei ollut tästä nimenomaista säännöstä. Myöskään rakennusten purkamiskielto ei oikeuttanut korvauksen saamiseen. Suojelupäätöksessä annetuista suojelumääräyksistä aiheutuvasta vahingosta voitiin mainitun lain 8 §:n rajoissa tuomita korvausta vain, jos suojelumääräykset olivat saavuttaneet lainvoiman, mutta valtioneuvoston antamat suojelumääräykset eivät olleet tulleet lainvoimaisiksi. Valtio oli vaatinut kanteen hylkäämistä lakiin perustumattomana ja kiistänyt myös korvausvaatimusten määrät asianajokuluja lukuunottamatta sekä vaatinut oikeudenkäyntikulujensa korvaamista.</p>
      <p>RO oli päätöksessään jutun puheena olevin osin lausunut, että Tamfelt Oy Ab oli vaatinut valtiolta vahingonkorvausta kulttuurihistoriallisesti huomattavien rakennusten suojelusta annetun lain, erityisesti sen 8 §:n nojalla. Sanotun säännöksen mukaan, jos suojelumääräyksissä oli rajoitettu oikeutta rakennuksen tai alueen käyttämiseen ja siitä aiheutui omistajalle vahinkoa tai haittaa, jota ei ollut pidettävä vähäisenä, hänellä oli oikeus saada siten kärsimästään vahingosta ja haitasta korvaus valtion varoista.</p>
      <p>Yhtiö oli vaatinut korvausta Hämeen lääninhallituksen toimenpidekieltopäätöksistä johtuneesta rakennusten käyttöoikeuden rajoituksesta aiheutuneesta vahingosta.</p>
      <p>Mainitun lain 15 §:n mukaan lääninhallitus voi sen jälkeen, kun suojelusta on tehty esitys, asian ratkaisua odotettaessa väliaikaisesti kieltää ryhtymästä rakennuksen kulttuurihistoriallista arvoa vaarantaviin toimenpiteisiin.</p>
      <p>Tässä pykälässä ja sanotussa laissa muutoinkaan ei ollut säädetty vahingonkorvausvelvollisuutta väliaikaisen toimenpidekiellon aiheuttamasta vahingosta. Lain 8 §:n korvaussäännös koski vain suojelumääräyksiä, joista väliaikaisen toimenpidekiellon antamisen yhteydessä ei ollut kysymys. Puheena olevaan lakiin verrattavassa lainsäädännössä kuten rakennuslainsäädännössä olevien määräysten mukaan oli yksityinen kiinteistön omistaja velvollinen yleisen edun takia alistumaan kiinteään omaisuuteen kohdistuviin rajoituksiin korvauksettakin. Tässä lainsäädännössä oli yleisesti omaksuttu sääntö, että korvausvelvollisuuden syntyminen edellyttää nimenomaista lain säännöstä. Muutoinkin valtion vastuu virkamiehen virheeseen tai laiminlyöntiin perustumattomasta, hallintoasian valmistelun aikaisesta ja hallintomenettelyn turvaavasta julkisen vallan käyttämisestä aiheutuvasta vahingosta edellytti nimenomaista lain säännöstä. Näillä perusteilla RO oli katsonut, ettei yhtiöllä ollut laillista perustetta vaatia korvausta lääninhallituksen toimenpidekieltojen osalta.</p>
      <p>Yhtiö oli edelleen vaatinut korvausta valtioneuvoston suojelupäätöksestä johtuneesta rakennusten käyttöoikeuden rajoituksesta aiheutuneesta vahingosta.</p>
      <p>RO oli katsonut, että rakennusten käyttöoikeuden rajoitus oli kohdistunut yhtiöön suojelumääräyksistä tosiasiallisesti johtuvana rakennusten purkamiskieltona. Vaikka RO eduskunnan perustuslakivaliokunnan kulttuurihistoriallisesti huomattavien rakennusten suojelusta annetun lain eduskuntakäsittelyssä antaman lausunnon perusteella tosin oli katsonut, että rakennusten purkamiskiellosta aiheutuva vahinko oli tässä tapauksessa sellaista vahinkoa, joka lain 8 §:n mukaan oli korvattava, RO oli toisaalta todennut, että valtioneuvoston suojelupäätös ei ollut saavuttanut lainvoimaa korkeimman hallinto-oikeuden kumottua päätöksen. Lain 8 §:n soveltamisen oli katsottava edellyttävän, että korvaukseen oikeuttavat suojelumääräykset olivat saaneet lainvoiman. Tähän laintulkintaan RO oli päätynyt ensinnäkin lain 12 §:n 1 momentista ilmenevän oikeusohjeen perusteella. Säännöksen mukaan sanotun lain mukaisen korvausmenettelyn oli nimittäin katsottava edellyttävän sen päätöksen lainvoimaisuutta, johon korvausvaatimus perustui. Tuota tulkintaa tuki myös se seikka, että lainvoimaa vaille jääneen suojelupäätöksen ainoa oikeusvaikutus oli ollut se, että siitä oli johtunut lain perusteella välittömästi noudatettavaksi tullut kielto ryhtyä suojeltaviksi määrättyjen rakennusten kulttuurihistoriallista arvoa vaarantaviin toimenpiteisiin. Tämä suojelupäätöksestä johtuva kielto oli siten saman sisältöinen kuin edellä kerrottu lääninhallituksen lain 15 §:n 1 momentin perusteella antama väliaikainen toimenpidekielto, joka ei edellä esitetyn perusteella tuottanut oikeutta korvauksen saamiseen. Tämän vuoksi ja kun jutussa ei näin ollen ollut kysymys suojelulain mukaisesta korvausmenettelystä, RO oli katsonut, ettei yhtiöllä tältäkään osalta ollut lakiin perustuvaa oikeutta vahingonkorvaukseen.</p>
      <p>Edellä olevan perusteella RO oli, katsoen enemmän lausunnon antamisen kanteen yksityiskohdista ja siinä esitetyistä vahingon määristä tarpeettomaksi, hylännyt kanteen lakiin perustumattomana. Asian laadun ja kulttuurihistoriallisesti huomattavien rakennusten suojelusta annetun lain tulkinnanvaraisuuden vuoksi valtio kuitenkin sai pitää sillä olleen oikeudenkäyntikulut vahinkonaan.</p>
      <div>
        <h3>Turun HO:n tuomio 30.1.1981</h3>
        <p>HO, jonka tutkittavaksi Tamfelt Oy Ab oli saattanut jutun, oli tuomiossaan kysymyksessä olevilta osin lausunut selvitetyksi, että yhtiö, joka omisti Tampereen keskustassa XII kaupunginosassa korttelissa 180 vuonna 1958 vahvistetun asemakaavan mukaisen teollisuustontin rakennuksineen ja harjoitti sillä teollista toimintaa, oli tarkoittanut siirtää koko toimintansa keskustasta Hankkion teollisuusalueelle. Teollisuustoiminta olikin siirretty Hankkioon kolmessa eri vaiheessa vuosina 1968 - 1974. Sisäasiainministeriön vahvistettua korttelin 180 asemakaavan muutoksen vuonna 1971 siten, että Tampereen kaupungin kanssa tehdyn aluevaihdon jälkeen yhtiön omistukseen tuli liike- ja asuntokerrostalotontti n:o 5, yhtiö oli sitoutunut 10.4.1972 vahvistetussa sopimuksessa myymään tämän niin sanotun keskustatontin eräälle rakennusyhtiölle. Keskustatontin myyntiä koskevassa sopimuksessa samoin kuin kaupungin kanssa tehdyissä aluevaihtosopimuksissa yhtiö oli sitoutunut purkamaan korttelissa 180 olleet vanhat teollisuusrakennukset, mitä myös vuonna 1971 vahvistettu asemakaavan muutos edellytti ja mihin vuonna 1974 vahvistettu uusi asemakaavan muutos ei tuonut muutosta. Keskustatontin myynnistä saatavilla tuloilla yhtiön tarkoituksena oli ollut rahoittaa Hankkion alueen rakennustoimintaa sekä vielä toteutumatta ollut yhtiön pääkonttorin siirtyminen uudelle teollisuusalueelle. Edelleen HO oli katsonut selvitetyksi, että yhtiön vanhojen teollisuusrakennusten ja niihin liittyvän alueen käyttöä koskevien suunnitelmien ja sopimusten täyttäminen oli estynyt lääninhallituksen kiellettyä 20.12.1974 antamallaan päätöksellä ryhtymästä rakennusten kulttuurihistoriallista arvoa vaarantaviin toimenpiteisiin, mikä kielto oli ollut voimassa, lääninhallituksen jatkettua sitä 18.6.1975 antamallaan päätöksellä, 21.12.1975 saakka. Väliaikaisten toimenpidekieltojen päätyttyä oli rakennusten ja alueen käyttäminen edelleen ollut rajoitettu museoviraston valitettua lääninhallituksen 18.4.1975 antamasta suojelupäätöksestä valtioneuvostolle. Yhtiön oikeutta rakennustensa ja alueensa käyttöön 17.3.1976 alkaen oli rajoittanut valtioneuvoston mainittuna päivänä antamasta suojelupäätöksestä johtuva, asian luonteen vuoksi muutoksenhausta hallintoasioissa annetun lain 14 §:n 2 momentin mukaan välittömästi noudatettava kielto ryhtyä rakennusten kulttuurihistoriallista arvoa vaarantaviin toimenpiteisiin, jonka kiellon korkein hallinto-oikeus, kumotessaan 28.1.1977 antamallaan päätöksellä valtioneuvoston mainitun päätöksen ja palauttaessaan asian uudelleen valtioneuvoston käsiteltäväksi, oli määrännyt pysymään voimassa. Valtioneuvoston 17.3.1976 antamasta päätöksestä johtuva kielto oli ollut voimassa 16.6.1977 saakka, jolloin valtioneuvosto oli, katsoen että rakennusryhmän suojelu kulttuurihistoriallisesti huomattavien rakennusten suojelusta annetun lain nojalla, ilman että ryhdyttäisiin pakkolunastustoimenpiteisiin, tuotti yhtiölle sellaista vahinkoa, jota oli korkeimman hallinto-oikeuden päätöksen mukaisesti pidettävä kohtuuttomana, ja että valtiolla ei ollut taloudellisia mahdollisuuksia alueen ja rakennusten hankkimiseen valtion omistukseen käytettäväksi yleiseen tarpeeseen, määrännyt rakennuksia koskeneen toimenpidekiellon lakkaamaan. Kysymyksessä olevien rakennusten suojelu olisi ollut omistajan oikeuksia loukkaamatta mahdollista toteuttaa vain pakkolunastustoimin. Ottaen huomioon kulttuurihistoriallisesti huomattavien rakennusten suojelusta annetun lain 8, 15 ja 20 §:n sekä kiinteän omaisuuden pakkolunastuksesta yleiseen tarpeeseen 14.7.1898 annetun lain 8, 10, 13 ja 55 §:n säännökset valtion oli katsottava olevan vastuussa rakennusten suojeltavaksi saattamisen aiheuttamasta vahingosta. Jutussa esitetty selvitys huomioon ottaen oli katsottava, että yhtiö olisi, mikäli rakennuksia ei olisi saatettu suojeltaviksi, kyennyt purkamaan ne syksyyn 1975 mennessä ja että yhtiölle näin ollen oli viimeksi mainitusta ajankohdasta lukien aiheutunut vahinkoa kanteessa tarkoitettuina kuljetuskustannuksina sekä huolto-, siivous- ja vartiointikustannuksina. Koska näyttö vahingon määrästä oli vain vaikeuksin esitettävissä, HO oli arvioinut vahingon kuljetuskustannusten osalta 81.000 markaksi sekä huolto-, siivous- ja vartiointikustannusten osalta 954.600 markaksi. Lisäksi yhtiölle oli näytetty aiheutuneen rakennusten suojeltavaksi saattamisesta asianajokuluja 61.075 markkaa. Sen sijaan oli jäänyt näyttämättä, että yhtiölle olisi rakennusten suojeltavaksi saattamisesta aiheutunut muuta vahinkoa. Sen vuoksi HO oli, kumoten RO:n päätöksen kysymyksessä olevilta osin velvoittanut valtion suorittamaan Tamfelt Oy Ab:lle korvaukseksi kuljetuskustannuksista 81.000 markkaa, huolto-, siivous- ja vartiointikustannuksista 954.600 markkaa sekä asianajokuluista 61.075 markkaa eli kaikkiaan 1.096.675 markkaa 5 prosentin korkoineen 8.2.1978 lukien. Koska asia oli niin sekava ja epätietoinen, että valtiolla oli ollut oikeudenkäyntiin perusteellista aihetta, hylättiin yhtiön vaatimus saada korvausta oikeudenkäyntikuluistaan.</p>
      </div>
    </div>
    <div>
      <h2 id="19840033tmuukas0">KORKEIN OIKEUS</h2>
      <p>Pyytäen valituslupaa Tamfelt Oy Ab ja valtio hakivat muutosta HO:n tuomioon. Hakijoille myönnettiin valituslupa. Yhtiö ja valtio antoivat niille toistensa hakemusten johdosta pyydetyt vastaukset.</p>
    </div>
    <div>
      <h2 id="19840033tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>KKO oli tutkinut jutun ja katsoo, että kulttuurihistoriallisesti huomattavien rakennusten suojelusta annettu laki luettelee tyhjentävästi ne välittömät korvausperusteet, jotka liittyvät laissa tarkoitetun rakennuksen tai rakennusryhmän saattamiseen suojeltavaksi. Näin ollen on kysymys, onko Tamfelt Oy Ab:llä oikeus saada valtiolta vaatimansa korvaukset, ratkaistava yksinomaan mainitun lain nojalla.</p>
        <p>KKO katsoo RO:n päätöksestä ilmenevin perustein, ettei yhtiö ole mainitun lain mukaan oikeutettu saamaan valtiolta korvausta väliaikaisten kieltojen voimassaoloajalta 20.12.1974 -21.12.1975. Aikana 22.12.1975 - 16.3.1976 rakennusten purkamisen estävää tai niiden käyttöä rajoittavaa kieltoa ei ollut voimassa. Siten yhtiöllä ei ole oikeutta saada korvausta tältäkään ajalta.</p>
        <p>Ajanjaksolta 17.3.1976 - 16.6.1977 yhtiön korvausvaatimukset perustuvat valtioneuvoston 17.3.1976 annetun lainvoimaa vaille jääneeseen suojelupäätökseen sekä korkeimman hallinto-oikeuden 28.1.1977 antamaan päätökseen, jolla korkein hallinto-oikeus, kumotessaan valtioneuvoston päätöksen ja palauttaessaan asian valtioneuvostolle uudelleen käsiteltäväksi, määräsi valtioneuvoston päätöksestä johtuvan, välittömästi noudatettavan kiellon ryhtyä rakennusten kulttuurihistoriallista arvoa vaarantaviin toimenpiteisiin pysymään edelleen voimassa, kunnes valtioneuvosto oli uudelleen käsitellyt ja ratkaissut asian, enintään kuitenkin syyskuun 1977 loppuun. Kuten korkeimman hallinto-oikeuden päätöksestä ilmenee, rakennusten ja alueen käyttöä on puheena olevana ajanjaksona rajoittanut ainoastaan mainittu kielto ryhtyä rakennusten kulttuurihistoriallista arvoa vaarantaviin toimenpiteisiin.</p>
        <p>Kysymyksessä olevaa lainsäädäntöä koskevassa hallituksen esityksessä (HE 1963 vp n:o 165) on lausuttu, ettei rakennuksen määrääminen suojeltavaksi ole sellainen seikka, joka sinänsä oikeuttaisi rakennuksen omistajan saamaan korvausta. Oikeus saada valtiolta korvausta syntyy ainoastaan, jos suojelumääräyksissä on rajoitettu oikeutta rakennuksen tai alueen käyttämiseen ja tästä aiheutuu vahinkoa tai haittaa. Myös lain 8 §:n sanamuodosta ilmenee, että valtion korvausvelvollisuuden perusteena ovat vain vahinkoa tai haittaa tuottavat suojelumääräykset.</p>
        <p>Korkeimman hallinto-oikeuden päätöksessä mainittu kielto ryhtyä rakennusten kulttuurihistoriallista arvoa vaarantaviin toimenpiteisiin ei rajoita omistajan oikeutta enempää kuin se omistusoikeuden rajoitus, joka johtuu rakennuksen tai rakennusryhmän pelkästä suojeltavaksi määräämisestä ja jonka pääasiallisena sisältönä on purkamiskielto.</p>
        <p>Edellä mainituilla perusteilla KKO katsoo, ettei Tamfelt Oy Ab:llä ole oikeutta saada vaatimaansa korvausta myöskään ajalta 17.3.1976 - 16.6.1977.</p>
      </div>
      <div>
        <h3>Tuomiolauselma</h3>
        <p>KKO kumoaa HO:n tuomion ja jättää jutun RO:n päätöksen lopputuloksen varaan.</p>
        <p>Eri mieltä olevien jäsenten lausunnot.</p>
        <p>Jutun esittelijän mietintö kuului: KKO tutkinee jutun ja katsonee siinä selvitetyn RO:n päätöksestä lähemmin ilmenevin tavoin, että Tamfelt Oy Ab oli 10.4.1972 Niilo Ahti Oy:n ja Keskus-Sato Oy:n kanssa tekemässään esisopimuksessa velvoittanut luovuttamaan jutussa kysymyksessä olevan kiinteistönsä rakennustarkoitukseen sitä mukaa kuin tämä kiinteistö saataisiin muodostetuksi vahvistetun asemakaavan mukaisiksi tonteiksi. Sopimuksen mukaan yhtiö oli velvollinen poistamaan alueella olevat rakennukset. Sopimuksessa oli määrätty luovutuksen ajankohdista, mutta asemakaavan muutoksen oltua vireillä sopijapuolet eivät olleet pitäneet kiinni aikamääräyksistä.</p>
        <p>Rakennusten purkaminen oli kiellettyä 20.12.1974 - 21.12.1975 välisen ajan lääninhallituksen annettua kulttuurihistoriallisesti huomattavien rakennusten suojelusta annetun lain 15 §:n nojalla yhtiölle väliaikaisen kiellon ryhtyä rakennusten kulttuurihistoriallista arvoa vaarantaviin toimenpiteisiin. Väliaikaisen kiellon voimassaolon päätyttyä, mutta rakennusten suojelua koskevan hallintomenettelyn ollessa valtioneuvostossa vireillä, yhtiö ryhtyi purkamaan rakennuksia. Valtioneuvoston ratkaistua kysymyksessä olevan asian 17.3.1976 antamallaan päätöksellä purkamiskielto tuli jälleen voimaan ja päättyi vasta 16.6.1977 valtioneuvoston annettua päätöksensä, jonka mukaan kiinteistöllä olevien, suojelumääräysten kohteena olleiden rakennusten suojelua koskeva hanke raukesi.</p>
        <p>KKO katsonee RO:n päätöksestä ilmenevin perustein, ettei Tamfelt Oy Ab ole kulttuurihistoriallisesti huomattavien rakennusten suojelusta annetun lain mukaan oikeutta saamaan korvausta valtiolta väliaikaisen kiellon voimassaoloajalta 20.12.1974 - 21.12.1975.</p>
        <p>Aikana 22.12.1975 - 16.3.1976 rakennusten purkamisen estävää tai niiden käyttöä rajoittavaa kieltoa ei ollut voimassa. Siten yhtiö ei ole oikeutettu saamaan korvausta tältäkään ajalta.</p>
        <p>Mitä sitten tulee ajanjaksoon 17.3.1976 - 16.6.1977 KKO todennee, että asiasta ei ole puheena olevassa laissa nimenomaista määräystä, minkä vuoksi ratkaisu perustuu tältä osin tulkintaan. Lain 12 §:n 1 momentissa oleva maininta lainvoimaisesta päätöksestä määrää kanneajan alkamisajankohdan haettaessa korvausta yleisessä tuomioistuimessa. Tuota määräystä ei ole tulkittava oikeusohjeeksi, jonka mukaan korvauksen saaminen sanotun lain nojalla edellyttäisi suojelumääräysten lainvoimaisuutta. Kun yhtiö on rakennusten omistajana velvoittavan esisopimuksen olemassaolon tähden ja siksi, ettei se ole voinut ryhtyä jatkamaan liikeyrityksensä muuttoa toiseen kaupunginosaan, kärsinyt haittaa valtioneuvoston 17.3.1976 antamasta päätöksestä johtuneesta, epämääräisen ajan voimassa olemaan tarkoitetusta kiellosta ryhtyä rakennusten kulttuurihistoriallisen arvon vaarantaviin toimenpiteisiin, puheena olevalta ajalta voidaan määrätä suoritettavaksi korvausta lain 8 §:n säännöstä soveltaen.</p>
        <p>Korvauksen määrää harkitessaan KKO katsonee, ettei pelkkä kielto purkaa rakennusta vielä sinänsä oikeuta korvaukseen. Tamfelt Oy Ab oli kuitenkin luopumassa rakennustensa käyttämisestä, sitoutunut purkamaan ne ja kärsi haitta viivytyksestä.</p>
        <p>Yhtiön kanteessaan esittämiä vaatimuksia harkitessaan KKO ottanee huomioon yhtiön ja rakennusliikkeiden välisen esisopimuksen määräämän aikataulun noudattamisen väljyyden sekä sen, että tontinmuodostustoimenpiteitten aikataulun täsmällinen ennakoiminen, josta sopimuksen toteuttaminen oli jäänyt riippuvaksi, on ollut vaikeaa, ja tämän ohella sen seikan, että toimenpidekieltojen 16.16.1977 rauettua yhtiö oli saanut ensimmäisen 1,5 miljoonan markan suuruisen maksuerän vasta 20.3.1978 lopullisen, mainittuna päivänä laaditun kauppakirjan mukaan. Näillä perusteilla KKO katsonee näyttämättä jääneen, että Tamfelt Oy Ab olisi kärsinyt kannekohdassa 1) tarkoitettua vahinkoa.</p>
        <p>Mitä sitten tulee muihin kannevaatimuksiin, niin KKO ensin todennee, että kanteessa mainitut summat perustuvat aikaan 20.12.1974 - 16.6.1977. Edellä lausutun mukaisesti korvausta ei ole tuleva ensimmäiseltä 15 kuukauden ajanjaksolta. Jäljelle jäävältä 15 kuukauden ajanjaksolta suoritettavan korvauksen määrää harkittaessa on todettava, että esitettyjen kustannusten välttämättömyydestä suojelumääräysten noudattamiseksi ei ole esitetty selvitystä ja selvitystä niin ikään puuttuu rakennushankkeen loppuvaiheen toteuttamisen aikataulusta. Sen vuoksi korvauksen määrä on oikeudenkäymiskaaren 17 luvun 6 §:stä ilmenevän oikeusohjeen mukaan arvioitava.</p>
        <p>KKO lausunee tuomiolauselmanaan, että KKO kumoaa ja poistaa HO:n tuomion ja RO:n päätöksen ja kanteen muutoin hyläten velvoittaa Suomen valtion suorittamaan korvauksena Tamfelt Oy Ab:lle kohtuullisiksi katsotut 500.000 markkaa 5 prosentin korkoineen haastepäivästä 8.2.1978 lukien. Asian laadun vuoksi Suomen valtio saanee pitää sillä asian johdosta täällä olleet kulut vahinkonaan.</p>
        <p>Ylimääräiset oikeusneuvokset Kilpeläinen ja Surakka hyväksyivät kumpikin vuorollaan mietinnön.</p>
        <p>Oikeusneuvos Hiltunen: tutkiessani jutun totean, että Tampereen Verkatehdas Oy - Tammerfors Klädesfabriks Ab, nykyiseltä toiminimeltään Tamfelt Oy Ab, on perustanut valtioon kohdistamansa korvauskanteen paitsi yleisiin vahingonkorvausoikeudellisiin periaatteisiin ja vahingonkorvauslakiin myös kulttuurihistoriallisesti huomattavien rakennusten suojelusta 27.11.1964 annettuun lakiin erityisesti sen 8 §:ään. HO on tuomiossaan jättänyt tutkimatta yhtiön vahingonkorvauslakiin ja HO:n siihen rinnastamat hallitusmuotoon nojautuvat vahingonkorvausvaatimukset niin lääninhallituksen toimenpidekieltopäätöksen kuin valtioneuvoston suojelupäätöksen osalta.</p>
        <p>HO hyväksyessään osittain yhtiön kanteen on perustanut valtion korvausvastuun kulttuurihistoriallisesti huomattavien rakennusten suojelusta annetun lain (rakennussuojelulaki) 8, 15 ja 20 §:n säännöksiin sekä kiinteän omaisuuden pakkolunastuksesta yleiseen tarpeeseen 14.7.1898 annetun lain (pakkolunastuslaki) eräisiin säännöksiin. Yhtiö pyytäessään KKO:lta valituslupaa on rajoittanut lupahakemuksensa koskemaan HO:n tuomiota vain niiltä osin kuin HO on tutkinut yhtiön kanteen. Jutun ratkaisun kannalta keskeiseksi kysymykseksi KKO:ssa siis jää, ovatko HO:n tuomiossaan mainitsemat rakennussuojelulain ja pakkolunastuslain säännökset sellaisinaan sovellettavissa valtion korvausvastuuseen tai onko ainakin niistä saatavia oikeusohjeita mahdollista tulkinnan avulla soveltaa yhtiölle ehkä määrättävää korvausta harkittaessa.</p>
        <p>Rakennussuojelulain valtion korvausvastuuta määrittelevä säännös on lain 8 §:ssä. Sen mukaan omistajalla on oikeus saada valtion varoista korvaus kärsimästään vahingosta tai haitasta, jos suojelumääräyksissä on rajoitettu oikeutta rakennuksen tai alueen käyttämiseen ja siitä aiheutuu omistajalle vahinkoa tai haittaa, jota ei ole pidettävä vähäisenä. Hallituksen esityksessä rakennussuojelulaiksi on sen perusteluissa 8 §:n kohdalla lausuttu muun muassa näin: "Rakennuksen määrääminen suojeltavaksi ei ole sellainen seikka, joka sinänsä oikeuttaisi rakennuksen omistajan korvauksen saamiseen. - - - Periaate kiinteistön omistajan velvollisuudesta alistua julkisen edun vuoksi korvauksettakin erilaisiin omaisuutensa käytön rajoituksiin on omaksuttu mm. rakennus- ja tielainsäädännössä". (HE 1963 vp n:o 165 s.7). Rakennussuojelulaista ja sen esitöistä on pääteltävissä, että omistajan oikeus korvaukseen valtion varoista on supistettu 8 §:n säännöksen mukaan vain sellaisiin tapauksiin, joissa annetuista suojelumääräyksistä on johtunut rakennuksen tai alueen käyttöoikeuden rajoitusta. Sitävastoin rakennuksen saattaminen suojeltavaksi sinänsä tai tästä johtuva kielto purkaa rakennus ei näytä lain mukaan oikeuttavan sen omistajaa saamaan valtiolta korvausta.</p>
        <p>Rakennussuojelulain 12 §:n mukaan rakennuksen omistajan on pantava korvauskanne vireille valtiota vastaan kahden vuoden kuluessa siitä, kun suojelupäätös, johon korvausvaatimus perustuu, on saanut lainvoiman. Valtioneuvoston 17.3.1976 antama suojelupäätös, johon yhtiön korvauskanne perustuu, ei saanut lainvoimaa Korkeimman hallinto-oikeuden kumottua sen. Edellä esitetyn perusteella päädyn siihen, ettei valtioneuvoston antama lainvoimaa vailla ollut suojelupäätös toteuta rakennussuojelulain 8 §:n tunnusmerkistöä valtion korvausvelvollisuudesta.</p>
        <p>Rakennussuojelulain 8 § on tuon lain ainoa korvaussäännös, joka määrittelee valtion korvausvelvollisuuden. Sen säätämisen tarkoituksena on ilmeisesti ollut tyhjentävästi luetella kulttuurihistoriallisesti huomattavan rakennuksen suojeltavaksi saattamiseen liittyvät välittömät korvausperusteet. Lainkohta on luonteeltaan erityissäännös. Lainkäytössä hyväksyttyjen tulkintaoppien mukaan erityissäännöksiä on tulkittava suppeasti, jolleivat erityiset syyt puolla niiden laajentavaa tulkintaa. Sellaisia erityisiä syitä tässä jutussa ei ole esitetty. Tämän vuoksi 8 §:n tulkitseminen niin, että valtion korvausvelvollisuus laajenisi yli säännöksen sanamuodon ja tarkoituksen, ei ole lainkäytössä suotavaa.</p>
        <p>Jutun ratkaisun kannalta rakennussuojelulain 15 ja 20 §:llä ei ole merkitystä, koska niissä ei säädetä korvauksista.</p>
        <p>Rakennussuojelulain mukainen suojelujärjestelmä on varsin lähellä pakkolunastuslaissa säänneltyä omaisuuden käyttöoikeuden rajoitusjärjestelmää. Tämä asiallinen yhtäläisyys on lainsäädännössä otettukin huomioon muun muassa rakennussuojelulain 20 §:ssä, jossa valtiolle annetaan oikeus pakkolunastaa kulttuurihistoriallisesti huomattava rakennus tarpeellisine maa-alueineen. Tuokaan säännös ei kuitenkaan oikeuta päättelemään, että pakkolunastuslaissa säädetyt korvausperiaatteet olisivat sovellettavissa niissä tapauksissa, joissa on kysymys rakennussuojelulain nojalla vaadittavasta korvauksesta. Rakennussuojelulaki muodostaa oman tarkoin rajatun ja suljetun korvausjärjestelmän. Sen soveltamisessa käytännön tapauksiin ei ole perusteltua aihetta omaksua pakkolunastuslaista tai muusta vastaavasta lainsäädännöstä johdettavia oikeusohjeita. Päädyn siis pakkolunastuslainkin osalta siihen, ettei sen korvaussäännöksiä sellaisenaan tai edes tulkinnallisesti voida soveltaa yhtiön korvausvaatimuksiin.</p>
        <p>Lopuksi totean, että yhtiön omistamien rakennusten suojelua koskevat toimenpiteet on pantu vireille vasta sen jälkeen, kun yhtiö jo oli tehnyt tonttiaan koskevia velvoittavia sitoumuksia. Asian vaikeuden ja laajakantoisuuden vuoksi rakennusten suojelutoimenpiteet ovat eri viranomaisissa viivästyneet. Tämänkaltainen suojeluasian käsittelyn viivästyminen ei kuitenkaan sinänsä oikeuta yhtiötä saamaan valtiolta vahingonkorvausta.</p>
        <p>Edellä olen siis tullut siihen päätelmään, ettei ole olemassa nimenomaista korvausnormia yhtiön valtioon kohdistaman korvausvaatimuksen toteuttamiseksi ja ettei voimassa olevien korvaussäännösten laajentava tulkintakaan tule jutussa kysymykseen. Päädyn esittämilläni ja muutoin KKO:n mainitsemilla perusteilla tuomiolauselmasta ilmenevään lopputulokseen.</p>
        <div>
          <p>Ratkaisuun osallistuneet: oikeusneuvokset Salervo, Hiltunen ja Ketola sekä ylimääräiset oikeusneuvokset Surakka ja Kilpeläinen</p>
        </div>
      </div>
    </div>
  </finlex:content>
</finlex:document>
