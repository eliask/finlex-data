<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840043t</dcterms:identifier>
  <finlex:ecliIdentifier>ECLI:FI:KKO:1984:II43</finlex:ecliIdentifier>
  <dcterms:title>KKO:1984-II-43</dcterms:title>
  <dcterms:description>
    <p>
      <strong>Sopimaton menettely elinkeinotoiminnassa</strong>
    </p>
    <p>
      <strong>Liikesalaisuus</strong>
    </p>
    <p>
      <strong>Vahingonkorvauslaki</strong>
      <span>Työntekijän korvausvastuun sovittelu</span>
    </p>
  </dcterms:description>
  <finlex:registerNumber>S83/30</finlex:registerNumber>
  <dcterms:date pvm="19831215">1983-12-15</dcterms:date>
  <finlex:fileCopyNumber>4778/83</finlex:fileCopyNumber>
  <dcterms:issued pvm="19840315">1984-03-15</dcterms:issued>
  <dcterms:abstract>
    <p>A oli uudessa työpaikassaan käyttänyt koneen suunnittelussa hyväkseen entisen työnantajansa vastaavanlaisen koneen piirustuksia tai niiden luonnoksia. A ja hänen uusi työnantajansa XOy, jolle kone oli suunniteltu,tuomittiin VilpKilpL:n nojalla maksamaan vahingonkorvausta. Korvausvelvollisuus oli yhteisvastuullinen, mutta koska A:n tahallinen toiminta oli tarkoittanut hyödyn tuottamista X Oy:lle A:n saamatta siitä itselleen työpalkan lisäksi muuta välitöntä hyötyä, A:n korvausvelvollisuutta tästä erityisestä syystä VahKorvL 4 luvun 1 §:n 2 momentin nojalla alennettiin.</p>
    <p>Kun A ei ollut enää työsuhteessa liikesalaisuuden ilmaistessaan, vaatimus koneen käytön kieltämisestä hylättiin SopMenL 4 §:ään perustuvana ja jätettiin yleisen tuomioistuimen toimivaltaan kuulumattomana tutkimatta saman lain 1 §:ään perustuvana.</p>
    <p>Ään.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19840043taloa0">ASIAN KÄSITTELY ALEMMISSA OIKEUKSISSA</a>
    <a href="19840043tyloa0">KORKEIN OIKEUS</a>
  </dcterms:tableOfContents>
  <finlex:content id="s19840043t.kko">
    <div>
      <h2 id="19840043taloa0">ASIAN KÄSITTELY ALEMMISSA OIKEUKSISSA</h2>
      <p>B Oy oli X Oy:lle 14.9.1978 ja A:lle 2.10.1978 tiedoksi toimitetun haasteen nojalla Helsingin RO:ssa kertonut, että A oli tullut B Oy:n palvelukseen vuonna 1972 myyntipäälliköksi toimien sen ohella yhtiön piirissä kehitetyn putkieristyselementtien esivalmistuksessa käytetyn lamellikoneen suunnitteluryhmässä piirtäjänä. Koneen perusideointi oli B Oy:n toimitusjohtajan, joka oli kehittänyt konetta edelleen yhdessä suunnitteluryhmän kanssa tuotannon koneellistuessa. Kesällä 1977 A oli irtisanoutunut B Oy:n palveluksesta ja siirtynyt sen kilpailijayhtiön X Oy:n palvelukseen. X Oy oli sittemmin valmistuttanut samalla konevalmistajalla kuin B Oy ainakin yhden samanlaisen lamellikoneen käyttäen hyväkseen sellaisia piirustuksia, jotka osoittivat A:n anastaneen B Oy:lle kuuluneet koneen piirustukset ja luovuttaneen ne X Oy:lle. Näin menetellessään A oli ollut tietoinen siitä, että kone oli ainutlaatuinen maailmassa ja B Oy:n menestymisen elinehto. X Oy oli puolestaan A:n lain ja hyvän tavan vastaisesta menettelystä tietoisena hankkiakseen itselleen ja toiselle etua luvattomasti käyttänyt sanottua konetta koskevaa B Oy:n liike- ja ammattisalaisuutta sekä piirustuksia hyväkseen. Sen vuoksi B Oy oli vaatinut, että X Oy:tä ja A:ta kiellettäisiin käyttämästä piirustusten perusteella tehtyjä lamellikoneita 500.000 markan sakon uhalla ja että X Oy ja A velvoitettaisiin suorittamaan B Oy:lle korvaukseksi aiheuttamastaan vahingosta 500.000 markkaa sekä korvausta oikeudenkäyntikuluista.</p>
      <p>X Oy ja A olivat vastustaneet kannetta kiistäen, että A olisi ottanut B Oy:stä mukaansa lamellimattokoneen piirustuksia. Lisäksi X Oy ja A olivat kiistäneet, että B Oy:n lamellimattokone olisi sillä tavoin ainutlaatuinen, ettei A olisi kyennyt konstruoimaan sellaista uudestaan vapaan ammattitaitonsa perusteella. X Oy ja A olivat vaatineet korvaus oikeudenkäyntikuluistaan.</p>
      <p>RO p. 24.9.1979 oli jättänyt vaatimuksen X Oy:n vuorivillalamellimattokoneen käytön kieltämisestä tutkimatta siltä osin kuin vaatimus oli perustettu vilpillisen kilpailun ehkäisemiseksi ja sopimattomasta menettelystä elinkeinotoiminnassa annettujen lakien säännöksiin, koska tuonlaatuisen kieltotuomion antaminen ei viimeksi mainitun lain mukaan kuulunut yleisen tuomioistuimen toimivaltaan.</p>
      <p>Tutkiessaan jutun muutoin RO oli lausunut selvitetyksi, että A oli yhdessä B Oy:n toimitusjohtajan kanssa ja eräiden muiden henkilöiden avustamana suunnitellut ja yksin piirtänyt vuorivillalamellimattojen valmistamiseen käytettävän, vuonna 1974 rakennetun koneen. A oli 1.8.1977 siirtynyt X Oy:n palvelukseen ja seuranneen vuodenvaihteen tienoilla hän oli suunnitellut ja ainakin osin piirtänyt X Oy:lle vastaavanlaisen sittemmin valmistuneen ja käyttöön otetun koneen käyttäen tuossa yhteydessä työn pohjana hyväkseen hänen haltuunsa jääneitä B Oy:n piirustuksia.</p>
      <p>RO oli katsonut, että A, joka oli koulutukseltaan konesuunnittelija ja jonka oli selvitetty jo vuonna 1970 toimiessaan erään kolmannen yhtiön palveluksessa olleen mukana suunnittelemassa nyt puheena oleviin koneisiin rinnastettavissa olevaa konetta, oli kyennyt mainittuja piirustuksia käyttämättäkin aikaisemmin hankkimansa ja osaksi hänen ammattitaitoaan muodostuneiden tietojen perusteella suunnittelemaan ja piirtämään puheena olevan X Oy:n koneen ja että piirustusten hyväksikäyttö siten oli ainoastaan helpottanut suunnittelu- ja piirustustyötä.</p>
      <p>Tämän vuoksi ja kun B Oy ei ollut esittänyt perustetta, jonka vuoksi A ei olisi ollut oikeutettu käyttämään hyväkseen ammattitaitoaan työnantajansa X Oy:n palveluksessa tai X Oy sitä hyödyntämään, eikä kerrotusta piirustusten hyväksikäytöstä ja siitä mahdollisesti johtuneesta koneen valmistumisen nopeutumisesta sinänsä ollut selvitetty aiheutuneen B Oy:lle vahinkoa, RO oli hylännyt kanteen sekä X Oy:n koneen käytön kieltämistä että vahingonkorvausvaatimusta koskevilta osin sekä velvoittanut B Oy:n suorittamaan oikeudenkäyntikulujen korvaukseksi A:lle ja X Oy:lle kummallekin 14.000 markkaa.</p>
      <p>Helsingin HO:ssa, jonka tutkittavaksi B Oy oli saattanut jutun, B Oy oli toistanut kanteensa. Lisäksi yhtiö oli esittänyt, että RO oli menetellyt virheellisesti, kun se oli evännyt todistajien kuulemisen ensimmäisessä istunnossa ja toisessa istunnossa asiantuntevien todistajien kuulemisen siitä, olivatko eräät takavarikoidut, RO:lle annetut X Oy:n piirustukset samannäköiset kuin eräät B Oy:n, sen asiamiehen hallussa olleet piirustukset, joita asiamies ei halunnut antaa RO:lle sen vuoksi, että ne sisälsivät liikesalaisuuksia, sekä vastaavilta osin samannäköiset kuin eräät RO:lle annetut piirustusten osien kuultokuvat.</p>
      <p>HO t. 3.11.1982 oli katsonut, ettei RO:n menettely sen hylätessä 23.10. ja 4.12.1978 julistamillaan päätöksillä todistajien kuulemista ja asiantuntijatodistelun esittämistä koskevat pyynnöt antanut aihetta toimenpiteeseen HO:n taholta.</p>
      <p>Mitä itse asiaan tuli, HO oli katsonut selvitetyksi, että A oli RO:n toteamin tavoin, suunnitellessaan X Oy:lle vastaavanlaista lamellikonetta, käyttänyt X Oy:n elinkeinotoiminnassa hyväkseen ilman lupaa mukaansa ottamiaan B Oy:n piirustuksia, mistä menettelystä X Oy oli ollut tietoinen. Vilpillisen kilpailun ehkäisemiseksi annetun lain 1 §:n mukaan oli tätä kilpailutarkoituksessa tapahtunutta menettelyä pidettävä hyvän tavan vastaisena. X Oy ja A olivat velvollisia korvaamaan B Oy:lle X Oy:n saaman perusteettoman edun, jonka kohtuulliseksi määräksi oli tarkemman selvityksen puuttuessa arvioitava 100.000 markkaa. Sen vuoksi HO oli, kumoten RO:n päätöksen, velvoittanut X Oy:n ja A:n yhteisvastuullisesti suorittamaan B Oy:lle korvaukseksi 100.000 markkaa ja korvaamaan B Oy:lle RO:ssa olleet oikeudenkäyntikulut 25.000 markalla sekä vapauttanut B Oy:n RO:n sille määräämästä oikeudenkäyntikulujen korvaamisvelvollisuudesta. Koneen käytön kieltämistä koskevalta osalta RO:n päätös jäi pysyväksi.</p>
    </div>
    <div>
      <h2 id="19840043tyloa0">KORKEIN OIKEUS</h2>
      <p>Pyytäen valituslupaa B Oy sekä X Oy ja A hakivat muutosta HO:n tuomioon. B Oy toisti RO:n menettelyä koskevat huomautuksensa sekä kanteensa ja, koska haastehakemuksessa 500.000 markaksi arvioitu vahinko jatkuvasti kasvoi, yksilöi korvausvaatimuksensa 21 prosentiksi X Oy:n kysymyksessä olevan koneen vuosittaisesta myynnistä eli 5.250.000 markaksi vuodessa. X Oy ja A vaativat kanteen hylkäämistä.</p>
      <p>Hakijoille myönnettiin valituslupa 2.3.1983. Samalla KKO määräsi, ettei HO:n tuomiota ollut toistaiseksi pantava täytäntöön tai, mikäli täytäntöönpano oli jo alkanut, ettei sitä ollut jatkettava. Hakijat vastasivat toistensa hakemuksiin.</p>
      <p>KKO t. lausui perusteluinaan:</p>
      <p>RO:n ei ole todettu todistajain kuulustelun yhteydessä menetelleen sillä tavoin, että menettelyyn olisi aihetta puuttua.</p>
      <p>A on B Oy:n palveluksessa osallistunut lamellimattokoneen suunnitteluun yhdessä yhtiön eräiden muiden toimihenkilöiden kanssa ja suorittanut koneen piirustustyöt. Siirryttyään X Oy:n palvelukseen A on konstruoinut X Oy:lle vastaavanlaisen koneen. Valtion teknillisen tutkimuskeskuksen metallilaboratorio on 2.3.1979 antanut jutussa lausunnon, joka on perustunut X Oy:ltä takavarikoituihin seitsemään piirustukseen ja toisaalta B Oy:n laboratoriolle esittämiin piirustuksiin ja niiden RO:n hallinnassa olleisiin osakopioihin. B Oy:n piirustukset on päivätty aikaisemmin kuin X Oy:n piirustukset. Lausunnon mukaan piirustukset ovat useilta osin niin tarkoin toistensa kaltaisia, ettei niin suuri yhdenmukaisuus ole selitettävissä muutoin kuin kopiointimenetelmiä käyttämällä. B Oy:n piirustukset ovat lausunnon mukaan olleet X Oy:n piirustusten pohjana. Tämän perusteella KKO pitää selvitettynä, että A suunnitellessaan X Oy:n koneen on käyttänyt hyväkseen B Oy:lle kuuluneita piirustuksia taikka tuon yhtiön työssä tekemiään piirustusten luonnoksia. X Oy on käyttänyt A:n tekemiä piirustuksia elinkeinotoiminnassaan.</p>
      <p>B Oy:n ja X Oy:n koneet on rakennettu hieman toisin kuin alkuperäiset piirustukset osoittavat. Samojen toimintaperiaatteiden mukaan rakennettuja koneita vastaavanlaiseen tarkoitukseen on ennestään ollut olemassa sekä Suomessa että ulkomailla ja koneiden on näytetty olleen pääosiltaan tunnettuja ennestään ja ammattimiehelle suhteellisen yksinkertaisia rakenteeltaan. Sen vuoksi ammattimies pystyisi kohtuullisessa ajassa konstruoimaan vastaavanlaisen koneen.</p>
      <p>Vaikka B Oy:n koneen toimintaperiaate ja rakenteen pääpiirteet ovat olleet tunnetut, yksityiskohtaiset tiedot koneesta ovat olleet yhtiön liikesalaisuuksia.</p>
      <p>Teon tapahtuma-aikana voimassa olleen vilpillisen kilpailun ehkäisemiseksi 31.1.1930 annetun lain 11 §:n 1 momentissa säädettiin rangaistavaksi, että toisen elinkeinotoiminnassa toimiva henkilö toimessaoloaikanaan luvattomasti ilmaisi elinkeinonharjoittajan liike- tai ammattisalaisuuden, jonka hän sanottuna aikana oli saanut tietoonsa, tai käytti salaisuutta hyväkseen. Samoin oli 2 momentin mukaan rangaistavaa 1 momentissa mainitun tiedon hyväksikäyttäminen tietoisena 1 momentissa tarkoitetuista seikoista. Saman lain 12 §:ssä säädettiin rangaistavaksi, että elinkeinoharjoittajalta työn suorittamista varten tai muuten piirroksen tai muun teknillisen esikuvan haltuunsa saanut henkilö, joka ei ollut elinkeinonharjoittajan toimessa, luvattomasti käytti esikuvaa hyväkseen. Vastaavanlaiset säännökset sisältyvät sopimattomasta menettelystä elinkeinotoiminnassa 22.12.1978 annetun lain 4 §:n, 2, 3 ja 4 momenttiin ja niiden rikkomisesta on 10 §:n 1 momentin mukaan tuomittava liikesalaisuuden väärinkäyttämisestä, kuten aikaisemmankin lain mukaan, sakkoon tai vankeuteen enintään kuudeksi kuukaudeksi. Kun A ilmaistessaan liikesalaisuuden X Oy:lle ei enää ollut B Oy:n palveluksessa eikä X Oy ollut saanut piirustuksia haltuunsa B Oy:n työn suorittamista varten, selostetut säännökset eivät ole sovellettavissa. Sen sijaan A menettelemällä kerrotuin tavoin on kilpailutarkoituksessa toiminut hyvän tavan vastaisesti ja siten rikkonut vilpillisen kilpailun ehkäisemiseksi annetun lain 1 §:ää.</p>
      <p>Selostetun toimintansa johdosta A sekä X Oy ovat velvolliset maksamaan B Oy:lle korvausta. Korvauksen määrää harkittaessa voidaan todeta, kuten edellä on esitetty, että asiaa tunteva ammattimies, jollainen A on, olisi pystynyt kohtuullisessa ajassa eli tässä tapauksessa kahdessa - kolmessa kuukaudessa konstruoimaan vastaavanlaisen koneen. Näin ollen on X Oy:lle ollut A:n menettelystä hyötyä siten, että kone on voitu ottaa käyttöön tuon verran aikaisemmin. Muutoin jutun piiriin kuuluvilta osin yhtiöitten kilpailuasema ei ole muuttunut. X Oy:lle tulleen perusteettoman edun Korkein oikeus arvioi 100.000 markaksi.</p>
      <p>Toimiessaan selostetulla tavalla A on työntekijänä tuottanut työssään työnantajalleen X Oy:lle hyötyä ja aiheuttanut vahinkoa B Oy:lle. A:n ei ole näytetty saaneen toiminnastaan työpalkan lisäksi muuta välitöntä hyötyä. Vaikka hänen menettelynsä on ollut tahallista, KKO tästä erityisestä syystä ja ottaen myös huomioon korvauksen määrän harkitsee kohtuulliseksi vahingonkorvauslain 4 luvun 1 §:n 2 momentin nojalla alentaa A:n suoritettavan korvauksen 30.000 markaksi.</p>
      <p>Mitä esitettyyn kieltovaatimukseen tulee, siihen on sovellettava paitsi vilpillisen kilpailun ehkäisemiseksi annettua lakia myös sopimattomasta menettelystä elinkeinotoiminnassa annettua lakia. Sen 7 §:n 1 momentin mukaan verrattuna 6 §:n 1 momenttiin lain 1 - 3 §:ien vastaisen menettelyn kieltäminen kuuluu markkinatuomioistuimen toimivaltaan. Muun kiellon antamisesta laki ei sisällä säännöksiä ja sellaisen mahdollisen kiellon antaminen kuuluu siten yleisen tuomioistuimen toimivaltaan. Koska, kuten edellä on lausuttu, sopimattomasta menettelystä elinkeinotoiminnassa annetun lain 4 §:ää ja vastaavia vanhempia säännöksiä ei ole sovellettava, kiellon antamiseen ei ole perustetta.</p>
      <p>Edellä lausumillaan perusteilla KKO katsoi, ettei ollut syytä muuttaa oikeudenkäyntimenettelyä koskevaa HO:n ratkaisua.</p>
      <p>Kieltovaatimus jätettiin tutkimatta sikäli kuin se perustui hyvän tavan vastaiseen menettelyyn ja hylättiin siltä osin kuin se perustui liikesalaisuuksien väärinkäyttämistä koskeviin säännöksiin.</p>
      <p>X Oy:n korvausvelvollisuuden osalta HO:n tuomio jäi pysyväksi. A:n oli osallistuttava yhteisvastuullisesti X Oy:n kanssa B Oy:lle suoritettavaan korvaukseen 30.000 markalla. Oikeudenkäyntikulujen korvausvelvollisuutta koskevalta osalta HO:n tuomiota ei muutettu.</p>
      <p>KKO:n 2.3.1983 antama määräys HO:n tuomion täytäntöönpanon kieltämisestä tai keskeyttämisestä raukesi.</p>
      <div>
        <p>Oikeusneuvos Ketola, joka oli eri mieltä, lausui: Olen muutoin samaa mieltä kuin enemmistö, mutta katson, ettei ole erityistä syytä alentaa korvausta A:n osalta.</p>
      </div>
      <div>
        <p>Ratkaisuun osallistuneet: oikeusneuvokset Miettinen, Saarni-Rytkölä ja Portin sekä ylimääräinen oikeusneuvos Hagman</p>
      </div>
    </div>
  </finlex:content>
</finlex:document>
