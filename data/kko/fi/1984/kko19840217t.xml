<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840217t</dcterms:identifier>
  <finlex:ecliIdentifier>ECLI:FI:KKO:1984:II217</finlex:ecliIdentifier>
  <dcterms:title>KKO:1984-II-217</dcterms:title>
  <dcterms:description>
    <p>
      <strong>Avioliittolaki</strong>
      <span>Omaisuuden ositus</span>
    </p>
    <p>
      <strong>Pesänjakaja</strong>
    </p>
  </dcterms:description>
  <finlex:registerNumber>S83/892</finlex:registerNumber>
  <dcterms:date pvm="19840229">1984-02-29</dcterms:date>
  <finlex:fileCopyNumber>766</finlex:fileCopyNumber>
  <dcterms:issued pvm="19841205">1984-12-05</dcterms:issued>
  <dcterms:abstract>
    <p>Kun kuolinpesien välillä toimitettavassa osituksessa pesien osakkaat eivät kaikki keskenään olleet päässeet yksimielisyyteen siitä, miten toisen kuolinpesän velvollisuus luovuttaa omaisuutta tasinkona toiselle kuolinpesälle olisi täytettävä, pesänjakaja oli oikeutettu määräämään siitä kaikkia osakkaita koskevalta osalta.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19840217taloa0">ASIAN KÄSITTELY ALEMMISSA OIKEUKSISSA</a>
    <a href="19840217tyloa0">KORKEIN OIKEUS</a>
  </dcterms:tableOfContents>
  <finlex:content id="s19840217t.kko">
    <div>
      <h2 id="19840217taloa0">ASIAN KÄSITTELY ALEMMISSA OIKEUKSISSA</h2>
      <p>Rovaniemen KO p. 18.5.1982 oli lausunut, että sen määräämä pesänjakaja oli toimittanut kantajien Jenni ja Eino Marjomaan sekä vastaajien Leila Väinämön, Anna-Liisa Kansanahon ynnä Elle ja Jouko Marjomaan vanhempien Juho ja Laila Marjomaan jälkeen osituksen ja perinnönjaon, joka oli päättynyt 24.9.1981. Juho ja Laila Marjomaa oli vihitty avioliittoon 6.12.1932. Heillä oli eläessään ollut avio-oikeus toistensa omaisuuteen. Laila Marjomaa oli kuollut 27.8.1957 ja Juho Marjomaa 19.4.1978. 3.4.1935 ja 11.11.1940 myönnettyjen lainhuutojen mukaan Juho Marjomaa omi omistanut Rovaniemen kunnan Ounasjoen kylässä olevasta Marjomaan talosta RN:o 268 puolet. Laila marjomaan kuoltua ei hänen jälkeensä ollut toimitettu ositusta ja perinnönjakoa.</p>
      <p>Toiselta puolen Juho Marjomaa omasta puolestaan ja alaikäisten lastensa Eino, Elle ja Jouko Marjomaan lakimääräisenä holhoojana ja hänet muut lapsensa ja toiselta puolen Juho Marjomaan veli, jolla oli ollut lainhuudot toiseen puoleen tilasta, olivat 21.6.1966 tehdyllä jakosopimuksella, jonka KO oli hyväksynyt alaikäisten osalta 1.9.1966, jakanut tilan. Juho Marjomaalle oli lohkomalla muodostettu Marjomaan tila RN:o 268:2, joka oli merkitty maarekisteriin 12.5.1967 ja johon Juho Marjomaa oli saanut lainhuudon 1.6.1967.</p>
      <p>Juho Marjomaa oli 10.11.1977 allekirjoittamallaan testamentilla määrännyt Marjomaan tilan kuulumaan täysin omistusoikeuksin Jenni ja Eino Marjomaalle puoliksi kummallekin ja irtaimiston täysin omistusoikeuksin Jenni Marjomaalle kuitenkin niin, ettei muiden perillisten lakiosaa loukattu ja että lakiosa voitiin maksaa heille rahassa.</p>
      <p>Pesänjakaja oli suorittaessaan ositusta ja perinnönjakoa Laila Marjomaan jälkeen määrännyt, että Juho Marjomaan perillisten oli suoritettava tasinkona Laila Marjomaan perillisille puolet Marjomaan tilasta ja jakanut kullekin Laila Marjomaan perillisille 1/12 osan sanotusta tilasta.</p>
      <p>Isänsä jälkeen Väinämölle ja Jouko Marjomaalle kuuluvaa lakiosaa vastaavan määrän tilan arvosta pesänjakaja oli määrännyt suoritettavaksi Väinämölle ja Jouko Marjomaalle, jotka olivat lakiosaansa vaatineet, rahassa.</p>
      <p>Jenni ja Eino Marjomaa olivat osituksessa ja perinnönjaossa pesänjakajalle ilmoittaneet, että he halusivat tasingon Laila Marjomaan muille perillisille rahassa.</p>
      <p>Jenni ja Eino Marjomaa olivat kanteessa vaatineet, että ositus ja perinnönjako kumottaisiin tai että sitä oikaistaisiin siten, että Marjomaan tilan katsottiin kuuluneen Juho Marjomaan kuolinpesälle, ja että heille varattaisiin oikeus suorittaa Laila Marjomaan perillisten tasinko rahassa sekä että Laila Marjomaan kuolinpesän varoiksi luettujen kahden lehmän arvo alennettiin 12.000 markasta 6.000 markkaan ja Juho Marjomaan kuolinpesän varoiksi luetun lehmän arvo alennettiin 6.000 markasta 3.000 markkaan sekä että Juho Marjomaan velkoina Jenni Marjomaalle otettiin huomioon 9.000 markkaa.</p>
      <p>KO oli katsonut, että Marjomaan tila oli sen johdosta, että Juho Marjomaa oli jo ennen vaimonsa kuolemaa saanut lainhuudon Marjomaan talosta, ollut luettava osituksessa ja perinnönjaossa Juho Marjomaalle kuuluneeksi omaisuudeksi ja ettei Juho Marjomaan perillisillä Jenni ja Eino Marjomaalla ollut avioliittolain 103 §:n mukaan ollut oikeutta puheena olevassa osituksessa itse päättää, että he suorittavat tasingon Laila Marjomaan muille perillisille rahassa, vaan pesänjakajalla oli ollut oikeus määrätä tasinkona luovutettavaksi murto-osat Marjomaan tilasta.</p>
      <p>KO oli katsonut selvitetyksi, että kunkin lehmän arvona oli osituksessa ja perinnönjaossa otettava huomioon 3.000 markkaa sekä että Jenni Marjomaan saatava isältään oli ollut 9.000 markka, ja jääneen näyttämättä, että Jenni Marjomaa olisi hyväksynyt, että hänen saatavansa Juho Marjomaan pesältä olisi vain 1.440 markkaa.</p>
      <p>Edellä lausutun perusteella KO oli, hyläten kanteen enemmälti, määrännyt, että pesänjakajan oli oikaistava ositusta ja perinnönjakoa niin, että lehmien arvona otettiin huomioon sanotut 3.000 markkaa ja että Jenni Marjomaan saatava Juho Marjomaan kuolinpesältä oli 9.000 markkaa.</p>
      <p>Jenni ja Eino Marjomaa toiselta sekä Väinämö ja Jouko Marjomaa toiselta puolen olivat saattaneet jutun Rovaniemen HO:n tutkittavaksi. Muutoksenhakemuksessaan Jenni ja Eino Marjomaa olivat toistaen KO:ssa esittämänsä ja vedoten lisäksi siihen, Kansanaho ja Elle Marjomaa olivat KO:ssa myöntäneet kanteen oikeaksi, vaatineet, että Laila ja Juho Marjomaan jälkeen suoritettua ositusta ja perinnönjakoa määrättiin oikaistavaksi myös siten, että heillä testamentinsaajina vahvistettiin olevan oikeus suorittaa Laila Marjomaan muille perillisille Marjomaan tilan osalta tuleva tasinko, johon tilaan Laila Marjomaalla oli ollut vain avio-oikeus, rahassa ja että Marjomaan tila määrättiin jaettavaksi heille puoliksi kummallekin. Väinämö ja Jouko Marjomaa olivat vaatineet, että kanne hylättäisiin.</p>
      <p>HO t. 26.6.1983 oli todennut, että toimitettaessa ositusta Laila Marjomaan jälkeen hänen perillisensä Jenni ja Eino Marjomaa, Väinämö, Kansanaho sekä Elle ja Jouko Marjomaa eivät olleet päässeet sopimukseen tasingon suorittamistavasta. Pesänjakajalla oli tällöin ollut oikeus asiasta päättää. Tähän nähden ei myöskään kanteen oikeaksi myöntämistä voitu Kansanahon ja Elle Marjomaan osaltakaan asettaa jutussa ratkaisun perusteeksi.</p>
      <p>HO oli katsonut jääneen selvittämättä, että Jenni Marjomaan saatava Juho Marjomaan kuolinpesältä olisi enemmän kuin KO:n päätöksessä mainittuun ositus- ja jakokirjaan merkitty 1.440 markkaa. Sen vuoksi HO, muuttaen tältä osin KO:n päätöstä, oli määrännyt, että osituksessa ja perinnönjaossa huomioon otettavan Jenni Marjomaan saatavan määrän osalta pesänjakajan tekemä ratkaisu jäi voimaan. Muilta osin KO:n päätös jäi pysyväksi, joten pesänjakajan oli oikaistava ositusta ja perinnönjakoa lehmien arvon osalta KO:n määräämin tavoin.</p>
    </div>
    <div>
      <h2 id="19840217tyloa0">KORKEIN OIKEUS</h2>
      <p>Pyytäen valituslupaa Jenni ja Eino Marjomaa hakivat muutosta HO:n tuomioon. Lupa myönnettiin. Väinämö ja Jouko Marjomaa yhteisesti sekä Kansanaho ja Elle Marjomaa samoin yhteisesti antoivat heiltä pyydetyt vastaukset muutoksenhakemukseen.</p>
      <p>KKO t. lausui perusteluinaan:</p>
      <p>Kun Laila Marjomaan jälkeen ositusta toimitettaessa hänen perillisensä ja samanaikaisesti Juho Marjomaan perillisinä hänen kuolinpesänsä osakkaina olevat Jenni ja Eino Marjomaa, Väinämö, Kansanaho sekä Elle ja Olavi Marjomaa eivät kaikki keskenään päässeet sopimukseen siitä, miten Juho Marjomaan kuolinpesän velvollisuus luovuttaa omaisuutta tasinkona Laila Marjomaan kuolinpesälle olisi täytettävä, pesänjakajalla on ollut oikeus HO:n tuomiossa lausutuin tavoin ja vaikutuksin päättää asiasta.</p>
      <p>Jenni Marjomaan saatavan osalta KKO hyväksyi HO:n tuomiosta ilmenevät perustelut.</p>
      <p>Edellä lausumillaan perusteilla KKO katsoi, ettei ollut syytä muuttaa HO:n tuomion lopputulosta. Jenni ja Eino Marjomaa velvoitettiin suorittamaan Väinämölle ja Jouko Marjomaalle yhteisesti korvaukseksi heille vastauksen antamisesta KKO:ssa olleista kuluista 1.000 markkaa.</p>
      <div>
        <p>Ratkaisuun osallistuneet: oikeusneuvokset Salervo, Saarni-Rytkölä, Ådahl, Nikkarinen ja Roos</p>
      </div>
    </div>
  </finlex:content>
</finlex:document>
