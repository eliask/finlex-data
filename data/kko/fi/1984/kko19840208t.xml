<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840208t</dcterms:identifier>
  <finlex:ecliIdentifier>ECLI:FI:KKO:1984:II208</finlex:ecliIdentifier>
  <dcterms:title>KKO:1984-II-208</dcterms:title>
  <dcterms:description>
    <p>
      <strong>Asunto-osakeyhtiö</strong>
      <span>Yhtiön rakennus ja huoneistot</span>
    </p>
    <p>
      <strong>Osakeyhtiö</strong>
      <span>Yhtiökokouksen päätöksen moittiminen</span>
    </p>
  </dcterms:description>
  <finlex:registerNumber>S83/905</finlex:registerNumber>
  <dcterms:date pvm="19840307">1984-03-07</dcterms:date>
  <finlex:fileCopyNumber>873</finlex:fileCopyNumber>
  <dcterms:issued pvm="19841127">1984-11-27</dcterms:issued>
  <dcterms:abstract>
    <p>Asunto-osakeyhtiön omistaman rakennuksen erään huonetilan, jonka hallinnasta ei ollut määräystä yhtiöjärjestyksessä, mutta joka rakennuspiirustusten mukaan oli tarkoitettu asukkaiden yhteiseen käyttöön, oli rakennuksen valmistumisen jälkeen yhtiön perustajaosakas omatoimisesti ilman yhtiön minkään toimielimen asianmukaista päätöstä liittänyt hallitsemansa huoneiston yhteyteen asuintilaksi. Yhtiöjärjestystä voitiin ilman huoneiston haltijan suostumusta muuttaa siten, että sanotun tilan hallinta kuului yhtiölle.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19840208taloa0">ASIAN KÄSITTELY ALEMMISSA OIKEUKSISSA</a>
    <a href="19840208tyloa0">KORKEIN OIKEUS</a>
  </dcterms:tableOfContents>
  <finlex:content id="s19840208t.kko">
    <div>
      <h2 id="19840208taloa0">ASIAN KÄSITTELY ALEMMISSA OIKEUKSISSA</h2>
      <p>A oli asunto-osakeyhtiölle B 29.12.1981 tiedoksi toimitetun haasteen nojalla RO:ssa lausunut, että yhtiön yhtiökokous oli 2.11.1981 tekemällään päätöksellä muuttanut yhtiön yhtiöjärjestyksen 4 §:ään muun muassa siten, että yhtiön rakennuksen toisessa kerroksessa olevan huoneiston n:o 3, aikaisemmin n:o 2, jonka hallintaan oikeuttavat osakkeet numerot 7 - 9 A oli 6.9.1979 ostanut, todettiin käsittävän yhden huoneen ja keittiön ja olevan pinta-alaltaan 42 neliömetriä ja että niin ikään toisessa kerroksessa sijaitsevan 8,5 neliömetrin suuruisen kuivatustilan mainittiin jäävän yhtiön hallintaan. Yhtiön osakkeiden kaupantekohetkellä voimassa olleessa yhtiöjärjestyksessä, sellaisena kuin se oli 17.12.1952 vahvistetun muutoksen jälkeen, ei ollut mainintaa huoneistojen pinta-aloista eikä yhtiön välittömässä hallinnassa olevista tiloista. A:n hallitseman huoneiston yhteydessä oli rakennuksen valmistumisesta vuodesta 1951 lähtien ollut alkovi ja varasto sekä alakerrassa puuvaja ja kellarikomero. Asuinhuoneiston pinta-ala oli noin 49 neliömetriä. Yhtiökokous oli yhtiöjärjestyksen muutoksesta päättäessään tosiasiallisesti päättänyt ottaa yhtiön välittömään hallintaan osan A asuinhuoneistosta ja tehnyt siten päätöksen, joka oli omiaan tuottamaan päätökseen osallistuneille osakkeenomistajille ja yhtiöille epäoikeutettua etua A:n kustannuksella. Osakkeisiin liittyvän hallintaoikeuden muutos olisi näin ollen vaatinut kaikkien osakkeenomistajien yksimielisen päätöksen. A, joka ei ollut kannattanut päätöstä, oli vaatinut, että yhtiökokouksen päätöstä muutettaisiin siten, että yhtiöjärjestyksessä todettaisiin huoneiston numero 3 käsittävän huoneen ja keittiön lisäksi alkovin ja varaston ja olevan pinta-alaltaan 49 neliömetriä ja että yhtiön hallintaan jäivät huoneisto n:o 5 ja kellarikerroksessa sijaitsevat autotalli, sauna ynnä muut tilat. Toissijaisesti A oli vaatinut, että yhtiökokouksen päätös julistettaisiin pätemättömäksi.</p>
      <div>
        <h3>RO:n päätös 5.4.1982</h3>
        <p>Asunto-osakeyhtiön vastustettua kannetta RO, jossa asianosaiset olivat vaatineet korvausta oikeudenkäyntikuluistaan, oli lausunut selvitetyksi, että A:n ostaessa 6.9.1979 kysymyksessä olevan huoneiston hallintaan oikeuttavat osakkeet oli yhtiön silloin voimassa olleessa, 17.12.1952 muutetussa yhtiöjärjestyksessä mainittu huoneistosta vain, että siihen kuului yksi asuinhuone ja keittiö ja että se sijaitsi rakennuksen toisen kerroksen lännenpuoleisessa päässä. Sen sijaan huoneiston pinta-alaa, joka yhtiön alkuperäisen 20.8.1951 vahvistetun yhtiöjärjestyksen 1 §:n mukaan oli ollut 42,5 neliömetriä, ei ollut 17.12.1952 tapahtuneen muutoksen jälkeen enää yhtiöjärjestyksessä mainittu. Yhtiöjärjestyksen 4 §:n mukaan oli osakkeen omistajan tosin suoritettava yhtiölle hallitsemastaan huoneistosta vastiketta, jonka suuruuden yhtiökokous määräsi, huoneiston pinta-alan mukaan, mutta vastike oli yleensä määrätty kaikkien asuinhuoneistojen osalta saman suuruiseksi. Yhtiön välittömään hallintaan tai osakkeenomistajien yhteiseen käyttöön tarkoitetuista rakennuksen tiloista ei ollut mainintaa alkuperäisessä eikä vuonna 1952 muutetussakaan yhtiöjärjestyksessä. Rakennuspiirustusten mukaan, jotka Tampereen maistraatti oli 1.8.1951 vahvistanut noudatettaviksi ja joita ei ollut ainakaan rakennuksen toisen kerroksen osalta muutettu, sanotussa kerroksessa oli kyseisen huoneiston keittiön ja sen takana olevan ullakon vieressä kuivaustiloiksi merkitty tila, jonka huoneistopinta-alaksi oli 8.9.1981 toimitetussa pinta-alan mittauksessa todettu 7 neliömetriä. Piirustusten mukaan ei tuota tilaa ollut yhdistetty A:n hallitsemaan huoneistoon, vaan sen erotti huoneiston ullakkotilasta seinä. Piirustusten mukaan kuivaustiloista oli käynti porraskäytävään. Huoneiston ensimmäinen haltija ja osakkeiden ensimmäinen omistaja, joka oli ollut samalla yhtiön perustajaosakas ja talon rakentaja, oli kuitenkin ottanut kuivaustilat oman käyttöönsä. Huoneiston myöhemmät haltijat olivat samoin käyttäneet kuivaustilaa huoneistoon kuuluvana tilana.</p>
        <p>Asunto-osakeyhtiöistä annetun lain 1 §:n mukaan asunto-osakeyhtiön osakkeet tuottavat oikeuden hallita yhtiön rakennuksen määrättyä huoneistoa. Huoneiston määrittelystä oli mainittu saman lain 3 §:n 1 kohdassa, jonka mukaan asunto-osakeyhtiön yhtiöjärjestyksessä on mainittava jokaisesta numerolla merkitystä huoneistosta lyhyt selitelmä tai viitattava oheen liitettyihin piirustuksiin. Kun asunto-osakeyhtiö B yhtiöjärjestyksessä oli mainittu huoneistoista vain niiden lukumäärä, mutta ei huoneistojen pinta-aloja eikä mitä huoneistoihin kuului, RO oli katsonut, että viimeksi mainitun lainkohdan ohjeen mukaisesti yhtiöjärjestyksestä tässä kohdin puuttuvat seikat oli ratkaistava kysymyksessä olevan kaupan tapahtuessa voimassa olleiden rakennuspiirustusten mukaisesti. Rakennuspiirustusten mukaan kanteessa tarkoitetut kuivaustilat oli alusta alkaen tarkoitettu yhtiön osakkeiden yhteiseen käyttöön. A ei ollut näyttänyt, että hänen omistamiensa osakkeiden ensimmäinen omistaja ja kukaan muukaan A:n saantomies olisi saanut yhtiön yhtiökokouksen tai muiden osakkeiden suostumuksella liittää kerrotun kuivaustiloiksi merkityn tilan huoneistonsa osaksi. RO oli siitä huolimatta, että A:n saantomiehet olivat käyttäneet kuivaustiloja hallitsemansa huoneiston osana, katsonut jääneen näyttämättä, että yhtiökokouksen 2.11.1981 tekemällä päätöksellä olisi loukattu A:n omistamiin osakkeisiin liittyvää hallintaoikeutta tai muutoinkaan tuotettu yhtiölle tai sen muille osakkaille ilmeistä epäoikeutettua etua. Tämän vuoksi RO oli hylännyt kanteen. A velvoitettiin suorittamaan yhtiölle korvaukseksi oikeudenkäyntikuluista 5.000 markkaa.</p>
      </div>
      <div>
        <h3>Turun HO:n tuomio 8.7.1983</h3>
        <p>HO, jonka tutkittavaksi A oli saattanut jutun, oli lausunut selvitetyksi, että asunto-osakeyhtiön 20.8.1951 vahvistetun ja 17.12.1952 muutetun yhtiöjärjestyksen mukaan A:n omistamiensa osakkeiden n:ot 7 - 9 nojalla hallitseman yhden huoneen ja keittiön käsittävän asuinhuoneiston n:o 2 vieressä rakennuksen toisessa kerroksessa sijaitseva huonetila, joka oli 1.8.1951 vahvistetuissa rakennuspiirustuksissa merkitty kuivaustiloiksi, oli ollut vuodesta 1979 alkaen A:n ja sitä ennen rakennuksen valmistumisesta vuodesta 1951 lähtien A:ta edeltäneiden huoneiston n:o 2 haltijoiden yksinomaisessa käytössä. Näin ollen tuon huonetilan hallinta puheena olevan huoneiston yhteydessä oli jatkunut noin 30 vuoden ajan häiritsemättä. Hallinta oli saanut alkunsa siten, että kysymyksessä olevan huoneiston ensimmäinen haltija, joka oli rakennuttanut yhtiön rakennuksen ja omistanut osan yhtiön osakkeista, oli liittänyt kuivaustilan huoneistonsa yhteyteen asuintilaksi avaamalla kulkuyhteyden siihen keittiöstä ullakon kautta.</p>
        <p>Yhtiön yhtiökokous oli 2.11.1981 tekemällään päätöksellä, jota A ei ollut kannattanut, muuttanut tuolloin voimassa ollutta yhtiöjärjestystä siten, että muutoksen jälkeen sen 4 §:ssä mainittiin kysymyksessä olevan huoneiston käsittävän huoneen ja keittiön ja olevan pinta-alaltaan 42 neliömetriä, minkä lisäksi siinä todettiin mainitun 8,5 neliömetrin suuruisen kuivatustilan jäävän yhtiön hallintaan. Ennen tuota muutosta yhtiöjärjestys ei ollut sisältänyt mitään mainintaa kuivatustiloista. Samalla oli huoneiston numero muutettu 2:sta 3:ksi.</p>
        <p>HO oli katsonut, että asunto-osakeyhtiön rakennuksen jonkin lisätilan riidattoman pitkän aikaa jatkunut hallinta asukashallinnassa olevan huoneiston yhteydessä tai sen käyttöön liittyen loi tällä tavoin tapahtuneella kaikkien osakkeenomistajien hyväksymisellä olettaman siitä, että tilan hallinta oli alunperin laillisesti annettu osakkaalle taikka tämän saantomiehelle. Joka väitti, ettei riidattoman pitkän aikaa jatkunut lisätilan hallinta ollut yhtiötä sitova, koska se ei ollut saanut yhtiökokouksen taikka kaikkien osakkaiden hyväksymistä, kärsi haitallisen seuraamuksen siitä, ettei ollut voinut näyttää väitetään toteen. Vanhan osakeyhtiölain 1.1.1980 saakka voimassa olleen 23 §:n mukaan osakkailla oli valta muutoinkin kuin yhtiökokouksessa päättää yhtiön asioista, jos kaikki yhtiön osakkaat olivat päätöksestä yksimieliset. Asunto-osakeyhtiöstä annetun lain 8 §:n 1 momentin mukaan yhtiöjärjestyksen muutosta, joka koski osakkeisiin liittyvää hallintaoikeutta, ei voitu tehdä, elleivät kaikki osakkeenomistajat kannattaneet päätöstä.</p>
        <p>Näillä perusteilla HO oli katsonut, ettei yhtiö ollut näyttänyt, ettei kuivatustilojen, joista kanteessa käytettiin varaston nimitystä, noin 30 vuoden ajan jatkunut häiritsemätön hallinta huoneiston n:o 2 yhteydessä ollut perustunut kaikkien osakkaiden hyväksymiseen. Yhtiökokouksen päätös, jolla oli muutettu yhtiöjärjestyksessä mainittua huoneistoselitelmää, oli aikaansaanut muutoksen osakkeisiin liittyvässä hallintaoikeudessa. Yhtiöjärjestyksen muutos olisi siten edellyttänyt kaikkien osakkeenomistajien yksimielistä päätöstä.</p>
        <p>Tämän vuoksi HO, kumoten RO:n päätöksen, oli julistanut asunto-osakeyhtiön yhtiökokouksen 2.11.1981 tekemän päätöksen yhtiöjärjestyksen 4 §:n muuttamisesta pätemättömäksi. A vapautettiin velvollisuudesta korvata yhtiön oikeudenkäyntikuluja RO:ssa ja yhtiö velvoitettiin suorittamaan A:lle korvaukseksi oikeudenkäyntikuluista RO:ssa 7.000 markkaa.</p>
      </div>
    </div>
    <div>
      <h2 id="19840208tyloa0">KORKEIN OIKEUS</h2>
      <p>Pyytäen valituslupaa asunto-osakeyhtiö haki muutosta HO:n tuomioon. Lupa myönnettiin ja A antoi häneltä pyydetyn vastauksen muutoksenhakemukseen.</p>
      <p>KKO t. lausui perusteluinaan:</p>
      <p>Asunto-osakeyhtiön alkuperäisen 20.8.1951 vahvistetun yhtiöjärjestyksen mukaan kysymyksessä olevaan huoneistoon kuului yksi huone ja keittiö ja huoneiston pinta-ala oli 42,5 neliömetriä. Huoneiston vieressä sijaitsevasta, rakennuspiirustusten mukaan osakkaiden yhteiseen käyttöön tarkoitetusta 8,5 neliömetrin suuruisesta kuivaustilasta samoin kuin yhtiön hallintaan jääneistä muistakaan yhteisistä tiloista ei ollut mitään mainintaa yhtiöjärjestyksessä. Yhtiöjärjestyksen 17.12.1952 vahvistetulla muutoksella olisi tarkoitettu huoneiston hallintaan oikeuttavien osakkeiden tuottavan oikeuden myös sanotun kuivaustilan hallintaan. Näin ollen A:n vaatimukset eivät saa tukea kaupantekohetkellä voimassa olleesta yhtiöjärjestyksestä.</p>
      <p>Puheena olevan kuivaustilan oli heti yhtiön rakennuksen valmistuttua vuonna 1951 sen rakennuttaja ja yhtiön perustajaosakas HO:n tuomiossa todetuin tavoin omatoimisesti liittänyt käytössään olleen viereisen huoneiston yhteyteen asuintilaksi. Tämän jälkeen se oli noin 30 vuoden ajan ollut huoneiston kulloistenkin haltijoiden yksinomaisessa käytössä. Tuon pitkäaikaisen hallinnan ei ole selvitetty perustuneen yhtiön jonkin toimielimen asianmukaiseen päätökseen. Kuivaustilan jääminen edellä selostetusta syystä heti rakennuksen valmistumisesta huoneistossa kulloinkin asuneiden osakkeenomistajien yksinomaiseen käyttöön ei vielä osoita, että kuivaustila kuuluisi osana mainittuun huoneistoon. Kun kuivaustilan hallinta on saanut alkunsa selostetuissa olosuhteissa, ei voida myöskään olettaa sen seikan, etteivät yhtiön muut osakkeenomistajat ole puuttuneet tuon lisätilan hallintasuhteeseen, merkitsevän vallinneen olotilan hyväksymistä. Yhtiö ei sen vuoksi ole näyttövelvollinen siitä, ettei hallinta perustuisi kaikkien osakkaiden hyväksymiseen. Kun A ei ole näyttänyt muutakaan perustetta kanteensa tueksi, yhtiökokouksen päätös ei loukkaa A:n lakiin ja yhtiöjärjestykseen perustuvia oikeuksia.</p>
      <p>Edellä lausumillaan perusteilla KKO kumosi HO:n tuomion ja jätti asian RO:n päätöksen lopputuloksen varaan.</p>
      <div>
        <p>Ratkaisuun osallistuneet: oikeusneuvokset Saarni-Rytkölä, Nikkarinen, Lehtonen ja Ketola sekä ylimääräinen oikeusneuvos Hagman</p>
      </div>
    </div>
  </finlex:content>
</finlex:document>
