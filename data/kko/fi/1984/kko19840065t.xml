<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840065t</dcterms:identifier>
  <finlex:ecliIdentifier>ECLI:FI:KKO:1984:II65</finlex:ecliIdentifier>
  <dcterms:title>KKO:1984-II-65</dcterms:title>
  <dcterms:description>
    <p>
      <strong>Saantosuoja</strong>
    </p>
  </dcterms:description>
  <finlex:registerNumber>S83/141</finlex:registerNumber>
  <dcterms:date pvm="19831005">1983-10-05</dcterms:date>
  <finlex:fileCopyNumber>3814/83</finlex:fileCopyNumber>
  <dcterms:issued pvm="19840409">1984-04-09</dcterms:issued>
  <dcterms:abstract>
    <p>A oli saanut haltuunsa käytetyn auton siten, että B oli laatinut kauppakirjan, jonka mukaan B myi auton A:lle, vaikkei kysymyksessä ollut todellinen kauppa. B oli puolestaan rekisteröinyt auton nimiinsä väärennetyn kauppakirjan perusteella.</p>
    <p>A myi auton C:lle esittäen poliisilaitoksen B:lle antaman väliaikaiskuitin sekä B:n ja A:n välisen luovutustodistuksen. Sen, että myyjä A esitti ainoastaan väliaikaiskuitin, mutta ei auton rekisteriotetta, ei katsottu johtavan siihen, että C:n olisi tämän vuoksi pitänyt tarkistaa, oliko A auton oikea omistaja. Kun muutkaan seikat eivät poikenneet käytettyjen autojen kaupassa yleensä noudatetusta menettelystä niin, että C:n olisi pitänyt epäillä A:n saannon laillisuutta, auton oikean omistajan kanne auton luovuttamisesta sille hylättiin.</p>
    <p>Ään.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19840065taloa0">ASIAN KÄSITTELY ALEMMISSA OIKEUKSISSA</a>
    <a href="19840065tyloa0">KORKEIN OIKEUS</a>
  </dcterms:tableOfContents>
  <finlex:content id="s19840065t.kko">
    <div>
      <h2 id="19840065taloa0">ASIAN KÄSITTELY ALEMMISSA OIKEUKSISSA</h2>
      <p>Tampereen RO p. 3.12.1981 oli D:n C:tä vastaan ajamassaan kanteesta katsonut jutussa käyneen selville seuraavaa.</p>
      <p>D oli 8.1.1981 Vantaalla myynyt omistamansa, vuoden 1979 vuosimallia olleen, joulukuussa 1978 käyttöön otetun Mercedes Benz 300D-merkkisen henkilöauton B:lle 120.000 markan hinnasta, josta kaupantekotilaisuudessa oli kuitattu maksetuksi 30.000 markkaa ja loppuosasta kauppahintaa B oli antanut myyjälle vekselin. Auton omistusoikeus oli kuitenkin sovittu jäävän myyjälle, kunnes koko kauppahinta olisi maksettu. Saatuaan auton, luovutustodistuksen ja rekisteriotteen haltuunsa B oli kertomansa mukaan väärentänyt auton luovutustodistuksen siten, että hän oli merkinnyt siihen itsensä auton omistajaksi, sekä tämän jälkeen rekisteröinyt auton autorekisterikeskuksessa omiin nimiinsä. Myytyään auton ensin eräälle yhtiölle ja hankittuaan auton jälleen takaisin itselleen, B oli sitten antanut auton A:n kaupiteltavaksi kirjoitettuaan ensin A:lle autosta 18.2.1981 päivätyn luovutustodistuksen. A oli sitten 13.3.1981 myynyt auton Porissa C:lle 85.000 markan hinnasta, josta C oli maksanut käteisellä 80.000 markkaa sekä antanut vaihtoautona 5.000 markan arvoiseksi arvioidun vanhan Mercedes Benz -merkkisen henkilöauton.</p>
      <p>C:lle 30.6.1981 tiedoksiantamassaan haastehakemuksessa D oli esittänyt, että C oli saanut haltuunsa D:n omistaman edellä mainitun henkilöauton, jonka hallinnan D oli petoksen kautta menettänyt, ja että C oli autoa ostaessaan tiennyt tai ainakin hänen olisi pitänyt tietää auton joutuneen pois oikealta omistajaltaan. Tämän vuoksi D oli vaatinut, että RO vahvistaisi D:n omistusoikeuden mainittuun henkilöautoon, että C velvoitettaisiin palauttamaan auton hallinta D:lle, ja että C velvoitettaisiin korvaamaan D:n oikeudenkäyntikulut asiassa. Asian oikeuskäsittelyssä D oli vielä vaatinut että, mikäli ajoneuvo ei enää olisi C:n hallinnassa tämän jutun päätöksen tullessa lainvoimaiseksi, C velvoitettaisiin korvaamaan auton arvona 120.000 markkaa 5 prosentin vuotuisine korkoineen haastepäivästä lukien.</p>
      <p>D oli katsonut että, kun C oli ostanut auton 85.000 markan kauppahinnasta, vaikka sen todellinen arvo C:nkin ymmärtämän mukaan oli ollut 120.000 markkaa, ja kun kauppa oli tehty kiireellä huoltoaseman tiloissa, näistä seikoista oli pääteltävissä, että C:ltä oli puuttunut vilpitön mieli autoa ostaessaan. Vielä D oli kanteensa tueksi viitannut siihen, että C ei ollut tarkistanut hänelle tuntemattomien myyjien henkilöllisyyttä eikä auton omistajaa autorekisterikeskuksesta. D oli myös kiinnittänyt huomiota C:n outoon käyttäytymiseen asiassa kuullun todistajan X:n soittaessa C:lle ja tiedustellessa autosta.</p>
      <p>C oli kiistänyt kanteen ja pyytänyt sen hylkäämistä sekä D:n velvoittamista korvaamaan C:n oikeudenkäyntikulut. C oli ilmoittanut ostaneensa auton vilpittömässä mielessä eikä hänellä asiakirjoista ilmenevien seikkojen eikä olosuhteiden perusteella ollut ollut edes syytä epäillä, että asiassa olisi ollut jotain epäselvää. C oli katsonut, että hänen autosta maksamansa hinta ei ollut ollut siinä määrin alhainen, että sen perusteella hänen olisi ollut syytä varoa kauppaa. Kun C oli kauppaa tehdessään tarkistanut A:n hallussa olleen autorekisterikeskuksen antaman väliaikaiskuitin sekä B:n A:lle kirjoittaman auton luovutustodistuksen, C oli katsonut täyttäneensä sen selonottovelvollisuuden, joka ostajalle tällaisissa kaupoissa yleensä voitiin asettaa, eikä yleinen tapakaan vaatinut enempää. Puhelinkeskustelustaan todistaja X:n kanssa C oli huomauttanut, että X ei ollut kertonut C:lle totuuden mukaisesti, kuka hän oli ja minkä vuoksi hän oli kiinnostunut autosta. C puolestaan ei ollut halunnut keskustella autosta, koska poliisi oli juuri samana päivänä ottanut sen häneltä takavarikkoon. C oli vielä huomauttanut, että hänen kauppansa oli tapahtunut samaan tapaan kuin X:n B:n kanssa tekemä kauppa. D:n esittämän korvausvaatimuksen osalta C oli huomauttanut, että D oli jo aikanaan saanut B:ltä autosta 30.000 markkaa.</p>
      <p>Asiassa esitetyn perusteella RO oli todennut seuraavaa.</p>
      <p>C oli kertomansa mukaan jo jonkin aikaa hakenut Mercedes Benz -merkkistä henkilöautoa ostaakseen ja hänen sanomalehdessä julkaisemansa ostoilmoituksen johdosta, oli hänelle puhelimitse tarjottu kyseessä olevaa autoa. C oli sopinut auton tuomisesta Poriin hänen nähtäväkseen mahdollisen kaupan tekemistä varten. Näin ollen auton myyjä ja ostaja eivät olleet sattumalta ja hätäisesti tavanneet toisiaan huoltoasemalla. Kun kaupan teon aikana myyjä oli ilmoittanut C:lle että, mikäli tämä ei päättäisi kauppaa samana päivänä, hän myisi auton toiselle, oli tämä seikka jouduttanut C:n päätöstä kaupan tekemisestä eikä se sinänsä riittänyt osoittamaan C:n vilpittömän mielen puuttumista. Siihen nähden mitä asiassa oli esitetty auton arvosta RO oli katsonut, että C:n maksama 85.000 markan hinta, jonka C oli suorittanut heti käteisellä, ei ollut ainakaan siinä määrin alhainen, että tälläkään perusteella C:llä olisi ollut perusteltua syytä epäillä myyjän saantoa laittomaksi.</p>
      <p>Myyjä oli kaupantekotilaisuudessa esittänyt autoa koskevan autorekisterikeskuksen antaman väliaikaistodistuksen ja väliaikaistodistuksen osoittaman omistajan B:n kirjoittaman luovutustodistuksen myyjälle. Kun mainituista asiakirjoista ei ollut ilmennyt mitään sellaista, jonka perusteella C:n olisi ollut syytä epäillä asiakirjojen oikeellisuutta, ei hänellä näin ollen ollut ollut aihetta tarkistaa tietoja autorekisterikeskuksesta. Sitäkään seikkaa sinänsä, että auton myyjänä esiintyi B:n sijasta A, ei voitu pitää sellaisena käytetyn auton kaupan teossa tavanomaisesti noudatettavista tavoista poikkeavana, että C:n sen perusteella olisi tullut epäillä myyjän oikeutta autoon ja tarkistaa auton tiedot autorekisterikeskuksesta.</p>
      <p>Vielä RO oli katsonut, että C oli esittänyt uskottavan selityksen siitä, miksi hän oli kaupan teon jälkeen käyttäytynyt D:n mainitsemin tavoin tämän mielestä oudosti puhelinkeskustelussa todistaja X:n kanssa ja miksi hän ei heti ollut ilmoittanut X:lle tämän tiedustelemia seikkoja.</p>
      <p>Kaiken edellä esitetyn perusteella RO oli katsonut näyttämättä jääneen, että kyseessä olevan auton kauppa olisi tehty sellaisissa olosuhteissa ja sellaisilla ehdoilla, että C:llä olisi ollut syytä varoa tai että hänellä olisi ollut kohtuullista aihetta epäillä myyjän saantoa laittomaksi, minkä vuoksi RO oli hylännyt kanteen. RO oli kuitenkin katsonut, että D:llä oli ollut perusteltua aihetta tähän oikeudenkäyntiin, minkä vuoksi asianosaiset saivat kumpikin itse kärsiä vahinkonaan oikeudenkäyntikulunsa.</p>
      <p>Turun HO:ssa, jonka tutkittavaksi D ja C olivat saattaneet jutun, D oli uudistanut kanteensa muutoin paitsi että D oli luopunut rahasuoritusvaateestaan 90.000 markan ylittävältä osalta ja C vaatinut, että D velvoitettaisiin korvaamaan hänen oikeudenkäyntikulunsa jutussa.</p>
      <p>HO t. 10.12.1982 oli todennut, että C oli kertonut lehti-ilmoituksin hakeneensa ostettavakseen Mercedes-merkkistä autoa. Ilmeisesti erään tällaisen ilmoituksen johdosta C:hen olikin ottanut yhteyttä mieshenkilö, jonka C oli ensin kertonut esitelleen itsensä A:ksi, mutta myöhemmin kertonut tuon henkilön olleenkin nimeltään B. C oli kertomansa mukaan neuvotellut B:n kanssa auton ostamisesta useita kertoja ja viimeisen kerran 13.3.1981. Samana päivänä C oli ostanut auton A:lta Porissa, jonne auto oli tuotu Helsingistä C:n nähtäväksi. Edellisenä päivänä C oli käynyt Helsingissä, mutta ei ollut tuolloin ollut yhteydessä B:hen. A oli myynyt auton 85.000 markalla, vaikka auton todellinen arvo oli huomattavasti yli 100.000 markkaa ja C:nkin kertoman mukaan myyntiarvo oli vähän yli 100.000 markkaa. Kaupanteon yhteydessä C:lle oli esitetty 10.3.1981 päivätty luovutustodistus, jolla B oli myynyt auton A:lle. Ostettuaan auton kerrotuin tavoin C oli puolestaan miltei välittömästi lehti-ilmoituksin tarjonnut autoa edelleen myytäväksi. C:tä oli näin ollen pidettävä käytettyjen autojen kauppiaana. Kaiken edellä lausutun perusteella C:n olisi pitänyt ennen kaupan päättämistä epäillä auton omistussuhteiden oikeellisuutta ja ryhtyä toimenpiteisiin niiden tarkistamiseksi. Sen vuoksi ja kun C oli laiminlyönyt tällaisen selonottovelvollisuuden, HO oli, kumoten RO:n päätöksen, kauppakaaren 11 luvun 4 §:n nojalla vahvistanut, että puheena oleva Mercedes Benz 300-D merkkinen henkilöauto oli D:n omaisuutta, ja velvoittanut C:n luovuttamaan auton D:n hallintaan tai, mikäli auto ei enää olisi C:n hallussa, suorittamaan D:lle korvaukseksi aiheuttamastaan vahingosta 90.000 markkaa 5 prosentin korkoineen 30.6.1981 lukien. Koska C oli RO:ssa voittanut jutun eikä ollut olemassa sellaisia erityisiä seikkoja, joiden vuoksi C:n olisi korvattava D:n oikeudenkäyntikulut, D:n vaatimus saada korvausta oikeudenkäyntikuluistaan oli oikeudenkäymiskaaren 21 luvun 4 §:n nojalla hylätty.</p>
    </div>
    <div>
      <h2 id="19840065tyloa0">KORKEIN OIKEUS</h2>
      <p>Pyytäen valituslupaa C haki muutosta HO:n tuomioon. Lupa myönnettiin ja D antoi vastauksen muutoksenhakemukseen.</p>
      <p>KKO t. tutki jutun ja lausui perusteluinaan:</p>
      <p>KKO katsoo jutussa selvitetyksi, että B oli 8.1.1981 ostanut 120.000 markan hinnasta D:ltä Mercedes Benz -merkkisen auton. Koska kauppahinta ei tullut kokonaisuudessaan maksetuksi, D pidätti auton omistusoikeuden itsellään.</p>
      <p>B laati kuitenkin luovutustodistuksen, jonka mukaan omistusoikeus oli 8.1.1981 siirtynyt KS-Market B:lle, sekä jätti 9.1.1981 Helsingin poliisilaitokselle ilmoituksen omistajanvaihdoksesta rekisteröintiä varten. Tällöin hän sai poliisilaitokselta väliaikaiskuitin, johon auton omistajaksi oli merkitty KS-Market B.</p>
      <p>B laati 10.3.1981 luovutustodistuksen, jonka mukaan KS-Market B oli myynyt auton edelleen A:lle. Tarkoituksena oli, että A ryhtyy myymään autoa edelleen. C oli puolestaan ilmoitellut alkuvuodesta 1981 muun muassa Helsingin Sanomissa haluavansa ostaa Mercedes Benz -merkkisen auton. Erään tällaisen ilmoituksen perusteella B soitti hänelle tarjoten puheena olevaa autoa 95.000 markan hinnalla. Sittemmin C ja B sopivat tapaamisesta Porissa. C osti auton sovitulle tapaamispaikalle saapuneelta A:lta 85.000 markan hinnasta maksaen kauppahinnan käteisenä. Kaupan yhteydessä C sai A:lta edellä selostetun B:lle annetun väliaikaiskuitin sekä luovutustodistuksen, jonka mukaan A oli ostanut auton KS-Market B:ltä.</p>
      <p>KKO katsoo, että A:n C:lle esittämää poliisilaitoksen antamaa väliaikaiskuittia ja luovutustodistusta, jonka mukaan A oli ostanut auton B:ltä, voidaan pitää riittävinä asiakirjoina osoittamaan auton omistussuhteet. Tämän vuoksi C:llä ei ole ollut aihetta ryhtyä lisätoimiin tarkistaakseen, oliko A auton oikea omistaja. Vaikka hinta, jolla C osti auton A:lta, oli jonkin verran käypää hintaa alhaisempi, ero ei kuitenkaan ollut niin suuri, että C:llä olisi tämän vuoksi ollut aihetta epäillä myyjän saannon laillisuutta. Hintaan voidaan lisäksi katsoa vaikuttaneen alentavasti sen, että C maksoi koko kauppasumman käteisenä. Olosuhteissa, joissa kauppa tapahtui, ei myöskään muutoin ole näytetty olleen sellaisia, mikä poikkeaisi käytettyjen autojen kaupassa yleensä noudatetusta menettelystä.</p>
      <p>Edellä lausumillaan perusteilla KKO kumosi HO:n tuomion ja jätti asian RO:n päätöksen lopputuloksen varaan. Asian laatuun nähden C:n oli pidettävä vahinkonaan hänelle jutusta aiheutuneet kulut.</p>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Lindholm hyväksyi jutun esittelijän mietinnön, joka kuului:</p>
      </div>
      <div>
        <h3>Perustelut</h3>
        <p>C:n kertoman mukaan B niminen mieshenkilö oli maaliskuussa 1981 tarjonnut hänelle puhelimitse Mercedes Benz -merkkistä autoa. C:lle oli edelleen 13.1.1981 soittanut mies, jonka C oli olettanut olevan B, ja sopinut C:n kanssa tapaamisesta Porissa. Sovitulle paikalle oli saapunut A niminen mieshenkilö. A oli esittänyt C:lle luovutustodistuksen, jonka mukaan KS-Market B oli 10.3.1981 myynyt puheena olevan auton A:lle. Kun kyseessä oli verraten arvokas auto, muutaman päivän sisällä tapahtuvia myyntejä ei voida pitää tavanomaisena. A oli esittänyt C:lle myös Helsingin poliisilaitoksen KS-Market B:lle 9.1.1981 antaman väliaikaiskuitin. Kun C:n on näytetty ostaneen ja myyneen useita autoja vuosittain, hänellä on ollut kokemusta autokaupoista siinä määrin, että hänen on täytynyt tietää väliaikaiskuitteja hankittavan usein väärennettyjen asiakirjojen perusteella.</p>
        <p>C osti auton A:lta 85.000 markalla. C:n kertoman mukaan B oli puhelinkeskustelussa tarjonnut puheena olevaa autoa 95.000 markan hinnalla. C on poliisitutkinnassa antamansa lausunnon mukaan arvioinut auton myyntiarvoksi vähän yli 100.000 markkaa. Myyntihinnan ja käyvän arvon välisen eron sekä sen, että vaadittu hinta laski huomattavasti lyhyessä ajassa, olisi pitänyt antaa C:lle aihetta tarkistaa, oliko A:lla valta määrätä autosta.</p>
        <p>C oli kertomansa mukaan ehdottanut kaupan siirtämistä seuraavaksi päiväksi voidakseen tutkia autoa tarkemmin. A oli kuitenkin ilmoittanut, että hänellä oli kiire ja toinen ostaja tiedossa, minkä jälkeen C oli suostunut ostamaan auton heti. Tällaisen kiireen myytäessä verraten arvokas auto olisi pitänyt muiden edellä mainittujen seikkojen lisäksi herättää C:ssä epäilyksiä.</p>
        <p>Kun C ei ryhtynyt toimenpiteisiin tarkistaakseen, oliko A auton oikea omistaja, C on laiminlyönyt sen selonottovelvollisuuden, jonka KKO katsoneen hänellä edellä kuvatuissa olosuhteissa olleen. Näin ollen C ei voi saada kauppakaaren 11 luvun 4 §:n mukaista saantosuojaa auton oikeaa omistajaa D:tä vastaan.</p>
      </div>
      <div>
        <h3>Tuomiolauselma</h3>
        <p>HO:n tuomion lopputulosta ei muutettane. C velvoitettaneen suorittamaan D:lle korvaukseksi D:lle vastauksen antamisesta täällä aiheutuneista kuluista 650 markkaa.</p>
        <div>
          <p>Ratkaisuun osallistuneet: oikeusneuvokset Leivonen, Ailio, Takala ja Aro</p>
        </div>
      </div>
    </div>
  </finlex:content>
</finlex:document>
