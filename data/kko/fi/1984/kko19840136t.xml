<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840136t</dcterms:identifier>
  <finlex:ecliIdentifier>ECLI:FI:KKO:1984:II136</finlex:ecliIdentifier>
  <dcterms:title>KKO:1984-II-136</dcterms:title>
  <dcterms:description>
    <p>
      <strong>Menettämisseuraamus</strong>
      <span>Omaisuuden tai sen arvon menettäminen</span>
    </p>
  </dcterms:description>
  <finlex:registerNumber>R83/681</finlex:registerNumber>
  <dcterms:date pvm="19840309">1984-03-09</dcterms:date>
  <finlex:fileCopyNumber>926</finlex:fileCopyNumber>
  <dcterms:issued pvm="19840828">1984-08-28</dcterms:issued>
  <dcterms:abstract>
    <p>Syytetyt olivat käyttäneet noin 1.000 markan arvoista pakettiautoa varastamansa 400 markan arvoisen halkoerän kuljettamiseen rikoksentekopaikalta. Auto tuomittiin rikoksentekovälineenä RL 2 luvun 16 §:n 3 mom:n nojalla menetetyksi valtiolle.</p>
    <p>Ään.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19840136taloa0">ASIAN KÄSITTELY ALEMMISSA OIKEUKSISSA</a>
    <a href="19840136tyloa0">KORKEIN OIKEUS</a>
  </dcterms:tableOfContents>
  <finlex:content id="s19840136t.kko">
    <div>
      <h2 id="19840136taloa0">ASIAN KÄSITTELY ALEMMISSA OIKEUKSISSA</h2>
      <p>Virallisen syyttäjän ja X:n asianomistajana ajamasta syytteestä Toijalan KO p. 11.10.1982 oli lausunut selvitetyksi, että A ja B olivat 16.8.1982 Kylmäkoskella saatuaan tietää Ahlajärven tien varressa olevan halkoja menneet A:n omistamalla pakettiautolla ja eräällä henkilöautolla paikalle ja anastaneet sieltä X:n omistamasta halkopinosta 2,1 kuutiometriä halkoja arvoltaan 400 markkaa sekä lastanneet ne pakettiautoon. Halkoja oli ryhdytty kuljettamaan pakettiautolla tarkoituksena vielä ne Lempäälän erääseen asuntoon. Anastettu omaisuus oli kuitenkin saatu takaisin poliisin pysäytettyä pakettiauton Toijalassa. Sen vuoksi KO oli rikoslain 28 luvun 1 §:n 1 momentin nojalla tuominnut A:n ja B:n kummankin varkaudesta 2 kuukaudeksi vankeuteen ja rikoksentekovälineenä käytetyn pakettiauton rekisteriotteineen menetetyksi valtiolle.</p>
      <p>Turun HO, jonka tutkittavaksi virallinen syyttäjä sekä A ja B olivat saattaneet jutun, p. 22.8.1983 oli, muuttaen KO:n päätöstä, tuominnut A:n ja B:n KO:n heille tuomitseman rangaistuksen asemesta 40:een päiväsakkoon. Lisäksi HO oli, ottaen huomioon rikokseen johtaneet ja siitä ilmenneet seikat, anastetun omaisuuden arvon, pakettiauton arvon suuruuden tehtyyn rikokseen verrattuna sekä kohtuusnäkökohdat, katsonut, ettei ollut syytä tuomita autoa menetetyksi. Sen vuoksi HO oli kumonnut pakettiauton ja sen rekisteriotteen menettämisseuraamuksen.</p>
    </div>
    <div>
      <h2 id="19840136tyloa0">KORKEIN OIKEUS</h2>
      <p>Pyytäen valituslupaa virallinen syyttäjä haki muutosta HO:n päätökseen. Lupa myönnettiin. A ja B antoivat heiltä hakemuksen johdosta vaaditut vastaukset.</p>
      <p>KKO p. tutki valituksen ja totesi, että A ja B olivat käyttäneet rikoksen tekohetkellä A:n omistamaa ja sittemmin B:n omistukseen tullutta noin 1.000 markan arvoista pakettiautoa, jonka käyttöönottovuosi oli ollut 1966, varastetun 400 markan arvoisen halkoerän kuljettamiseen rikoksentekopaikalta. A:n ja B:n, huomioon ottaen heidän anastamansa omaisuuden laatu, paino ja määrä, oli ollut välttämättä käytettävä autoa saadakseen anastetun omaisuuden kuljetetuksi rikoksentekopaikalta. He olivat siten varastamiaan halkoja KO:n päätöksestä ilmenevin tavoin pakettiautolla kuljettaessaan käyttäneet sitä rikoksen tekemiseen rikoslain 2 luvun 16 §:n 3 momentissa tarkoitetussa mielessä. Sanottua autoa oli pidettävä tuota lainkohtaa sovellettaessa samanveroisena kuin muitakin rikoksen tekemiseen käytettäviä esineitä. Menettämisseuraamuksen tuomitsematta jättämistä ei voitu perustella muilla rikoksesta aiheutuvilla seuraamuksilla eikä jutussa myöskään kohtuusnäkökohdilla.</p>
      <p>Edellä olevan perusteella KKO harkitsi oikeaksi, muuttaen Hs:n päätöstä, jättää asian auton valtiolle menetetyksi tuomitsemisen osalta KO:n päätöksen lopputuloksen varaan.</p>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Heinonen: Jutussa ei ole selvitetty, että anastettujen halkojen kuljetukseen käytetty pakettiauto olisi hankittu juuri tämän rikoksen suorittamista varten. Myöskään ei ole ilmennyt, että autoa olisi käytetty muissakin anastusrikoksissa tai että sitä olisi ollut tarkoitus käyttää muutenkin anastetun tavaran kuljettamiseen. Näillä ja lisäksi Hs:n päätöksessä mainituilla perusteilla hyväksyn menettämisseuraamuksen osalta Hs:n lopputuloksen.</p>
        <div>
          <p>Ratkaisuun osallistuneet: oikeusneuvokset Jalanko, Nybergh ja Ketola sekä ylimääräinen oikeusneuvos Heikkilä</p>
        </div>
      </div>
    </div>
  </finlex:content>
</finlex:document>
