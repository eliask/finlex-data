<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840040t</dcterms:identifier>
  <finlex:ecliIdentifier>ECLI:FI:KKO:1984:II40</finlex:ecliIdentifier>
  <dcterms:title>KKO:1984-II-40</dcterms:title>
  <dcterms:description>
    <p>
      <strong>Etuoikeus</strong>
    </p>
    <p>
      <strong>Työpalkkasaatavan etuoikeus</strong>
    </p>
  </dcterms:description>
  <finlex:registerNumber>S83/314</finlex:registerNumber>
  <dcterms:date pvm="19831102">1983-11-02</dcterms:date>
  <finlex:fileCopyNumber>4247/83</finlex:fileCopyNumber>
  <dcterms:issued pvm="19840314">1984-03-14</dcterms:issued>
  <dcterms:abstract>
    <p>Työnantaja oli laiminlyönyt ottaa työntekijöilleen työehtosopimuksen mukaisen ryhmähenkivakuutuksen, mihin sillä TSL 17 §:n 1 mom. nojalla oli ollut velvollisuus. Koska kyseinen työntekijän vakuutusetu ja vakuuttamisen laiminlyönnistä työehtosopimuksessa mainituille vakuutuksen edunsaajille syntynyt korvausvaade johtuivat työntekijän työsuhteesta, korvaussaatavalla oli työnantajan konkurssissa EtuoikA 4 §:n mukainen työpalkkasaatavan etuoikeus.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19840040taloa0">ASIAN KÄSITTELY ALEMMISSA OIKEUKSISSA</a>
    <a href="19840040tyloa0">KORKEIN OIKEUS</a>
  </dcterms:tableOfContents>
  <finlex:content id="s19840040t.kko">
    <div>
      <h2 id="19840040taloa0">ASIAN KÄSITTELY ALEMMISSA OIKEUKSISSA</h2>
      <p>A oli Tampereen RO:ssa kommandiittiyhtiö C:n 18.3.1982 alkaneessa konkurssissa määrättynä paikalletulopäivänä, valvoessaan 15.230 markan vahingonkorvaussaatavan sen johdosta, että kommandiittiyhtiö oli laiminlyönyt työehtosopimukseen perustuvan velvollisuutensa ottaa sen palvelukseen olleelle A:n vaimolle, 11.11.1981 kuolleelle B:lle ryhmähenkivakuutuksen, vaatinut saatavan tuomitsemista maksettavaksi etuoikeusasetuksen 4 §:n mukaisin etuoikeuksin.</p>
      <p>RO oli 7.10.1982 julistamassaan konkurssituomiossa, vahvistaessaan konkurssipesän varoista maksettavaksi A:lle tämän valvoman vahingonkorvaussaatavan 15.230 markkaa, hylännyt etuoikeusvaatimuksen, koska tuo saatava ei ollut etuoikeusasetuksen 4 §:n tarkoittama työntekijän työsuhteesta johtuva saatava.</p>
      <p>Turun HO, jonka tutkittavaksi A oli saattanut asian, t. 21.1.1983 oli jättänyt sen RO:n päätöksen varaan.</p>
    </div>
    <div>
      <h2 id="19840040tyloa0">KORKEIN OIKEUS</h2>
      <p>Pyytäen valituslupaa A haki muutosta HO:n tuomioon toistaen alemmissa oikeuksissa esittämänsä vaatimuksen siitä, että työehtosopimukseen perustuvan ryhmähenkivakuutuksen laiminlyönnistä johtuva 15.230 markan suuruinen vahingonkorvaussaatava määrättäisiin maksettavaksi hänelle konkurssipesän varoista etuoikeusasetuksen 4 §:n mukaisin työsuhteesta johtuvan saatavan etuoikeuksin.</p>
      <p>Valituslupa myönnettiin. Konkurssipesä antoi siltä pyydetyn vastauksen muutoksenhakemukseen.</p>
      <p>KKO t. tutki jutun ja lausui perusteluinaan:</p>
      <p>Kommandiittiyhtiö C on järjestäytymättömänä työnantajana työsopimuslain 17 §:n 1 momentin nojalla ollut velvollinen noudattamaan alalla yleisen ja valtakunnallisen vaatetusteollisuuden työehtosopimuksen vähimmäisehtoja. Yleissitovuuden perusteella yhtiö on siten myös ollut velvollinen ottamaan työntekijöilleen työehtosopimuksen 36 §:ssä mainitun ryhmähenkivakuutuksen, jossa edunsaajina työehtosopimuksen liitteen mukaisesti vakuutustapahtuman sattuessa ovat, paitsi eräät muut henkilöt, myös työntekijän puoliso.</p>
      <p>Vakuuttamisvelvollisuutensa laiminlyönnin johdosta yhtiö on itse joutunut edunsaajille vastuuseen työehtosopimukseen perustuvasta työntekijän vakuutusedusta vakuutuskorvauksen määrään asti. Koska kyseinen työntekijän vakuutusetu ja siitä mahdollisesti tuleva korvaus johtuvat työntekijän työsuhteesta, on myös näiden sijaan tullut vahingonkorvaussaatava työntekijän työsuhteesta johtuvaa saatavaa. Vahingonkorvauksella on siten sama etuoikeus kuin muulla työntekijän työsuhteesta johtuvalla saatavalla.</p>
      <p>Mainituilla perusteilla KKO kumosi HO:n tuomion ja muutti RO:n konkurssituomiota siten, että sen 10. kohdassa mainittu A:lle tuomittu 15.230 markan vahingonkorvaussaatava määrättiin maksettavaksi konkurssipesän varoista etuoikeusasetuksen 4 §:n mukaisin etuoikeuksin.</p>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Lindholm: Kysymyksessä oleva työntekijän omaisten työnantajalta oleva työehtosopimuksen määräysten noudattamatta jättämiseen perustuva vahingonkorvaussaatava ei ole työntekijälle kuulunut, hänen työsuhteestaan johtunut ja heille siirtynyt saatava, vaan välittömästi heille syntynyt saatava. Tämän vuoksi pysytän HO:n tuomion lopputuloksen.</p>
        <p>Oikeusneuvos Nikkarinen oli samaa mieltä kuin oikeusneuvos Lindholm.</p>
      </div>
      <div>
        <p>Ratkaisuun osallistuneet: oikeusneuvokset Ailio ja Aro sekä ylimääräinen oikeusneuvos Setälä</p>
      </div>
    </div>
  </finlex:content>
</finlex:document>
