<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840026t</dcterms:identifier>
  <finlex:ecliIdentifier>ECLI:FI:KKO:1984:II26</finlex:ecliIdentifier>
  <dcterms:title>KKO:1984-II-26</dcterms:title>
  <dcterms:description>
    <p>
      <strong>Tekijänoikeus</strong>
      <span>Tekijänoikeuden siirtyminen</span>
    </p>
  </dcterms:description>
  <finlex:registerNumber>S80/349/79</finlex:registerNumber>
  <dcterms:date pvm="19830614">1983-06-14</dcterms:date>
  <finlex:fileCopyNumber>2484/83</finlex:fileCopyNumber>
  <dcterms:issued pvm="19840220">1984-02-20</dcterms:issued>
  <dcterms:abstract>
    <p>X oli valmistanut Y:n tilauksesta Z:n lukuun mainoselokuvan siirtämällä siihen olennaisen osan erään solistiryhmän levyttämästä musiikkikappaleesta hankkimatta menettelylleen esittävien taiteilijoiden suostumusta. Mainoselokuva oli esitetty televisiossa. X, Y ja Z väittivät, että esittävät taiteilijat voivat toteuttaa oikeutensa tässä tilanteessa vain yhdessä ja äänitteen valmistajan välityksellä. Väite hylättiin ja X, Y ja Z velvoitettiin yhteisvastuullisesti suorittamaan äänitteen lauluosan esittäneille taiteilijoille hyvitystä ja korvausta heidän kärsimästään haitasta. Kysymys myös tekijänoikeuden luovutussopimuksen tulkinnasta.</p>
    <p>Ään.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19840026taloa0">ASIAN KÄSITTELY ALEMMISSA OIKEUKSISSA</a>
    <a href="19840026tyloa0">KORKEIN OIKEUS</a>
  </dcterms:tableOfContents>
  <finlex:content id="s19840026t.kko">
    <div>
      <h2 id="19840026taloa0">ASIAN KÄSITTELY ALEMMISSA OIKEUKSISSA</h2>
      <p>A oli solistiryhmän Kivikasvot jäsenenä ja sen kolmen muun jäsenen siirrettyä hänelle oikeutensa jäljempänä mainittavaan korvaukseen Helsingin RO:ssa kertonut, että Z Oy oli mainostanut eräitä tuotteitaan televisiossa esitetyn mainoksen välityksellä. Tämän mainosfilmin, jota oli esitetty televisiossa 14 kertaa aikana 7.3.1976 - 27.5.1976, oli X Oy valmistanut Y Oy:n toimeksiannosta. Viimeksi mainittu yhtiö oli sopimussuhteessa Z Oy:hyn. Mainoksessa oli luvattomasti käytetty mainosmusiikkina äänitettä "Tankeros Love", josta on jutussa käytetty myös nimeä "Mate in Finland". Solistiryhmä Kivikasvot oli esittänyt äänitteen lauluosuuden.</p>
      <p>Mainittujen yhtiöiden kieltäydyttyä suorittamasta äänitteen käytöstä korvausta solistiryhmälle A oli kanteessaan katsonut, että X oli korvausvelvollinen siksi, että se oli valmistanut kysymyksessä olevan mainosfilmin, Y siksi, että se oli esityttänyt mainosfilmiä televisiossa, ja Z siksi, että sanottu tekijänoikeuden loukkaus oli tapahtunut sen lukuun ja sitä oli jatkettu siitä huolimatta, että Z:n edustajalle oli heti mainosfilmin televisiossa esittämisen alettua ilmoitettu, että mainokseen otetun musiikin esittäminen filmin yhteydessä oli luvatonta.</p>
      <p>Edelleen A oli kertonut, että solistiryhmä oli sopinut kirjallisesti kappaleen " Tankeros Love " levyttämisestä Helsingistä olevan B Oy:n kanssa muun muassa ehdoin, että tällä yhtiöllä oli oikeus markkinoida esitystä kaupallisesti ääninauhan tai -levyn tahi minkä tahansa muun äänitaltion muodossa. Sopimus ei kuitenkaan koskenut solistiryhmän esityksen hyväksikäyttöä kuvaäänitteessä, jollaisesta käytöstä kanteessa oli kysymys. Tämän oikeudenluovutuksen laajuutta arvioitaessa oli myös otettava huomioon alalla vallitsevaa käytäntöä osoittavana Liiketyönantajain Erityisalojen Työnantajaliitto r.y.:n ja Suomen Muusikkojen Liitto ry:n sekä Teknisten ja Erikoisammattien Liitto r.y.:n välisen työehtosopimuksen määräys, jonka mukaan työnantajan oikeudesta käyttää työntekijän äänitettä mainoselokuvassa oli sovittava erikseen.</p>
      <p>Suoritettavan korvauksen määrän lähtökohdaksi oli kanteen mukaan otettava se korvaus, jolla Kivikasvot-solistiryhmän jäsenet olisivat suostuneet kysymyksessä olevan kaltaisen mainosmusiikin äänittämiseen. Sen ohella oli vielä otettava huomioon esittävien taiteilijoiden aatteelliset oikeuden, kun solistiryhmän jäsenet olivat tehneet aikoinaan keskenään sopimuksen, jonka mukaan ryhmä ei esiinny mainoksissa. Kun vastaajat olivat solistiryhmän tekijänoikeuksia loukatessaan menetelleet tahallisesti tai ainakin varomattomasti, korvaukseksi oli määrättävä niin sanotun normaalin tariffin eli perusmaksun mukainen määrä kaksinkertaiseksi korotettuna.</p>
      <p>Näillä perusteilla A oli vaatinut, että X, Y ja Z velvoitettaisiin yhteisvastuullisesti suorittamaan hänelle "Tankeros Love" -äänitteen luvattomasta käyttämisestä mainostarkoitukseen kunkin Kivikasvot -solistiryhmään kuuluvan taiteilijan osalta kertakaikkisena korvauksena 6.000 markkaa eli yhteensä 24.000 markkaa laillisene korkoineen haasteen tiedoksiantopäivästä 28.2.1977 lukien sekä korvaamaan hänen oikeudenkäyntikulunsa.</p>
      <p>Juttua RO:ssa ensimmäisen kerran käsiteltäessä X, Y ja Z olivat väittäneet, että koska esittävän taiteilijan oikeus radiotai televisioyrityksen suhteen tekijänoikeudesta kirjallisiin ja taiteellisiin teoksiin annetun lain 47 §:n mukaan toteutetaan valmistajan välityksellä, A ei ollut itse oikeutettu vaatimaan korvausta ja häneltä siten puuttui asiavaltuus jutussa, minkä vuoksi kanne tuli jättää tutkittavaksi ottamatta.</p>
      <p>Pääasiaan vastatessaan X oli katsonut solistiryhmä Kivikasvojen siirtäneen B:lle kaikki oikeutensa "Tankeros Love" -kappaleen kaupalliseen markkinointiin. X oli käyttänyt esitystä hyväkseen B:n kanssa tekemänsä sopimuksen nojalla ja maksanut siitä sovitun korvauksen. Vaadittu korvaus oli joka tapauksessa määrältään kohtuuton.</p>
      <p>Y ja Z olivat lausuneet, että Z oli antanut kysymyksessä olevaa mainosta koskevan toimeksiannon Y:lle ja tämä siirtänyt toimeksiannon edelleen X:lle. Koska X toimi itsenäisesti filmiä valmistaessaan, eivät Y ja Z voineet olla vastuussa sen menettelystä. Joka tapauksessa vaadittu korvaus oli näidenkin yhtiöiden mielestä kohtuuttoman korkea.</p>
      <div>
        <h3>Helsingin RO:n väitepäätös 17.5.1977</h3>
        <p>Kanteessa esitetty korvausvaatimus ei perustunut äänilevyn tai äänitteen käyttämiseen televisiolähetyksessä sinänsä eikä kohdistunut sellaiseen radio- tai televisioyritykseen, jonka suhteen kanteessa tarkoitettu johdettu oikeus olisi tekijänoikeudesta kirjallisiin ja taiteellisiin teoksiin annetun lain 47 §:n mukaisesti toteutettavissa vain valmistajan välityksellä kaikkien esittävien taiteilijoiden osalta yhdessä, vaan siihen, että A:n yhdessä ryhmän kolmen muun jäsenen kanssa, jotka olivat siirtäneet oikeutensa korvaukseen A:lle, Kivikasvot -nimisinä esittävinä taiteilijoina "Mate in Finland", oikeastaan "Tankeros Love" nimellä levyttämä esitys oli heidän suostumuksettaan siirretty vastaajien valmistaman televisiomainoksen äänitteeseen eli toiseen mainitun lain 45 §:n 2 momentissa tarkoitettuun laitteeseen. Sen vuoksi RO oli katsonut, että A:lla oli vastaajiin nähden oikeus omissa nimissään käydä oikeutta, ja hylännyt väitteen.</p>
      </div>
      <div>
        <h3>RO:n pääasiaa koskeva päätös 17.10.1978</h3>
        <p>RO oli katsonut selvitetyksi, että X oli Y:n toimeksiannosta valmistanut Z:lle kolmenkymmenen sekunnin pituisen televisiomainoksen, jota oli Y:n toimesta esitetty televisiossa neljätoista kertaa aikana 7.3.1976 - 27.5.1976. A:n yhdessä kolmen muun, hänelle oikeutensa siirtäneen henkilön kanssa Kivikasvot-nimisen solistiryhmän yhdessä kapellimestarin ja neljäntoista muusikon kanssa esittävinä taiteilijoina nimellä "Tankeros Love" levyttämä laulu- ja musiikkiesitys oli heidän suostumuksettaan siirretty tämän televisiomainoksen äänitteeseen.</p>
        <p>Sen vuoksi ja koska vastaajat olivat edellä kerrotulla teollaan menetelleet tekijänoikeudesta kirjallisiin ja taiteellisiin teoksiin annetun lain 45 §:n 2 momentin säännöksen vastaisesti, niin ja kun mainitun lainkohdan tarkoittamissa tapauksissa jokaisella esiintyjällä oli levyn valmistajasta riippumaton itsenäinen oikeus vaatimusten esittämiseen, RO oli, hyläten vaatimukset enemmälti, velvoittanut vastaajat X:n, Y:n ja Z:n yhteisvastuullisesti suorittamaan A:lle ja hänelle oikeutensa siirtäneille solistiryhmän jäsenille kertakaikkisena korvauksena "Tankeros Love" -nimisen äänilevyn sisältyvän taiteellisen esityksen luvattomasta siirtämisestä kysymyksessä olevan televisiomainoksen äänitteeseen yhteensä kohtuulliseksi harkitut 10.000 markkaa 5 prosentin vuotuisine korkoineen haasteen tiedoksiantamispäivästä 28.2.1977 täyden maksun tapahtumiseen sekä 4.927 markalla 90 pennillä korvaamaan A:n oikeudenkäyntikulut.</p>
      </div>
      <div>
        <h3>Muutoksenhaku HO:een</h3>
        <p>A oli muutoksenhakemuksessaan kanteensa mukaisesti vaatinut, että X:n, Y:n Z:n yhteisvastuullisesti hänelle suoritettava korvaus "Tankeros Love" -äänilevyyn sisältyvän taiteellisen esityksen luvattomasta siirtämisestä edellä mainittuun televisiomainoksen äänitteeseen korotettaisiin 24.000 markaksi korkoineen.</p>
        <p>X oli muutoksenhakemuksessaan toistanut RO:ssa esittämänsä, RO:n 17.5.1977 julistamallaan väitepäätöksellä hylkäämän vaatimuksen, että kanne jätettäisiin selostetusta syystä puuttuvan asiavaltuuden vuoksi X:ään kohdistettuna tutkimatta. Sen varalta, että kannetta ei jätettäisi tutkimatta, X oli vaatinut, että kanne hylättäisiin ja että A velvoitettaisiin korvaamaan yhtiöllä asiassa olleet oikeudenkäyntikulut.</p>
        <p>Y ja Z olivat yhteisessä muutoksenhakemuksessaan vaatineet, että kanne hylättäisiin niihin kohdistettuna ja että A velvoitettaisiin korvaamaan niillä asiassa olleet oikeudenkäyntikulut.</p>
      </div>
      <div>
        <h3>Helsingin HO:n tuomio 27.12.1979</h3>
        <p>HO oli tuomiossaan soveltaen tekijänoikeudesta kirjallisiin ja taiteellisiin teoksiin annetun lain 45, 57 ja 60 §:ään katsonut, ettei ollut syytä muuttaa RO:n päätöstä, joka jäi voimaan siten selvennettynä, että RO:n tuomitsema 10.000 markan korvaus korkoineen oli suoritettava A:lle, jolle Kivikasvot -solistiryhmän kolme muuta jäsentä olivat siirtäneet oikeutensa tähän korvaukseen.</p>
      </div>
    </div>
    <div>
      <h2 id="19840026tyloa0">KORKEIN OIKEUS</h2>
      <p>A toiselta sekä X, Y ja Z toiselta puolelta pyysivät lupaa hakea muutosta HO:n tuomioon ja lupahakemuksiinsa sisällyttivät muutoksenhakemukset. Hakemuksiin annettiin puolin ja toisin vastaukset.</p>
      <p>A lausui, että oikeuskäytännössä kohtuullisena hyvityksenä tällaisessa tapauksessa pidettiin kanteessa tarkoitettua tariffia eli perusmaksua kaksinkertaiseksi korotettuna, ja pyysi kanteensa hyväksymistä sekä oikeudenkäyntikulujensa korvaamista.</p>
      <p>X uudistaen RO:ssa tekemänsä väitteen lausui, että "Tankeros Love" -nimisen esityksen äänitaltion kaupallinen markkinointi oli siirtynyt yksinomaan B:lle, joten A ei ollut jutussa oikea kantaja ja kanne oli jätettävä tutkittavaksi ottamatta. Sen varalta, että kanne kuitenkin tutkittaisiin, X pyysi kanteen hylkäämistä katsoen, että kohtuullinen korvaus mainosmusiikin esittämisestä oli käytännössä ollut alle tuhat markkaa, ja vaati tuomitun korvauksen määrää alennettavaksi. Lisäksi yhtiö pyysi, että A velvoitettaisiin korvaamaan sillä jutusta olleet kulut.</p>
      <p>Y ja Z mainosalalla vallitsevaan käytäntöön viitaten katsoivat, etteivät ne voi olla vastuussa X:n menettelystä, ja pyysivät kanteen hylkäämistä tai joka tapauksessa korvausmäärän alentamista sekä A:n velvoittamista korvaamaan Y:llä ja Z:lla jutusta olleet kulut.</p>
      <p>KKO t. suostui muutoksenhakulupa-anomuksiin ja tutki jutun.</p>
      <div>
        <h3>Perustelut</h3>
        <p>Solistiryhmä Kivikasvojen jäsenten ja B:n kesken 27.5.1975 Helsingissä allekirjoitetun niin sanotun taltiointisopimuksen mukaan B:llä on oikeus ääninauhan tai -levyn tai minkä tahansa muun äänitaltion muodossa tarpeelliseksi katsomallaan tavalla kaupallisesti markkinoida ryhmän laulamaa esitystä "Tankeros Love" ja solistiryhmä luovuttaa B:lle taltioimansa esityksen täydellä omistus- ja käyttöoikeudella ilman muita korvauksia kuin mitä tuo sopimus ja laki edellyttävät. Sopimus on laadittu alalla yleisesti käytettyä melko ylimalkaista sopimusmallia noudattaen eikä siihen ole sisällytetty erityistä ehtoa esityksen käyttämisestä kuvaääniteosana mainoselokuvassa.</p>
        <p>Tuohon sopimukseen perustuvaa tekijänoikeuden luovutusta ei ole syytä tulkita laajemmaksi kuin sopimuksen sanamuoto edellyttää. Kun tekijänoikeudesta kirjallisiin ja taiteellisiin teoksiin annetun lain 45 §:n 2 momentin mukaan äänilevyyn otettua esitystä ei taiteilijan suostumuksetta lainkohdassa mainitussa ajassa saa siirtää toiseen laitteeseen, jolla se voidaan toisintaa, ja kun taltiointisopimukseen ei ole otettu mainintaa äänitteen käyttämisestä musiikin alaan kuulumattomaan mainostarkoitukseen, sopimuksessa mainittu ja yhtiölle luovutettu markkinointioikeus tarkoittaa vain musiikin alalla tapahtuvaa markkinointia. Näin ollen KKO katsoo, että kysymyksessä oleva solistiryhmä ei ole siirtänyt B:lle oikeutta käyttää "Tankeros Love" äänitettä kuvaäänitteen osana mainosfilmissä. Kun B ei ole saanut tällaista oikeutta esittäviltä taiteilijoilta, se ei myöskään ole voinut pätevästi luovuttaa sellaista oikeutta X:lle.</p>
        <p>Tämän vuoksi X, joka on kanteessa kerrotuin tavoin siirtänyt olennaisen osan äänitteestä "Tankeros Love" kysymyksessä olevan mainoselokuvan musiikiksi Kivikasvot -solistiryhmän jäsenten luvatta, on menetellyt tekijänoikeudesta kirjallisiin ja taiteellisiin teoksiin annetun lain 45 §:n vastaisesti. Y, joka on esityttänyt mainoselokuvaa televisiossa, ja Z, jonka lukuun käyttäminen on tapahtunut, ovat vastuussa kantajan vahingon korvaamisesta saman lain kohdan mukaisesti.</p>
        <p>X:llä ja Y:llä on ollut mainosalalla vakinaisesti toimivina yrityksinä velvollisuus selvittää itselleen alan tekijänoikeudellisten luovutussopimusten ulottuvuus ja tekijänoikeuskäytäntö. Kun ne ovat tämän laiminlyöneet, ne ovat menetelleet tekijänoikeudesta kirjallisiin ja taiteellisiin teoksiin annetun lain 57 §:n 2 momentin tarkoittamassa mielessä varomattomasti.</p>
      </div>
      <div>
        <h3>Tuomiolauselma</h3>
        <p>KKO harkitsee oikeaksi, arvioiden, että kohtuullinen hyvitys vastaajayhtiöiden lainvastaisesta menettelystä on 2.000 markkaa solistiryhmän jäsentä kohti ja että heidän muun luvattomasta esityksen käyttämisestä kärsimänsä haitta on ollut niin ikään 2.000 markkaa henkilöä kohti, siten muuttaa HO:n tuomiota, että X:n, Y:n ja Z:n A:lle tekijänoikeudesta kirjallisiin ja taiteellisiin teoksiin annetun lain 45 §:n 2 momentin, 57 §:n ja 2 momentin ja 60 §:n nojalla yhteisvastuullisesti suoritettava hyvitys ja korvaus korotetaan 16.000 markaksi 5 prosentin korkoineen haasteen tiedoksiantopäivästä 28.2.1977. X, Y ja Z velvoitetaan suorittamaan A:lle korvaukseksi hänellä täällä olleista kuluista 1.500 markkaa.</p>
        <p>Eri mieltä olevan jäsenen lausunto:</p>
        <p>Oikeusneuvos Takala: Olen KKO:n ratkaisun mukaisella kannalla muutoin paitsi, että katson kohtuulliseksi hyvitykseksi äänitteen käyttämisestä 2.500 markkaa solistiryhmän jäsentä kohti eli yhteensä 10.000 markkaa ja katson jääneen näyttämättä, että solistiryhmän jäsenille olisi vastaajayhtiöiden lainvastaisesta menettelystä koitunut tekijänoikeudesta kirjallisiin ja taiteellisiin teoksiin annetun lain 57 §:n 2 momentissa tarkoitettua menetystä, kärsimystä tai muuta haittaa. Sen vuoksi jätän HO:n tuomion lopputuloksen pysyväksi.</p>
        <div>
          <p>Ratkaisuun osallistuneet: oikeusneuvokset Leivonen ja Nikkarinen sekä ylimääräiset oikeusneuvokset Karetie ja Hagman</p>
        </div>
      </div>
    </div>
  </finlex:content>
</finlex:document>
