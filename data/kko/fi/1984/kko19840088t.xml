<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19840088t</dcterms:identifier>
  <finlex:ecliIdentifier>ECLI:FI:KKO:1984:II88</finlex:ecliIdentifier>
  <dcterms:title>KKO:1984-II-88</dcterms:title>
  <dcterms:description>
    <p>
      <strong>Yhdistys</strong>
    </p>
  </dcterms:description>
  <finlex:registerNumber>S83/564</finlex:registerNumber>
  <dcterms:date pvm="19831122">1983-11-22</dcterms:date>
  <finlex:fileCopyNumber>4477/83</finlex:fileCopyNumber>
  <dcterms:issued pvm="19840515">1984-05-15</dcterms:issued>
  <dcterms:abstract>
    <p>Erikoisupseerit r.y:n sääntöjen mukaan siihen saattoi liittyä jokainen vakinaisessa palveluksessa oleva erikoisupseeri ja yhdistyksen tarkoituksena oli edistää kaikkien jäsentensä etua. Yhdistykseen oli toistaiseksi kuulunut vain teknikko- ja talousupseereita mutta yhdistyksen ei ollut näytetty tarkoittaneen rajoittaa jäsenkuntaansa näihin eikä myöskään ollut ilmeistä, etteikö muunlaisia erikoisupseereita olisi saattanut tulevaisuudessa liittyä yhdistykseen. Yhdistyksen nimi ei siten ollut harhaanjohtava eikä sen rekisteröinti muullakaan tavalla loukannut Insinööriupseeriliitto r.y:n tai Suomen Lääkintäupseeriliitto r.y:n oikeutta. Näin ollen hylättiin näiden yhdistysten rekisteröinnin kumoamista yhdistyslain 31 §:n 2 momentin nojalla koskeva kanne.</p>
    <p>Ään.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19840088taloa0">ASIAN KÄSITTELY ALEMMISSA OIKEUKSISSA</a>
    <a href="19840088tyloa0">KORKEIN OIKEUS</a>
  </dcterms:tableOfContents>
  <finlex:content id="s19840088t.kko">
    <div>
      <h2 id="19840088taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Helsingin RO:n päätös 24.2.1981</h3>
        <p>RO oli Insinööriupseeriliitto r.y:n ja Suomen Lääkintäupseeriliitto r.y:n Erikoisupseerit r.y:tä vastaan ajamasta kanteesta päätöksessään lausunut, että yhdistysrekisteriin oli 22.1.1979 merkitty Sotilasvirkamiesliitto r.y:n sääntöjen ja nimen muutos, jolla yhdistyksen nimeksi oli tullut Erikoisupseerit r.y. Tätä ennen oli puolustusvoimissa osana esimiesjärjestelmän uudistamista luovuttu sotilasvirkamiesten toimiryhmää osoittavasta käsitteestä "sotilasvirkamiehet" ja entinen sotilasvirkamiesryhmä sijoitettu yhtenäisessä päällystöjärjestelmässä teknikkoupseereina ja talousupseereina erikoisupseerien ryhmään siten, että näiden yli sotilasarvo saattoi upseerin sotilasarvoissa vastata enintään kapteenin arvoa. Sotilasarvoon ylentämisestä annettua asetusta oli samalla muutettu siten, että erikoisupseereita olivat erikoisupseereihin entuudestaan kuuluneiden insinööri-, lääkintä-, eläinlääkintä-, musiikkija farmasianupseerien lisäksi myös teknikko- ja talousupseerit.</p>
        <p>Edelleen RO oli lausunut, että insinööri-, lääkintä-, eläinlääkintä-, musiikki- ja farmasianupseereilla oli kaikilla jo entuudestaan omat yhdistyksensä. Insinööriupseeriliitto r.y:n sääntöjen mukaan sen tarkoituksena oli yhdistää jäsenensä maanpuolustustahtoiseksi teknisten erikoisalojen upseerikunnaksi ja toimia jäsentensä kehityksen edistämiseksi, taloudellisen, sosiaalisen ja yhteiskunnallisen aseman kohottamiseksi sekä henkiseksi ja aineelliseksi tukemiseksi. Yhdistyksen varsinaisia jäseniä voivat olla insinööriupseerit tai upseerit, jotka olivat suorittaneet diplomi-insinöörin, arkkitehdin, insinöörin tai rakennusarkkitehdin tutkinnon tai filosofian tai luonnontieteiden kandidaatin tutkinnon matemaattisluonnontieteellisissä pääaineissa. Suomen Lääkintäupseeriliitto r.y:n tarkoituksena taas oli liittää yhteen maan lääkintä-, eläinlääkintä- ja farmasianupseerit ylläpitämään hyvää toveruutta ja oikeata maanpuolustushenkeä. Liiton jäseneksi voitiin hyväksyä jokainen vakinaisessa palveluksessa oleva tai reserviin kuuluva lääkintä-, eläinlääkintä- ja farmasianupseerit tai alan akateemisen loppututkinnon, virka- tai korkeakoulututkinnon suorittanut miespuolinen lääkintä-, eläinlääkintä- tai farmasian henkilöstöön kuuluva. Sotilasvirkamiesliitto r.y:n tarkoituksen oli muun muassa ollut toimia sotilasvirkamieskunnan yhteisten pyrkimysten edistämiseksi, yleisen ammattisivistyksen kohottamiseksi sekä yhdistää yhdistyksen jäsenet yhtenäiseksi ja lujaksi sotilasvirkamieskunnaksi. Yhdistyksen jäseniksi saattoivat päästä puolustusministeriön, puolustuslaitoksen ja rajavartiolaitoksen sotilasvirkamiehet ja heihin verrattavassa asemassa olevat henkilöt. Erikoisupseerit r.y:n tarkoituksena taas oli toimia jäsenistönsä ammattiyhdistyksenä ja yhteisten pyrkimysten edistäjänä sekä pyrkiä valvomaan ja edistämään heidän oikeudellisia, palkkauksellisia ja sosiaalisia oikeuksiaan sekä ammatillista kehitystään, vahvistaa heissä kunnian-, velvollisuuden- ja vastuuntuntoa sekä harjoitta yhteistoimintaa samoihin päämääriin pyrkivien muiden järjestöjen ja vastaavien kanssa. Yhdistyksen jäseniksi sääntöjen mukaan voivat päästä puolustusministeriön, pääesikunnan, puolustusvoimien ja rajavartiolaitoksen palveluksessa olevat erikoisupseerit sekä heihin verrattavassa asemassa olevat henkilöt.</p>
        <p>RO oli todennut, että Erikoisupseerit r.y:n jäsenistöön ei kuulunut insinööri-, lääkintä- ja eläinlääkintä-, musiikkieikä farmasianupseereita. Noin kaksi kolmasosaa Erikoisupseerit r.y:n noin 210 henkilön jäsenmäärästä oli teknikkoupseereita ja loput eli yksi kolmasosaa oli talousupseereita. Erikoisupseerit r.y. pyrki toimimaan jäsenistönsä ammattiyhdistyksenä samalla tasolla kuin Insinööriupseeriliitto r.y. ja Suomen Lääkintäupseeriliitto r.y. Erikoisupseerit r.y:n pyrkimyksenäkään ei siten ollut olla kaikkia erikoisupseereita edustavien yhdistysten kattojärjestö. Tämän perusteella RO oli katsonut selvitetyksi, että Sotilasvirkamiesliitto r.y:n nimen muuttaminen Erikoisupseerit r.y:ksi oli käytännössä helposti omiaan synnyttämään sen virheellisen käsityksen, että yhdistys olisi kaikkien erikoisupseeriryhmien yhteenliittymä ja että niin muodoin myös insinööri-, lääkintä-, eläinlääkintä-, musiikki- ja farmasianupseerit olisivat yhdistyksen jäseniä, vaikka sen jäsenistö koostuikin yksinomaan talous- ja teknikkoupseereista. Kun lisäksi otettiin huomioon, että Erikoisupseerit r.y. sääntöjensä mukaan jatkoi Sotilasvirkamiesliitto r.y:n toimintaa ja perinteitä eikä Erikoisupseerit r.y. lähes kaksivuotisen toimintansa aikana ollut saanut jäsenikseen kuin vähemmistön kaikista erikoisupseeriryhmistä, oli myös sen säännöissä oleva maininta yhdistyksen tarkoituksesta toimia jäsenistönsä ammattiyhdistyksenä ja yhteisten pyrkimysten edistäjän tosiasiallisesti harhauttava.</p>
        <p>Sen vuoksi ja kun kanteessa mainittu nimenmuutos harhaanjohtavana loukkasi Insinööriupseeriliitto r.y:n ja Suomen Lääkintäupseeriliito r.y:n oikeutta. RO oli yhdistyslain 31 §:n 2 momentin nojalla kumonnut Erikoisupseerit r.y:n nimen rekisteröimisen ja velvoittanut Erikoisupseerit r.y:n korvaamaan Insinööriupseeriliitto r.y:n ja Suomen Lääkintäupseeriliitto r.y:n yhteiset oikeudenkäyntikulut 7.000 markalla.</p>
      </div>
      <div>
        <h3>Helsingin HO:n tuomio 23.3.1983</h3>
        <p>HO, jonka tutkittavaksi Erikoisupseerit r.y. oli saattanut jutun, oli tuomiossaan katsonut, ettei ollut syytä muuttaa RO:n päätöstä. Erikoisupseerit r.y. velvoitettiin suorittamaan Insinööriupseeriliitto r.y:lle ja Suomen Lääkintäupseeriliitto r.y:lle yhteisesti korvaukseksi näillä HO:ssa olleista kuluista 800 markkaa.</p>
      </div>
    </div>
    <div>
      <h2 id="19840088tyloa0">KORKEIN OIKEUS</h2>
      <p>Erikoisupseerit r.y. Sotilasvirkamiesliitto r.y:n nimissä pyysi valituslupaa ja haki muutosta HO:n tuomioon. Lupa myönnettiin. Insinööriupseeriliitto r.y. ja Suomen Lääkintäupseeriliitto r.y. antoivat niiltä valituksen johdosta pyydetyn vastauksen.</p>
      <p>KKO t. tutki jutun ja lausui perusteluinaan:</p>
      <p>Erikoisupseerit r.y:een on tosin toistaiseksi kuulunut vain teknikko- ja talousupseereita. Yhdistyksen sääntöjen mukaan siihen voi kuitenkin liittyä jokainen vakinaisessa palveluksessa oleva erikoisupseeri ja yhdistyksen tarkoituksena on edistää kaikkien jäsentensä etuja. Jutussa ei ole näytetty yhdistyksen tarkoittaneen rajoittaa jäsenkuntaansa vain ensin mainittuihin ryhmiin. Ei myöskään ole ilmeistä, etteikö muunlaisia erikoisupseereita tulevaisuudessa saattaisi liittyä yhdistykseen. Yhdistyksen nimi ei näin ollen ole harhaanjohtava. Sen rekisteröinti ei muullakaan tavalla loukkaa Insinööriupseeriliitto r.y:n tai Suomen Lääkintäupseeriliitto r.y:n oikeutta.</p>
      <p>Edellä lausumillaan perusteilla KKO, kumoten HO:n tuomion ja RO:n päätöksen, hylkäsi kanteen. Erikoisupseerit r.y. vapautettiin korvaamasta Insinööriupseeriliitto r.y:n ja Suomen Lääkintäupseeriliitto r.y:n yhteisiä oikeudenkäyntikuluja RO:ssa ja HO:ssa. Asian laadun vuoksi Erikoisupseerit r.y:lle ei ollut tuleva korvausta sille muutoksen hakemisesta KKO:ssa aiheutuneista kuluista.</p>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Hiltunen hyväksyi jutun esittelijän näin kuuluvan mietinnön: KKO tutkinee jutun ja todennee, että nimi Erikoisupseerit r.y. on omiaan synnyttämään sen erheellisen käsityksen, että yhdistyksen jäsenkunta muodostuu kaikkiin erikoisupseerien ryhmiin kuuluvista upseereista ja että yhdistys toimii näiden kaikkien ammatillisten etujen valvojana ja yhdyssiteenä. Erikoisupseerit r.y:n jäsenkunta tosiasiallisesti koostuu kuitenkin vain kahteen erikoisupseereiden ryhmään, teknikko- ja talousupseereihin kuuluvista upseereista eikä siitä huolimatta, että yhdistykseen sen sääntöjen mukaan voivatkin liittyä kaikki erikoisupseerit, ole edes todennäköistä, että muihin ryhmiin kuuluvia erikoisupseereita tulevaisuudessakaan liittyisi yhdistyksen jäseniksi. Näillä muilla erikoisupseerien ryhmillä on nimittäin omat aatepohjaiset yhdistyksensä ja sanottujen upseerien edunvalvonta tapahtuu niiden ammattijärjestöjen välityksellä, joihin nämä taas koulutuspohjansa perusteella kuuluvat. Erikoisupseerit r.y:n nimi on siten tosiasiallisesti harhaanjohtava. Jutussa ei kuitenkaan ole selvitetty, että Erikoisupseerit r.y:n nimen rekisteröiminen loukkasi Insinööriupseeriliitto r.y:n ja Suomen Lääkintäupseeriliitto r.y:n oikeutta varsinkaan, kun nämä yhdistykset eivät ole jäsentensä ammattiyhdistyksiä, mikä puoli yhdistyksen toiminnasta taas on Erikoisupseerit r.y:n pääasiallinen tarkoitus, ja kun näiden yhdistysten jäseniksi ovat oikeutetut liittymään vain eräisiin erikoisupseerien ryhmiin kuuluvat, mutta eivät kaikki erikoisupseerit. Sen vuoksi KKO harkinnee oikeaksi, kumoten HO:n tuomion ja RO:n päätöksen, hylätä kanteen ja vapauttaa Erikoisupseerit r.y:n korvaamasta Insinööriupseeriliitto r.y:n ja Suomen Lääkintäupseeriliitto r.y:n yhteisiä oikeudenkäyntikuluja RO:ssa ja HO:ssa. Asian laadun vuoksi ei Erikoisupseerit r.y:lle tulle korvausta sille muutoksen hakemisesta täällä aiheutuneista kuluista.</p>
        <p>Oikeusneuvos Nybergh oli samaa mieltä kuin oikeusneuvos Hiltunen.</p>
      </div>
      <div>
        <p>Ratkaisuun osallistuneet: presidentti Olsson sekä ylimääräiset oikeusneuvokset Paasikoski ja Heikkilä</p>
      </div>
    </div>
  </finlex:content>
</finlex:document>
