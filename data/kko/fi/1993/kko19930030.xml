<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930030</dcterms:identifier>
  <finlex:ecliIdentifier>ECLI:FI:KKO:1993:30</finlex:ecliIdentifier>
  <dcterms:title>KKO:1993:30</dcterms:title>
  <dcterms:description>
    <p>
      <strong>Sopimus</strong>
    </p>
  </dcterms:description>
  <finlex:registerNumber>S92/328</finlex:registerNumber>
  <dcterms:date pvm="19921216">1992-12-16</dcterms:date>
  <finlex:fileCopyNumber>959</finlex:fileCopyNumber>
  <dcterms:issued pvm="19930316">1993-03-16</dcterms:issued>
  <dcterms:abstract>
    <p>A oli tilannut matkatoimistoyhtiö B:ltä toisen yhtiön C:n järjestämän matkan maksaen sen B:lle, joka oli tilittänyt maksun C:lle. B ei matkan välittäjänä ollut A:lle vastuussa matkan hinnan takaisin suorittamisesta sen vuoksi, ettei C konkurssinsa johdosta ollut voinut matkaa järjestää.</p>
  </dcterms:abstract>
  <dcterms:tableOfContents>
    <a href="19930030muukas0">ASIAN KäSITTELY ALEMMISSA OIKEUKSISSA</a>
    <a href="19930030mhaku0">MUUTOKSENHAKU KORKEIMMASSA OIKEUDESSA</a>
    <a href="19930030yloa0">KORKEIMMAN OIKEUDEN RATKAISU 16.3.1993</a>
  </dcterms:tableOfContents>
  <finlex:content id="s19930030.kko">
    <div>
      <h2 id="19930030muukas0">ASIAN KäSITTELY ALEMMISSA OIKEUKSISSA</h2>
      <div>
        <h3>Kanne Raahen raastuvanoikeudessa</h3>
        <p>Jouni Ilmari ja Pirkko Marja-Terttu Karvosenoja sekä Sirkka Helena Mikkonen ovat LP Tours Oy:lle 17.4.1990 tiedoksi toimitetun haasteen nojalla lausuneet, että he olivat 1.8.1989 tilanneet LP Tours Oy:ltä itselleen ja lapsilleen Matkatoimisto Polaris Oy:n järjestämän ja 5.12.1989 alkavaksi tarkoitetun yhteisen seuramatkan Amerikan Yhdysvaltoihin Floridaan. Matkoista olivat LP Tours Oy:lle maksaneet Mikkonen 11 836 markkaa 8.8.1989 ja Jouni Ilmari Karvosenoja 14 752 markkaa 10.8.1989. Matkaa suunnitellessaan Karvosenojat ja Mikkonen olivat hakeneet eri matkatoimistoista, myös LP Tours Oy:stä esitteitä, joiden joukossa oli ollut Matkatoimisto Polaris Oy:n esitteitä. Pirkko Marja-Terttu Karvosenoja oli esitteisiin tutustuttuaan tiedustellut LP Tours Oy:n virkailijalta, välittikö yhtiö Matkatoimisto Polaris Oy:n matkoja. Tähän virkailija oli vastannut myöntävästi. Ensimmäinen yhteydenotto LP Tours Oy:öön oli tapahtunut kesäkuussa 1989. Matkoja 1.8.1989 varattaessa oli LP Tours Oy:n virkailija ilmoittanut, että Matkatoimisto Polaris Oy:n ilmoituksen mukaan matkat oli varattava nopeasti, koska niillä oli ollut kova kysyntä. Tämän vuoksi tilatut matkat oli maksettu LP Tours Oy:lle 10.8.1989 mennessä kokonaisuudessaan. Saadessaan elokuun loppupuolella 1989 tietää Matkatoimisto Polaris Oy:n olevan taloudellisissa vaikeuksissa Karvosenojat ja Mikkonen olivat 30.8.1989 peruuttaneet matkansa.</p>
        <p>LP Tours Oy oli matkojen peruuttamisen yhteydessä palauttanut Karvosenojille ja Mikkoselle matkojen hinnasta ainoastaan välityspalkkiokseen ilmoittamansa osuuden yhteensä 1 409 markkaa. Matkatoimisto Polaris Oy oli 11.9.1989 jättänyt konkurssihakemuksensa. Karvosenojat ja Mikkonen olivat valvoneet matkojen hintoihin perustuvat saatavansa konkurssissa, mutta heille oli konkurssipesän hallinnon toimesta ilmoitettu, ettei etuoikeudettomille velkojille tullut jako-osuutta. Matkatoimisto Polaris Oy:n omat varat ja elinkeinohallituksessa hyväksytyt takaussitoumukset eivät riittäneet niihin korvausvelvoitteisiin, joihin yhtiö järjestämiensä matkojen johdosta oli joutunut.</p>
        <p>Karvosenojat ja Mikkonen olivat sopineet kaupan kohteesta eli ulkomaan matkoista LP Tours Oy:n kanssa, joten LP Tours Oy oli ollut Karvosenojien ja Mikkosen sopijapuoli eikä ollut toiminut Matkatoimisto Polaris Oy:n asiamiehenä matkatoimistoasetuksessa tarkoitetulla tavalla. Matkatoimistoalalla oli yleisenä käytäntönä tilittää matkan hinta matkanjärjestäjälle vasta lähtöpäivänä tai jopa sen jälkeen. Näin menetellessään LP Tours Oy olisi voinut varmistautua siitä, että Karvosenojat ja Mikkonen olisivat saaneet rahansa takaisin, jos he matkaehtojen mukaisesti peruuttivat matkansa tai matkanjärjestäjä ei toteuttanut matkaa. LP Tours Oy oli kuitenkin tilittänyt jo elokuussa 1989 Karvosenojilta ja Mikkoselta vastaanottamansa varat Matkatoimisto Polaris Oy:lle.</p>
        <p>LP Tours Oy vastasi matkatoimistoasetuksen ja kuluttajansuojalain säännösten sekä tarkoituksen nojalla matkojen hinnan palauttamisesta. Karvosenojat ja Mikkonen ovat vedonneet kuluttajavalituslautakunnan päätökseen 13.12.1989, jossa kuluttajavalituslautakunta oli päätynyt suosittamaan, että LP Tours Oy palautti heille matkojen hinnat korkoineen.</p>
        <p>Tämän vuoksi Karvosenojat ja Mikkonen ovat vaatineet, että LP Tours Oy velvoitetaan suorittamaan matkojen arvona Karvosenojille 13 170 markkaa ja Mikkoselle 10 609 markkaa molemmat määrät 16 prosentin korkoineen 30.8.1989 lukien sekä korvaamaan heidän yhteiset oikeudenkäyntikulunsa 16 prosentin korkoineen raastuvanoikeuden päätöksen julistamispäivästä lukien.</p>
      </div>
      <div>
        <h3>LP Tours Oy:n vastaus</h3>
        <p>LP Tours Oy on vastustanut kannetta ja lausunut muun muassa, että se ei ollut ollut vastuullinen matkanjärjestäjä, vaan oli ainoastaan välittänyt Matkatoimisto Polaris Oy:n matkoja. Karvosenojat ja Mikkonen olivat myös tienneet, että Matkatoimisto Polaris Oy oli ollut varsinainen matkanjärjestäjä. LP Tours Oy ei ollut menetellyt minkään oikeussäännöksen tai sopimuksen vastaisesti. LP Tours Oy:n ei ollut näytetty menetelleen Karvosenojien ja Mikkosen tahdon tai vallinneen käytännön vastaisesti eikä muutoinkaan huolimattomasti. Elinkeinohallitus ei ollut valvonut Matkatoimisto Polaris Oy:n vakuuksia riittävän tarkasti, mistä oli aiheutunut Karvosenojille ja Mikkoselle puheena oleva vahinko.</p>
      </div>
      <div>
        <h3>Raastuvanoikeuden päätös 24.10.1990</h3>
        <p>Raastuvanoikeus on lausunut, että matkatoimistoasetuksen 2 §:n mukaan matkatoimistoliikkeen harjoittamisena pidettiin ansiotarkoituksessa tapahtuvaa matkojen myymistä ja välittämistä. Kuluttajavalituslautakunnan päätöksessä 13.12.1989 oli katsottu, että LP Tours Oy oli vastuussa matkojen hinnan palautuksesta, koska Karvosenojat ja Mikkonen olivat tilanneet matkansa LP Tours Oy:ltä ja maksaneet sille matkojen hinnan. LP Tours Oy ei ollut toiminut Matkatoimisto Polaris Oy:n asiamiehenä matkatoimistoasetuksessa tarkoitetulla tavalla. Tämän vuoksi kuluttajavalituslautakunta oli katsonut LP Tours Oy:n olleen Karvosenojien ja Mikkosen sopijapuoli eikä Matkatoimisto Polaris Oy:n lukuun toiminut välittäjä.</p>
        <p>LP Tours Oy:llä oli ollut suulliseen sopimukseen ja käytäntöön perustuva valtuutus välittää Matkatoimisto Polaris Oy:n matkoja. LP Tours Oy ei ollut ostanut näitä matkoja jälleenmyyntiä varten. LP Tours Oy oli saanut korvauksen Matkatoimisto Polaris Oy:n hyväksi tekemästään myyntityöstä provision muodossa.</p>
        <p>Karvosenojat ja Mikkonen olivat saaneet tietää maksamistaan matkoista Matkatoimisto Polaris Oy:n esitteestä. Esitteen mukaan Matkatoimisto Polaris Oy toimi matkanjärjestäjänä. Esitteeseen sisältyi ohjeita matkan varaamiseksi. Esitteessä oli erityismatkaehtojen ohella viittaus yleisiin seuramatkaehtoihin. Kaikki ehdot koskivat matkustajan ja matkanjärjestäjän välistä sopimussuhdetta. Esitteen ehtojen mukaan matkanostaja tuli suoraan oikeutetuksi ja velvoitetuksi matkanjärjestäjään nähden.</p>
        <p>Yleisten seuramatkaehtojen 2 kohdan mukaan sopimus syntyi, kun matkustaja matkan tilattuaan maksoi matkanjärjestäjän vahvistaman ilmoittautumismaksun matkanjärjestäjän määräämänä ajankohtana. Yleinen käytäntö oli, että matka maksettiin matkan välittäneen toimiston kautta. Karvosenojat ja Mikkonen olivat saadakseen sopimuksen syntymään ja hyväkseen matkaesitteessä tarjotun 400 markan määräisen niin sanotun nopean päättäjän edun maksaneet matkansa matkanjärjestäjän hyväksymällä tavalla LP Tours Oy:lle.</p>
        <p>Karvosenojien ja Mikkosen sekä LP Tours Oy:n välinen asiakassuhde oli muodostunut siitä, että Karvosenojat ja Mikkonen olivat LP Tours Oy:ltä saaneet tietoja Matkatoimisto Polaris Oy:n järjestämistä matkoista. Lisäksi LP Tours Oy oli ottanut vastaan heidän toimeksiantonsa matkan varaamisesta ja sitovan sopimuksen aikaansaamisesta heidän ja Matkatoimisto Polaris Oy:n välille. Vielä LP Tours Oy oli ottanut hoidettavakseen matkan peruutuksen. LP Tours Oy oli asiakassuhteessa esiintynyt sellaisella tavalla, että Karvosenojat ja Mikkonen olivat koko ajan käsittäneet, ettei LP Tours Oy ollut se, johon oikeustoimien oikeusvaikutukset eräistä varallisuusoikeudellisista oikeustoimista annetun lain (jäljempänä oikeustoimilaki) 10 §:n mukaan kohdistuivat. He olivat tienneet, että nämä oikeusvaikutukset kohdistuivat Matkatoimisto Polaris Oy:öön matkanjärjestäjänä. Kysymyksessä oli siten LP Tours Oy:n osalta ollut matkojen välittäminen eikä myynti omaan lukuun.</p>
        <p>LP Tours Oy oli vastaanotettuaan Karvosenojien ja Mikkosen tahdonilmaisut matkojen tilaamisesta myötävaikuttanut matkoja koskevan sopimuksen syntymiseen. Yksin se seikka, että LP Tours Oy oli kerrotuissa olosuhteissa vastaanottanut matkojen tilauksen ja hinnat, ei luonut minkään säännöksen perusteella sopimussuhdetta sen ja Karvosenojien ja Mikkosen välillä, kun otettiin vielä huomioon heidän tietoisuutensa varsinaisesta matkanjärjestäjästä. LP Tours Oy ei, ottaen huomioon oikeustoimilain 10 §:n säännöksen, toimiessaan Matkatoimisto Polaris Oy:n toimeksiannon ja valtuutuksen nojalla ollut tullut sidotuksi ja velvoitetuksi matkojen järjestämisestä, vaan sopimus näissä olosuhteissa oli tullut voimaan Karvosenojien ja Mikkosen sekä Matkatoimisto Polaris Oy:n välillä. Matkatoimisto Polaris Oy oli puolestaan tilaukset vastaanottamalla hyväksynyt LP Tours Oy:n toimet. LP Tours Oy oli siten jäänyt Karvosenojien ja Mikkosen sekä Matkatoimisto Polaris Oy:n välisen sopimussuhteen ulkopuolelle.</p>
        <p>Asiakassuhteensa perusteella LP Tours Oy oli joutunut vastuuseen siitä, että tilattu matka peruutettiin ja että Karvosenojille ja Mikkoselle syntyi peruutusehtojen mukaisesti lasketut saatavat Matkatoimisto Polaris Oy:ltä. LP Tours Oy ei ollut velvoittautunut Karvosenojiin ja Mikkoseen nähden vastaamaan Matkatoimisto Polaris Oy:n maksukyvystä eikä tällaista vastuuta syntynyt lain nojalla ilman LP Tours Oy:n tahdonilmaisua.</p>
        <p>Karvosenojat ja Mikkonen olivat halunneet käyttää Matkatoimisto Polaris Oy:n nopeille matkanvaraajille ja maksajille tarjoamaa ennakkovarausetua sekä tästä syystä maksaneet 10.8.1989 LP Tours Oy:lle matkojensa hinnan kokonaisuudessaan. LP Tours Oy oli tämän vuoksi maksanut matkojen hinnat omalla provisiollaan vähennettynä 14.8.1989 Matkatoimisto Polaris Oy:lle. Rahojen edelleen tilittämisen oli näin ollen katsottava tapahtuneen Karvosenojien ja Mikkosen edellyttämällä tavalla. LP Tours Oy:n henkilökunnan ei ollut näytetty olleen tietoinen Matkatoimisto Polaris Oy:n taloudellisista vaikeuksista ennen rahojen tilittämistä eikä menetelleen muutoinkaan Karvosenojien ja Mikkosen edun vastaisesti asiakassuhteen aikana.</p>
        <p>Mainituilla perusteilla raastuvanoikeus on katsonut Karvosenojien ja Mikkosen vaatimuksen saada matkojen hinnat palautetuksi LP Tours Oy:ltä lakiin perustumattomaksi ja hylännyt kanteen.</p>
      </div>
      <div>
        <h3>Vaasan hovioikeuden tuomio 20.12.1991</h3>
        <p>Hovioikeus, jonka tutkittavaksi Karvosenojat ja Mikkonen olivat yhteisesti valittamalla saattaneet jutun, on lausunut lisäperusteluina, että Karvosenojat ja Mikkonen olivat vaatineet raastuvanoikeuden päätöksessä kerrotulla tavalla LP Tours Oy:n velvoittamista suorittamaan heille LP Tours Oy:n välittämän ja Matkatoimisto Polaris Oy:n järjestämän, heidän sittemmin peruuttamansa ulkomaanmatkan hinnan yhteensä 23 779 markkaa korkoineen. Karvosenojat ja Mikkonen olivat perustaneet kanteensa siihen, että he olivat sopineet ulkomaanmatkoista nimenomaan LP Tours Oy:n kanssa, josta oli tullut heidän sopijapuolensa. LP Tours Oy ei ollut toiminut Matkatoimisto Polaris Oy:n asiamiehenä matkatoimistoasetuksen 9 §:ssä tarkoitetulla tavalla. LP Tours Oy vastasi joka tapauksessa palveluiden välittäjänä, ottaen huomioon matkatoimistoasetuksen ja kuluttajansuojalain säännökset sekä kuluttajansuojalain tarkoituksen, vaaditun hinnan palauttamisesta Karvosenojille ja Mikkoselle. He olivat pitäneet välittäjän vastuuta kuluttajaa kohtaan itsenäisenä.</p>
        <p>LP Tours Oy oli toiminut matkan välittäjänä matkatoimistoasetuksen 2 §:ssä tarkoitetulla tavalla matkanjärjestäjän Matkatoimisto Polaris Oy:n lukuun. LP Tours Oy ei ollut toiminut asetuksen 9 §:ssä tarkoitettuna asiamiehenä. Välittäminen oli tapahtunut ilman kirjallista sopimusta. Karvosenojat ja Mikkonen olivat tienneet, että matkanjärjestäjä oli Matkatoimisto Polaris Oy, jonka matkaesitteen mukaisia ehtoja he olivat myös noudattaneet. Matkaesitteeseen sisältyvien yleisten seuramatkaehtojen mukaan ostaja tuli suoraan oikeutetuksi ja velvoitetuksi matkanjärjestäjään nähden. Näihin seikkoihin nähden ja raastuvanoikeuden päätöksessä selostetut seikat huomioon ottaen sopimus matkan järjestämisestä oli syntynyt Karvosenojien ja Mikkosen sekä Matkatoimisto Polaris Oy:n välille.</p>
        <p>Kuluttajansuojalain 1 luvun 1 §:n 1 momentin mukaan lakia sovellettiin myös, kun elinkeinonharjoittaja välitti hyödykkeitä kuluttajille. Säännöksen sisältöä ei ollut selostettu tarkemmin hallituksen esityksessä kuluttajansuojalainsäädännöksi. Ehdotuksessa kuluttajansuojalain muuttamisesta (oikeusministeriön lainvalmisteluosaston julkaisu nro 9/1988 s. 74 - 75) oli sen sijaan perusteluissa todettu, että mainitulla säännöksellä oli merkitystä lain 2 ja 3 lukujen nojalla tapahtuvassa markkinoinnin ja sopimusehtojen valvonnassa, mutta lain 5 luvun säännöksiä myyjän velvollisuuksista ja vastuusta ei sitä vastoin ollut katsottu voitavan soveltaa välittäjänä toimivaan elinkeinonharjoittajaan. Yleisten sopimusoikeudellisten periaatteiden mukaan välittäjä jäi sopimussuhteen ulkopuolelle välittäessään elinkeinonharjoittajan hyödykettä tämän lukuun kuluttajan ollessa siitä tietoinen. Välittäjän vastuu rajoittui tällaisessa tapauksessa kuluttajansuojalain 5 luvun 10 §:ssä tarkoitettuun velvollisuuteen korvata väärästä tiedosta aiheutunut vahinko.</p>
        <p>Koska kuluttajansuojalaista ei selvästi ilmennyt, voiko kuluttaja tällaisessa tapauksessa kohdistaa vaatimuksensa suoraan palveluiden välittäjään ja ottaen huomioon yleiset sopimusoikeudelliset periaatteet, LP Tours Oy:n ei ollut katsottava olevan kuluttajansuojalain 5 luvun säännösten nojalla vastuussa Karvosenojille ja Mikkoselle vaadituista matkojen hintojen korvaamisesta.</p>
        <p>Tämän vuoksi hovioikeus on pysyttänyt raastuvanoikeuden päätöksen lopputuloksen.</p>
      </div>
    </div>
    <div>
      <h2 id="19930030mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 7.10.1992.</p>
      <p>Karvosenojat ja Mikkonen ovat yhteisessä muutoksenhakemuksessaan vaatineet kanteensa hyväksymistä ja oikeudenkäyntikulujensa korvaamista kaikissa oikeusasteissa 16 prosentin korkoineen.</p>
      <p>LP Tours Oy on antanut siltä pyydetyn vastauksen, jossa yhtiö on vaatinut muutoksenhakemuksen hylkäämistä ja vastauskulujensa korvaamista.</p>
    </div>
    <div>
      <h2 id="19930030yloa0">KORKEIMMAN OIKEUDEN RATKAISU 16.3.1993</h2>
      <div>
        <h3>Perustelut</h3>
        <p>LP Tours Oy on matkatoimistoasetuksen 2 §:ssä tarkoitettuna matkatoimistoliikkeenä välittänyt Karvosenojille ja Mikkoselle kysymyksessä olevat Matkatoimisto Polaris Oy:n järjestämät lomamatkat.</p>
        <p>Jutussa esitettyjen matkanjärjestäjän ja matkustajan välistä sopimussuhdetta säätelevien yleisten seuramatkaehtojen mukaan "matkaa koskeva sopimus syntyy, kun matkustaja tilattuaan matkan maksaa matkanjärjestäjän vahvistaman ilmoittautumismaksun matkanjärjestäjän määräämänä ajankohtana". Matkoja varatessaan Karvosenojat ja Mikkonen ovat tienneet, että matkanjärjestäjänä toimi Matkatoimisto Polaris Oy. Heillä on ollut käytettävänään Matkatoimisto Polaris Oy:n matkaesite, jonka perusteella he ovat myös tulleet tietoisiksi yleisistä seuramatkaehdoista. Karvosenojat ja Mikkonen ovat saadakseen hyväkseen mainitussa matkaesitteessä tarjotun alennuksen maksaneet 8. ja 10.8.1989 matkojen hinnat LP Tours Oy:lle, joka puolestaan on tilittänyt saamansa suoritukset 14.8.1989 Matkatoimisto Polaris Oy:lle.</p>
        <p>Mainittujen seikkojen perusteella on sopimus matkoista syntynyt Matkatoimisto Polaris Oy:n ja Karvosenojien sekä Mikkosen välillä. Vaikka Karvosenojat ja Mikkonen ovatkin matkoja suunnitellessaan olleet yhteydessä LP Tours Oy:öön, varanneet matkat siltä ja myös maksaneet matkat sille, on heidän ja LP Tours Oy:n välinen sopimussuhde rajoittunut matkojen välitykseen. LP Tours Oy ei myöskään ole ottanut vastattavakseen Matkatoimisto Polaris Oy:n kanssa tehdyn matkoja koskevan sopimuksen täyttämisestä.</p>
        <p>Ottaen huomioon syyn, jonka johdosta LP Tours Oy on välittömästi tilittänyt Karvosenojien ja Mikkosen suoritukset Matkatoimisto Polaris Oy:lle, ei LP Tours Oy ole matkan välittäjänä menetellyt tilitystoimenpiteessään huolimattomasti. LP Tours Oy on myös yhdessä Pirkko Karvosenojan kanssa 30.8.1989 Matkatoimisto Polaris Oy:lle lähetetyllä kirjatulla kirjeellä peruuttanut matkat ja vaatinut suoritettujen maksujen palauttamista.</p>
        <p>Hovioikeuden tuomiossa lausutuilla perusteilla Korkein oikeus katsoo, ettei LP Tours Oy myöskään kuluttajansuojalain säännösten nojalla ole velvollinen suorittamaan Karvosenojille ja Mikkoselle peruutuneiden matkojen arvoja.</p>
        <p>Asian laadun vuoksi LP Tours Oy:n on pidettävä vastauskulunsa Korkeimmassa oikeudessa vahinkonaan.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Oikeudenkäyntikuluvaatimukset hylätään.</p>
        <div>
          <p>Ratkaisuun osallistuneet: oikeusneuvokset Tulenheimo-Takki, Krook, Suhonen, Wirilander ja Möller</p>
        </div>
      </div>
    </div>
  </finlex:content>
</finlex:document>
