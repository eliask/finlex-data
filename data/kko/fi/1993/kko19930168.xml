<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930168</dcterms:identifier>
  <finlex:ecliIdentifier>ECLI:FI:KKO:1993:168</finlex:ecliIdentifier>
  <dcterms:title>KKO:1993:168</dcterms:title>
  <dcterms:description>
    <p>
      <strong>Avoliitto</strong>
    </p>
  </dcterms:description>
  <finlex:registerNumber>S92/248</finlex:registerNumber>
  <dcterms:date pvm="19921215">1992-12-15</dcterms:date>
  <finlex:fileCopyNumber>4649</finlex:fileCopyNumber>
  <dcterms:issued pvm="19931229">1993-12-29</dcterms:issued>
  <dcterms:abstract>
    <p>A:n ja B:n pitkään jatkuneen, välirikkoon päättyneen avoliiton aikana A oli käyttänyt ansiotulonsa perheen elatukseen ja toiminut kodissa perheen hyväksi. Sen lisäksi, että A oli näin osallistunut lastensa elatukseen, hän oli osaltaan mahdollistanut B:n kiinteistön ja perheen asuntona käytetyn omakotitalon hankkimisen. A:n asumista kodissaan ei pidetty riittävänä vastikkeena hänen toimistaan B:n omaisuuden kartuttamiseksi eikä ollut pääteltävissä, että A olisi tarkoittanut kartuttaa B:n omaisuutta siinä tapauksessa, että avoliitto päättyi välirikkoon. A:lla katsottiin olevan oikeus saada kohtuullinen korvaus panoksestaan B:ltä.</p>
  </dcterms:abstract>
  <dcterms:tableOfContents>
    <a href="19930168aloa0">ASIAN KÄSITTELY ALEMMISSA OIKEUKSISSA</a>
    <a href="19930168mhaku0">MUUTOKSENHAKU KORKEIMMASSA OIKEUDESSA</a>
    <a href="19930168yloa0">KORKEIMMAN OIKEUDEN RATKAISU 29.12.1993</a>
  </dcterms:tableOfContents>
  <finlex:content id="s19930168.kko">
    <div>
      <h2 id="19930168aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Pudasjärven kihlakunnanoikeudessa</h3>
        <p>Eeva Kaarina Piri on Paavo Määttää vastaan ajamassaan kanteessa lausunut, että Piri ja Määttä olivat asuneet avoliitossa 1960-luvun alkupuolelta alkaen yhtäjaksoisesti helmikuuhun 1988 saakka eli yhteensä noin 27 vuotta. Tämän jälkeen heidän välinsä olivat rikkoutuneet ja Piri oli muuttanut erilleen asumaan. Pirillä ja Määtällä oli kolme yhteistä nyt jo täysi-ikäistä lasta. Piri oli käynyt ansiotyössä kodin ulkopuolella koko avoliiton ajan lukuun ottamatta lyhyitä äitiyslomia.</p>
        <p>Piri oli käyttänyt saamansa ansiotulot perheen elatukseen. Tämä oli osaltaan mahdollistanut sen, että vuonna 1973 oli kyetty hankkimaan Vesakko niminen tila RN:o 57:69 Pudasjärven kunnan Pudasjärven kylässä. Tilalle oli vuonna 1974 rakennettu yli 100 neliömetrin suuruinen omakotitalo. Tila oli yksin Määtän nimissä. Tilan nykyinen arvo oli 280 000 markkaa.</p>
        <p>Avoliiton aikana oli lisäksi hankittu Mercedes Benz -merkkinen vuoden 1982 mallia oleva henkilöauto, jonka arvo oli noin 60 000 markkaa. Auto oli yksin Määtän nimissä. Lisäksi avoliiton aikana oli Määtän nimissä hankittu normaali koti-irtaimisto, jonka arvo oli 30 000 markkaa.</p>
        <p>Määttä oli kirvesmies ja oli ollut pitkiäkin jaksoja työttömänä. Tällöin perheen elatus oli ollut paljolti Pirin ansiotulojen varassa.</p>
        <p>Pirin ja Määtän avoliiton päätyttyä kaikki omaisuus oli jäänyt Määtälle eikä Piri ollut saanut omaisuudesta korvausta.</p>
        <p>Piri on edelleen lausunut, että hänen säästäväisyytensä ja se, että hänen ansiotulonsa oli käytetty perheen elantomenoihin, oli mahdollistanut Määtän omaisuuden hankkimisen. Tarkoituksena oli ollut, että tila ja sillä oleva rakennus ja muukin hankittu omaisuus olisi kuulunut myös Pirin omistukseen. Omaisuus oli hankittu yhteiseen käyttöön ja se oli ollut yhteisessä käytössä kevääseen 1988 saakka. Kummankin varoja oli sijoitettu yhteistalouteen. Määtälle ei Pirin tietämän mukaan ollut jäänyt velkoja.</p>
        <p>Piri on katsonut, että Määttä oli saanut Pirin kustannuksella perusteetonta etua, jonka määrä oli puolet omaisuuden nykyarvosta. Piri on vaatinut, että Määttä velvoitettaisiin hänelle suorittamaan 185 000 markkaa 16 prosentin korkoineen haasteen tiedoksiantopäivästä 29.9.1989 lukien.</p>
      </div>
      <div>
        <h3>Vastaus</h3>
        <p>Määttä on kiistänyt kanteen perusteettomana ja vaatinut sen hylkäämistä.</p>
        <p>Määttä on lausunut, että hän oli työskennellyt koko kanteessa tarkoitetun ajan kirvesmiehenä ja hänen tulonsa olivat olleet merkittävästi suuremmat kuin Pirin. Poikkeuksellisina työttömyysaikoina Määttä oli saanut ammattiliitolta työttömyyskorvauksen ja ansiotuloa oli kertynyt jatkuvasti.</p>
        <p>Määttä oli itse rakentanut kanteessa tarkoitetun omakotitalon ja kustantanut rakennustarvikkeet omista varoistaan. Määttä oli saanut velkaa Pudasjärven kunnalta rakennuskohteeseen 28.8.1972 päivätyn hakemuksen nojalla 34 000 markkaa. Hakemuksen mukaan omakotitalon hankinta-arvo oli 60 460 markkaa. Puutavara oli hankittu Määtän perintötilalta ja hän oli tehnyt kaikki rakennustyöt. Sähkötyöt ja LVI-työt olivat korvauksetta tehneet Määtän tuttavat. Piri ei ollut osallistunut rahoitukseen lainkaan. Määttä oli omista varoistaan maksanut kunnalta saadun velan.</p>
        <p>Määttä on edelleen lausunut, että hän ja Piri olivat asuneet avoliitossa pitkään ja molemmat olivat osallistuneet yhteisen talouden menoihin ja elantokustannuksiin. Määttä oli yksin rahoittanut omakotitalon ja auton hankinnan omilla varoillaan, koska hänen tulonsa olivat olleet suuremmat kuin Pirin. Kummallekaan ei ollut syntynyt perusteetonta etua toisen kustannuksella.</p>
        <p>Mahdollista perusteetonta etua arvioitaessa oli otettava huomioon varallisuuden todelliset hankintakustannukset. Rahan arvon aleneminen ja omaisuuden arvon nousu eivät voineet tulla kysymykseen Pirin perusteettoman edun määrää harkittaessa. Lähtökohtana voitiin pitää omakotitalon osalta edellä mainitun velan määrää 34 000 markkaa ja auton osalta 59 500 markkaa.</p>
        <p>Määttä on vielä lausunut, että hänen suorittamansa omakotitalon, koti-irtaimiston ja auton hankinta avoliiton aikana oli tapahtunut kummankin osapuolen hyväksi ja Piri oli avoliiton aikana voinut käyttää Määtän omaisuutta hyväkseen. Tämä vastasi Pirin suoritusta yhteistalouden hyväksi. Määttä ei ollut estänyt Piriä edelleenkin käyttämästä omakotitaloa asuntonaan. Avopuolisoilla ei ollut avio-oikeutta toistensa omaisuuteen eikä mikään tasingon suorittaminen tullut kysymykseen.</p>
      </div>
      <div>
        <h3>Kihlakunnanoikeuden päätös 26.4.1990</h3>
        <p>Kihlakunnanoikeus on perusteluinaan lausunut, että Piri ja Määttä olivat 1960-luvun alkupuolelta alkaen asuneet yhdessä avioliiton omaisissa olosuhteissa eli avoliitossa. Heille oli avoliiton aikana syntynyt kolme yhteistä lasta vuonna 1961, 1964 ja 1967. Piri oli ollut 1.4.1961 - 22.12.1970 siivoojana ja 27.2.1971 alkaen sairaala-apulaisena, jona hän toimi edelleenkin. Määttä oli puolestaan työskennellyt hänestä itsestään riippumattomia työttömyyskausia lukuun ottamatta koko avoliiton ajan kirvesmiehenä. Työttömyysaikana Määttä oli saanut työttömyyskorvausta. Oikeudelle esitetyn selvityksen mukaan Määtän ansiotulot olivat avoliiton aikana olleet suuremmat kuin Pirin ansiotulot.</p>
        <p>Määttä oli 13.6.1973 päivätyllä kauppakirjalla ostanut Vesakon tilan 5 085 markan kauppahinnalla. Pudasjärven kunta oli 28.8.1972 päivätyn hakemuksen mukaan myöntänyt Määtälle omakotitalon rakentamista varten velkaa 34 000 markkaa. Vuonna 1974 tilalle oli rakennettu omakotitalo. Määttä oli maksanut sanotun velan takaisin omista varoistaan. Omakotitalossa olivat asuneet Määtän ja Pirin lisäksi heidän kolme lastaan, jotka olivat asuneet siellä siihen saakka, kunnes olivat ylioppilastutkinnon suoritettuaan valmistuneet ammattiin, sekä osa sen jälkeenkin.</p>
        <p>Omakotitalossa oli tavanomainen koti-irtaimisto, mikä Pirin ilmoituksen mukaan oli tällä hetkellä 30 000 markan arvoinen.</p>
        <p>Määttä oli ostanut vuonna 1987 vuoden 1982 vuosimallia olevan Mercedes Benz -merkkisen henkilöauton maksaen siitä pankista nostamillaan varoilla 59 500 markkaa.</p>
        <p>Määtän ja Pirin sekä oikeudessa todistajina kuultujen henkilöiden kertomusten mukaan sekä Määttä että Piri olivat avoliiton aikana ansiotuloillaan osallistuneet perheen elanto- ja muihin yhteisiin kustannuksiin. Pirin oli lisäksi näytetty huolehtineen yhteiseen talouteen kuuluvien tehtävien suorittamisesta Määtän, Pirin ja heidän lastensa hyväksi.</p>
        <p>Näyttämättä oli jäänyt, että Piri olisi käyttänyt ansiotulojaan omaksi yksityiseksi hyödykseen tavanomaista enempää.</p>
        <p>Edellä olevan nojalla kihlakunnanoikeus on katsonut, että Vesakon tila ja sillä oleva omakotitalo sekä asuntoon hankittu koti-irtaimisto oli tarkoitettu Määtän, Pirin ja heidän lastensa yhteiseen käyttöön ja että sitä oli käytetty näin kevääseen 1988 saakka, jolloin Piri oli avoliiton päättyessä muuttanut asumaan erilleen. Edelleen kihlakunnanoikeus on katsonut, että Piri oli käyttämällä ansiotulonsa hänen, Määtän ja heidän lastensa hyväksi sekä tekemällä työtä yhteisen talouden hyväksi osallistunut siten yhteisiin kustannuksiin, että tästä oli ollut etua myös Määtälle, joka näin oli voinut yksin huolehtia tilan ja rakennusten sekä asuinirtaimiston hankinnasta.</p>
        <p>Koska avoliiton aikana yhteiseen käyttöön tarkoitettu Vesakon tila rakennuksineen sekä asuinirtaimisto olivat jääneet edelleen korvauksetta yksin Määtän omistukseen eikä Pirille ollut jäänyt avoliiton aikana hankittua omaisuutta, Määttä oli saanut Pirin kustannuksella perusteetonta etua.</p>
        <p>Sen sijaan kihlakunnanoikeus on katsonut jääneen näyttämättä, että Määtän säästötililtä nostamillaan 59 500 markalla vuonna 1987 ostaman henkilöauton Määttä olisi tarkoittanut hänen, Pirin ja heidän lastensa yhteiseen käyttöön ja että Määttä tältä osalta olisi saanut Pirin kustannuksella edellä kerrotuin tavoin perusteetonta etua.</p>
        <p>Koska Määtän omistukseen oli avoliiton purkautuessa jäänyt tila rakennuksineen ja asuinirtaimisto sekä Määttä oli hankkinut nämä itselleen osittain Piriltä saamaansa etua hyväksi käyttäen, kihlakunnanoikeus on katsonut, että perusteetonta etua arvioitaessa oli Pirin hyväksi otettava huomioon omaisuuden arvossa tapahtuneet muutokset ja perusteeton etu oli laskettava avoliiton purkautumisen ajankohdan mukaan.</p>
        <p>Koska mainittu omaisuus oli hankittu yhteisesti Määtän, Pirin ja heidän lastensa käyttöön, kihlakunnanoikeus on katsonut, että Pirin voitiin hänen edellä kerrottu toimintansa yhteiseksi hyväksi huomioon ottaen katsoa osallistuneen yhtä suurin osuuksin omaisuuden hankintaan kuin Määtänkin.</p>
        <p>Tämän vuoksi Määtän saaman perusteettoman edun arvo oli, kun tilan ja rakennuksen arvoksi oli näytetty 280 000 markkaa ja asuinirtaimiston arvo oli 30 000 markkaa, mitä Määttä ei ollut kiistänyt, 155 000 markkaa.</p>
        <p>Näillä perusteilla Määttä on velvoitettu suorittamaan Pirille 155 000 markkaa 16 prosentin korkoineen haasteen tiedoksiantopäivästä 29.9.1989 lukien.</p>
      </div>
      <div>
        <h3>Vaatimukset hovioikeudessa</h3>
        <p>Piri on vaatinut, että kihlakunnanoikeuden päätöksessä mainittu auto katsotaan hankituksi Määtän, Pirin ja heidän lastensa yhteiseen käyttöön ja Määttä velvoitetaan suorittamaan hänelle auton osalta perusteettomasti saamanaan etuna kihlakunnanoikeuden tuomitseman määrän lisäksi 29 750 markkaa korkoineen.</p>
        <p>Määttä on vaatinut kanteen hylkäämistä.</p>
      </div>
      <div>
        <h3>Rovaniemen hovioikeuden tuomio 10.12.1991</h3>
        <p>Hovioikeus on perusteluinaan lausunut, että Määttä oli avoliiton aikana hankkinut omistukseensa kihlakunnanoikeuden päätöksessä selostetun tilan, omakotitalon asuinirtaimistoineen ja henkilöauton. Pirin ja Määtän avoliiton päättyessä omaisuus oli jäänyt Määtän omistukseen. Määttä oli hankkinut omaisuuden palkkatuloillaan, jotka olivat olleet Pirin tuloja suuremmat. Määttä oli rakentanut omakotitalon itse käyttäen taloon perintötilaltaan saamaansa puutavaraa. Piri ei ollut osallistunut omaisuuden rahoitukseen eikä omakotitalon rakennustyöhön. Piri oli saanut käyttää omakotitaloa asuntonaan maksamatta vuokraa talon valmistumisesta aina erilleenmuuttoon asti.</p>
        <p>Piri oli käyttänyt ansiotulonsa perheen elatukseen, lähinnä ruokamenoihin. Määttä oli osaltaan osallistunut perheen elatukseen huolehtimalla perheen asumismenoista, joihin sisältyivät sähköt, vedet, puhelinmaksut, TV-lupamaksut ja lämmityskustannukset, sekä osallistumalla myös perheen ruoanhankintaan. Näyttämättä oli jäänyt, että Piri olisi käyttänyt perheen elatukseen varoja yli oman osuutensa.</p>
        <p>Edellä kerrotuilla perusteilla oli jäänyt näyttämättä, että Määttä olisi saanut perusteetonta etua Pirin kustannuksella.</p>
        <p>Tämän vuoksi hovioikeus on hylännyt Pirin kanteen ja vapauttanut Määtän suorittamasta Pirille tuomittua 155 000 markkaa korkoineen.</p>
      </div>
    </div>
    <div>
      <h2 id="19930168mhaku0">MUUTOKSENHAKU KORKEIMMASSA OIKEUDESSA</h2>
      <p>Pirille on myönnetty valituslupa 16.6.1992. Piri on uudistanut vaatimuksensa Määtän velvoittamisesta suorittamaan hänelle 184 750 markkaa 16 prosentin korkoineen 29.9.1989 lukien.</p>
      <p>Määttä on antanut pyydetyn vastauksen ja vaatinut korvausta vastauskuluistaan korkoineen.</p>
    </div>
    <div>
      <h2 id="19930168yloa0">KORKEIMMAN OIKEUDEN RATKAISU 29.12.1993</h2>
      <div>
        <h3>Perustelut</h3>
        <p>Piri ja Määttä ovat eläneet avoliitossa 1960-luvun alkupuolelta lähtien. Heidän kolme lastaan ovat kasvaneet aikuisiksi Pirin ja Määtän yhteisessä kodissa suorittaen kukin ylioppilastutkinnon ja valmistuen ammattiin.</p>
        <p>Piri on alempien oikeuksien lausumin tavoin työskennellyt ansiotyössä ja käyttänyt tulonsa perheen elatukseen siten, ettei hänelle ole kertynyt omaisuutta. Tämän lisäksi hän on huolehtimalla kodissa yhteisestä taloudesta toiminut perheen hyväksi.</p>
        <p>Myös Määttä on hovioikeuden toteamin tavoin koko avoliiton ajan osallistunut perheen elatukseen. Määttä on avoliiton jatkuttua noin 10 vuotta hankkinut tilan, jolle hän on rakentanut omakotitalon rahoittaen sen ansiotuloillaan ja ottamallaan ja sittemmin maksamallaan lainalla sekä käyttäen perintötilaltaan saamiaan rakennusaineita.</p>
        <p>Määtän ansiotulot ovat koko avoliiton ajan olleet suuremmat kuin Pirin. Pirin ansiotulot ja toimiminen kodissa perheen hyväksi ovat sen lisäksi, että hän näin oli osallistunut lastensa elatukseen, kuitenkin osaltaan myös mahdollistaneet Määtän kiinteistön ja omakotitalon hankkimisen. Auton ja tavanomaisen koti-irtaimiston hankkimisessa Pirin panoksella ei sen sijaan Määtän ansiotulot ja muut olosuhteet huomioon ottaen ole ollut sanottua merkitystä. Pitkäaikainen avoliitto ja siinä syntyneet kolme lasta perustelevat päätelmää, että Pirin menettelyn tavoitteena on ollut perheen yhteinen etu, jolloin hänen oman etunsa valvominen on väistynyt.</p>
        <p>Yhteiselämän jatkuessa Piri on perheen jäsenenä asunut yhteisessä kodissa, kunnes yhdessä asuminen päättyi alkuvuodesta 1988 Pirin ja Määtän välien rikkoutuessa. Pirin asumista kodissaan ei voida pitää riittävänä vastikkeena hänen toimistaan Määtän omaisuuden kartuttamiseksi eikä ole pääteltävissä, että hän olisi tarkoittanut kartuttaa tämän omaisuutta siinä tapauksessa, että avoliitto päättyy välirikkoon.</p>
        <p>Tämän vuoksi Korkein oikeus katsoo, että Pirillä on oikeus saada kohtuullinen korvaus Määtältä panoksestaan edellä mainitun asunnon hankkimisessa. Korvauksen määräksi Korkein oikeus arvioi 45 000 markkaa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan.</p>
        <p>Määttä velvoitetaan suorittamaan Pirille 45 000 markkaa 16 prosentin korkoineen haastepäivästä 29.9.1989 lukien.</p>
        <div>
          <p>Ratkaisuun osallistuneet: oikeusneuvokset Ketola, Krook, Wirlander, Suhonen ja Möller</p>
        </div>
      </div>
    </div>
  </finlex:content>
</finlex:document>
