<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930168</dcterms:identifier>
  <finlex:ecliIdentifier>ECLI:FI:KKO:1993:168</finlex:ecliIdentifier>
  <dcterms:title>KKO:1993:168</dcterms:title>
  <dcterms:description>
    <p>
      <strong>Avoliitto</strong>
    </p>
  </dcterms:description>
  <finlex:registerNumber>S92/248</finlex:registerNumber>
  <dcterms:date pvm="19921215">1992-12-15</dcterms:date>
  <finlex:fileCopyNumber>4649</finlex:fileCopyNumber>
  <dcterms:issued pvm="19931229">1993-12-29</dcterms:issued>
  <dcterms:abstract>
    <p>A:n ja B:n pitkään jatkuneen, välirikkoon päättyneen avoliiton aikana A oli käyttänyt ansiotulonsa perheen elatukseen ja toiminut kodissa perheen hyväksi. Sen lisäksi, että A oli näin osallistunut lastensa elatukseen, hän oli osaltaan mahdollistanut B:n kiinteistön ja perheen asuntona käytetyn omakotitalon hankkimisen. A:n asumista kodissaan ei pidetty riittävänä vastikkeena hänen toimistaan B:n omaisuuden kartuttamiseksi eikä ollut pääteltävissä, että A olisi tarkoittanut kartuttaa B:n omaisuutta siinä tapauksessa, että avoliitto päättyi välirikkoon. A:lla katsottiin olevan oikeus saada kohtuullinen korvaus panoksestaan B:ltä.</p>
  </dcterms:abstract>
  <dcterms:tableOfContents>
    <a href="19930168aloa0">ASIAN KÄSITTELY ALEMMISSA OIKEUKSISSA</a>
    <a href="19930168mhaku0">MUUTOKSENHAKU KORKEIMMASSA OIKEUDESSA</a>
    <a href="19930168yloa0">KORKEIMMAN OIKEUDEN RATKAISU 29.12.1993</a>
  </dcterms:tableOfContents>
  <finlex:content id="s19930168.kko">
    <div>
      <h2 id="19930168aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Pudasjärven kihlakunnanoikeudessa</h3>
        <p>A on B:tä vastaan ajamassaan kanteessa lausunut, että A ja B olivat asuneet avoliitossa 1960-luvun alkupuolelta alkaen yhtäjaksoisesti helmikuuhun 1988 saakka eli yhteensä noin 27 vuotta. Tämän jälkeen heidän välinsä olivat rikkoutuneet ja A oli muuttanut erilleen asumaan. A:lla ja B:llä oli kolme yhteistä nyt jo täysi-ikäistä lasta. A oli käynyt ansiotyössä kodin ulkopuolella koko avoliiton ajan lukuun ottamatta lyhyitä äitiyslomia.</p>
        <p>A oli käyttänyt saamansa ansiotulot perheen elatukseen. Tämä oli osaltaan mahdollistanut sen, että vuonna 1973 oli kyetty hankkimaan Vesakko niminen tila RN:o 57:69 Pudasjärven kunnan Pudasjärven kylässä. Tilalle oli vuonna 1974 rakennettu yli 100 neliömetrin suuruinen omakotitalo. Tila oli yksin B:n nimissä. Tilan nykyinen arvo oli 280 000 markkaa.</p>
        <p>Avoliiton aikana oli lisäksi hankittu Mercedes Benz -merkkinen vuoden 1982 mallia oleva henkilöauto, jonka arvo oli noin 60 000 markkaa. Auto oli yksin B:n nimissä. Lisäksi avoliiton aikana oli B:n nimissä hankittu normaali koti-irtaimisto, jonka arvo oli 30 000 markkaa.</p>
        <p>B oli kirvesmies ja oli ollut pitkiäkin jaksoja työttömänä. Tällöin perheen elatus oli ollut paljolti A:n ansiotulojen varassa.</p>
        <p>A:n ja B:n avoliiton päätyttyä kaikki omaisuus oli jäänyt B:lle eikä A ollut saanut omaisuudesta korvausta.</p>
        <p>A on edelleen lausunut, että hänen säästäväisyytensä ja se, että hänen ansiotulonsa oli käytetty perheen elantomenoihin, oli mahdollistanut B:n omaisuuden hankkimisen. Tarkoituksena oli ollut, että tila ja sillä oleva rakennus ja muukin hankittu omaisuus olisi kuulunut myös A:n omistukseen. Omaisuus oli hankittu yhteiseen käyttöön ja se oli ollut yhteisessä käytössä kevääseen 1988 saakka. Kummankin varoja oli sijoitettu yhteistalouteen. B:lle ei A:n tietämän mukaan ollut jäänyt velkoja.</p>
        <p>A on katsonut, että B oli saanut A:n kustannuksella perusteetonta etua, jonka määrä oli puolet omaisuuden nykyarvosta. A on vaatinut, että B velvoitettaisiin hänelle suorittamaan 185 000 markkaa 16 prosentin korkoineen haasteen tiedoksiantopäivästä 29.9.1989 lukien.</p>
      </div>
      <div>
        <h3>Vastaus</h3>
        <p>B on kiistänyt kanteen perusteettomana ja vaatinut sen hylkäämistä.</p>
        <p>B on lausunut, että hän oli työskennellyt koko kanteessa tarkoitetun ajan kirvesmiehenä ja hänen tulonsa olivat olleet merkittävästi suuremmat kuin A:n. Poikkeuksellisina työttömyysaikoina B oli saanut ammattiliitolta työttömyyskorvauksen ja ansiotuloa oli kertynyt jatkuvasti.</p>
        <p>B oli itse rakentanut kanteessa tarkoitetun omakotitalon ja kustantanut rakennustarvikkeet omista varoistaan. B oli saanut velkaa Pudasjärven kunnalta rakennuskohteeseen 28.8.1972 päivätyn hakemuksen nojalla 34 000 markkaa. Hakemuksen mukaan omakotitalon hankinta-arvo oli 60 460 markkaa. Puutavara oli hankittu B:n perintötilalta ja hän oli tehnyt kaikki rakennustyöt. Sähkötyöt ja LVI-työt olivat korvauksetta tehneet B:n tuttavat. A ei ollut osallistunut rahoitukseen lainkaan. B oli omista varoistaan maksanut kunnalta saadun velan.</p>
        <p>B on edelleen lausunut, että hän ja A olivat asuneet avoliitossa pitkään ja molemmat olivat osallistuneet yhteisen talouden menoihin ja elantokustannuksiin. B oli yksin rahoittanut omakotitalon ja auton hankinnan omilla varoillaan, koska hänen tulonsa olivat olleet suuremmat kuin A:n. Kummallekaan ei ollut syntynyt perusteetonta etua toisen kustannuksella.</p>
        <p>Mahdollista perusteetonta etua arvioitaessa oli otettava huomioon varallisuuden todelliset hankintakustannukset. Rahan arvon aleneminen ja omaisuuden arvon nousu eivät voineet tulla kysymykseen A:n perusteettoman edun määrää harkittaessa. Lähtökohtana voitiin pitää omakotitalon osalta edellä mainitun velan määrää 34 000 markkaa ja auton osalta 59 500 markkaa.</p>
        <p>B on vielä lausunut, että hänen suorittamansa omakotitalon, koti-irtaimiston ja auton hankinta avoliiton aikana oli tapahtunut kummankin osapuolen hyväksi ja A oli avoliiton aikana voinut käyttää B:n omaisuutta hyväkseen. Tämä vastasi A:n suoritusta yhteistalouden hyväksi. B ei ollut estänyt A:ta edelleenkin käyttämästä omakotitaloa asuntonaan. Avopuolisoilla ei ollut avio-oikeutta toistensa omaisuuteen eikä mikään tasingon suorittaminen tullut kysymykseen.</p>
      </div>
      <div>
        <h3>Kihlakunnanoikeuden päätös 26.4.1990</h3>
        <p>Kihlakunnanoikeus on perusteluinaan lausunut, että A ja B olivat 1960-luvun alkupuolelta alkaen asuneet yhdessä avioliiton omaisissa olosuhteissa eli avoliitossa. Heille oli avoliiton aikana syntynyt kolme yhteistä lasta vuonna 1961, 1964 ja 1967. A oli ollut 1.4.1961 - 22.12.1970 siivoojana ja 27.2.1971 alkaen sairaala-apulaisena, jona hän toimi edelleenkin. B oli puolestaan työskennellyt hänestä itsestään riippumattomia työttömyyskausia lukuun ottamatta koko avoliiton ajan kirvesmiehenä. Työttömyysaikana B oli saanut työttömyyskorvausta. Oikeudelle esitetyn selvityksen mukaan B:n ansiotulot olivat avoliiton aikana olleet suuremmat kuin A:n ansiotulot.</p>
        <p>B oli 13.6.1973 päivätyllä kauppakirjalla ostanut Vesakon tilan 5 085 markan kauppahinnalla. Pudasjärven kunta oli 28.8.1972 päivätyn hakemuksen mukaan myöntänyt B:lle omakotitalon rakentamista varten velkaa 34 000 markkaa. Vuonna 1974 tilalle oli rakennettu omakotitalo. B oli maksanut sanotun velan takaisin omista varoistaan. Omakotitalossa olivat asuneet B:n ja A:n lisäksi heidän kolme lastaan, jotka olivat asuneet siellä siihen saakka, kunnes olivat ylioppilastutkinnon suoritettuaan valmistuneet ammattiin, sekä osa sen jälkeenkin.</p>
        <p>Omakotitalossa oli tavanomainen koti-irtaimisto, mikä A:n ilmoituksen mukaan oli tällä hetkellä 30 000 markan arvoinen.</p>
        <p>B oli ostanut vuonna 1987 vuoden 1982 vuosimallia olevan Mercedes Benz -merkkisen henkilöauton maksaen siitä pankista nostamillaan varoilla 59 500 markkaa.</p>
        <p>B:n ja A:n sekä oikeudessa todistajina kuultujen henkilöiden kertomusten mukaan sekä B että A olivat avoliiton aikana ansiotuloillaan osallistuneet perheen elanto- ja muihin yhteisiin kustannuksiin. A:n oli lisäksi näytetty huolehtineen yhteiseen talouteen kuuluvien tehtävien suorittamisesta B:n, A:n ja heidän lastensa hyväksi.</p>
        <p>Näyttämättä oli jäänyt, että A olisi käyttänyt ansiotulojaan omaksi yksityiseksi hyödykseen tavanomaista enempää.</p>
        <p>Edellä olevan nojalla kihlakunnanoikeus on katsonut, että Vesakon tila ja sillä oleva omakotitalo sekä asuntoon hankittu koti-irtaimisto oli tarkoitettu B:n, A:n ja heidän lastensa yhteiseen käyttöön ja että sitä oli käytetty näin kevääseen 1988 saakka, jolloin A oli avoliiton päättyessä muuttanut asumaan erilleen. Edelleen kihlakunnanoikeus on katsonut, että A oli käyttämällä ansiotulonsa hänen, B:n ja heidän lastensa hyväksi sekä tekemällä työtä yhteisen talouden hyväksi osallistunut siten yhteisiin kustannuksiin, että tästä oli ollut etua myös B:lle, joka näin oli voinut yksin huolehtia tilan ja rakennusten sekä asuinirtaimiston hankinnasta.</p>
        <p>Koska avoliiton aikana yhteiseen käyttöön tarkoitettu Vesakon tila rakennuksineen sekä asuinirtaimisto olivat jääneet edelleen korvauksetta yksin B:n omistukseen eikä A:lle ollut jäänyt avoliiton aikana hankittua omaisuutta, B oli saanut A:n kustannuksella perusteetonta etua.</p>
        <p>Sen sijaan kihlakunnanoikeus on katsonut jääneen näyttämättä, että B:n säästötililtä nostamillaan 59 500 markalla vuonna 1987 ostaman henkilöauton B olisi tarkoittanut hänen, A:n ja heidän lastensa yhteiseen käyttöön ja että B tältä osalta olisi saanut A:n kustannuksella edellä kerrotuin tavoin perusteetonta etua.</p>
        <p>Koska B:n omistukseen oli avoliiton purkautuessa jäänyt tila rakennuksineen ja asuinirtaimisto sekä B oli hankkinut nämä itselleen osittain A:lta saamaansa etua hyväksi käyttäen, kihlakunnanoikeus on katsonut, että perusteetonta etua arvioitaessa oli A:n hyväksi otettava huomioon omaisuuden arvossa tapahtuneet muutokset ja perusteeton etu oli laskettava avoliiton purkautumisen ajankohdan mukaan.</p>
        <p>Koska mainittu omaisuus oli hankittu yhteisesti B:n, A:n ja heidän lastensa käyttöön, kihlakunnanoikeus on katsonut, että A:n voitiin hänen edellä kerrottu toimintansa yhteiseksi hyväksi huomioon ottaen katsoa osallistuneen yhtä suurin osuuksin omaisuuden hankintaan kuin B:nkin.</p>
        <p>Tämän vuoksi B:n saaman perusteettoman edun arvo oli, kun tilan ja rakennuksen arvoksi oli näytetty 280 000 markkaa ja asuinirtaimiston arvo oli 30 000 markkaa, mitä B ei ollut kiistänyt, 155 000 markkaa.</p>
        <p>Näillä perusteilla B on velvoitettu suorittamaan A:lle 155 000 markkaa 16 prosentin korkoineen haasteen tiedoksiantopäivästä 29.9.1989 lukien.</p>
      </div>
      <div>
        <h3>Vaatimukset hovioikeudessa</h3>
        <p>A on vaatinut, että kihlakunnanoikeuden päätöksessä mainittu auto katsotaan hankituksi B:n, A:n ja heidän lastensa yhteiseen käyttöön ja B velvoitetaan suorittamaan hänelle auton osalta perusteettomasti saamanaan etuna kihlakunnanoikeuden tuomitseman määrän lisäksi 29 750 markkaa korkoineen.</p>
        <p>B on vaatinut kanteen hylkäämistä.</p>
      </div>
      <div>
        <h3>Rovaniemen hovioikeuden tuomio 10.12.1991</h3>
        <p>Hovioikeus on perusteluinaan lausunut, että B oli avoliiton aikana hankkinut omistukseensa kihlakunnanoikeuden päätöksessä selostetun tilan, omakotitalon asuinirtaimistoineen ja henkilöauton. A:n ja B:n avoliiton päättyessä omaisuus oli jäänyt B:n omistukseen. B oli hankkinut omaisuuden palkkatuloillaan, jotka olivat olleet A:n tuloja suuremmat. B oli rakentanut omakotitalon itse käyttäen taloon perintötilaltaan saamaansa puutavaraa. A ei ollut osallistunut omaisuuden rahoitukseen eikä omakotitalon rakennustyöhön. A oli saanut käyttää omakotitaloa asuntonaan maksamatta vuokraa talon valmistumisesta aina erilleenmuuttoon asti.</p>
        <p>A oli käyttänyt ansiotulonsa perheen elatukseen, lähinnä ruokamenoihin. B oli osaltaan osallistunut perheen elatukseen huolehtimalla perheen asumismenoista, joihin sisältyivät sähköt, vedet, puhelinmaksut, TV-lupamaksut ja lämmityskustannukset, sekä osallistumalla myös perheen ruoanhankintaan. Näyttämättä oli jäänyt, että A olisi käyttänyt perheen elatukseen varoja yli oman osuutensa.</p>
        <p>Edellä kerrotuilla perusteilla oli jäänyt näyttämättä, että B olisi saanut perusteetonta etua A:n kustannuksella.</p>
        <p>Tämän vuoksi hovioikeus on hylännyt A:n kanteen ja vapauttanut B:n suorittamasta A:lle tuomittua 155 000 markkaa korkoineen.</p>
      </div>
    </div>
    <div>
      <h2 id="19930168mhaku0">MUUTOKSENHAKU KORKEIMMASSA OIKEUDESSA</h2>
      <p>A:lle on myönnetty valituslupa 16.6.1992. A on uudistanut vaatimuksensa B:n velvoittamisesta suorittamaan hänelle 184 750 markkaa 16 prosentin korkoineen 29.9.1989 lukien.</p>
      <p>B on antanut pyydetyn vastauksen ja vaatinut korvausta vastauskuluistaan korkoineen.</p>
    </div>
    <div>
      <h2 id="19930168yloa0">KORKEIMMAN OIKEUDEN RATKAISU 29.12.1993</h2>
      <div>
        <h3>Perustelut</h3>
        <p>A ja B ovat eläneet avoliitossa 1960-luvun alkupuolelta lähtien. Heidän kolme lastaan ovat kasvaneet aikuisiksi A:n ja B:n yhteisessä kodissa suorittaen kukin ylioppilastutkinnon ja valmistuen ammattiin.</p>
        <p>A on alempien oikeuksien lausumin tavoin työskennellyt ansiotyössä ja käyttänyt tulonsa perheen elatukseen siten, ettei hänelle ole kertynyt omaisuutta. Tämän lisäksi hän on huolehtimalla kodissa yhteisestä taloudesta toiminut perheen hyväksi.</p>
        <p>Myös B on hovioikeuden toteamin tavoin koko avoliiton ajan osallistunut perheen elatukseen. B on avoliiton jatkuttua noin 10 vuotta hankkinut tilan, jolle hän on rakentanut omakotitalon rahoittaen sen ansiotuloillaan ja ottamallaan ja sittemmin maksamallaan lainalla sekä käyttäen perintötilaltaan saamiaan rakennusaineita.</p>
        <p>B:n ansiotulot ovat koko avoliiton ajan olleet suuremmat kuin A:n. A:n ansiotulot ja toimiminen kodissa perheen hyväksi ovat sen lisäksi, että hän näin oli osallistunut lastensa elatukseen, kuitenkin osaltaan myös mahdollistaneet B:n kiinteistön ja omakotitalon hankkimisen. Auton ja tavanomaisen koti-irtaimiston hankkimisessa A:n panoksella ei sen sijaan B:n ansiotulot ja muut olosuhteet huomioon ottaen ole ollut sanottua merkitystä. Pitkäaikainen avoliitto ja siinä syntyneet kolme lasta perustelevat päätelmää, että A:n menettelyn tavoitteena on ollut perheen yhteinen etu, jolloin hänen oman etunsa valvominen on väistynyt.</p>
        <p>Yhteiselämän jatkuessa A on perheen jäsenenä asunut yhteisessä kodissa, kunnes yhdessä asuminen päättyi alkuvuodesta 1988 A:n ja B:n välien rikkoutuessa. A:n asumista kodissaan ei voida pitää riittävänä vastikkeena hänen toimistaan B:n omaisuuden kartuttamiseksi eikä ole pääteltävissä, että hän olisi tarkoittanut kartuttaa tämän omaisuutta siinä tapauksessa, että avoliitto päättyy välirikkoon.</p>
        <p>Tämän vuoksi Korkein oikeus katsoo, että A:lla on oikeus saada kohtuullinen korvaus B:ltä panoksestaan edellä mainitun asunnon hankkimisessa. Korvauksen määräksi Korkein oikeus arvioi 45 000 markkaa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan.</p>
        <p>B velvoitetaan suorittamaan A:lle 45 000 markkaa 16 prosentin korkoineen haastepäivästä 29.9.1989 lukien.</p>
        <div>
          <p>Ratkaisuun osallistuneet: oikeusneuvokset Ketola, Krook, Wirlander, Suhonen ja Möller</p>
        </div>
      </div>
    </div>
  </finlex:content>
</finlex:document>
