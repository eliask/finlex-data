<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930109</dcterms:identifier>
  <finlex:ecliIdentifier>ECLI:FI:KKO:1993:109</finlex:ecliIdentifier>
  <dcterms:title>KKO:1993:109</dcterms:title>
  <dcterms:description>
    <p>
      <strong>Perintö</strong>
      <span>Perinnönjako</span>
    </p>
  </dcterms:description>
  <finlex:registerNumber>S92/1648</finlex:registerNumber>
  <dcterms:date pvm="19930601">1993-06-01</dcterms:date>
  <finlex:fileCopyNumber>3095</finlex:fileCopyNumber>
  <dcterms:issued pvm="19930913">1993-09-13</dcterms:issued>
  <dcterms:abstract>
    <p>Yksi kuolinpesän osakkaista vastusti pesään sen ainoana omaisuutena kuuluvan tilan myymistä koskei ollut selvitetty, voitiinko tila jakaa määräaloin tai määräosiin.</p>
    <p>Tilan pinta-ala oli 0.89 ha, sitä käytettiin asuinrakennuksen rakennuspaikkana ja se sijaitsi kaupungissa alueella, jolle oli tarpeen laatia rantakaava. Tilan jakaminen määräaloin edellytti rantakaavan laatimista tai vaihtoehtoisesti kaavoitusalueiden jakolain 24 §:n 2 momentissa ja 25 §:n 3 momentissa tarkoitettujen edellytysten olemassaoloa.</p>
    <p>Tila määrättiin myytäväksi pesänjakajan toimesta, koska pesän muita osakkaita ei voitu velvoittaa ryhtymään toimiin rantakaavan saamiseksi alueelle ja poikkeusluvan saaminen oli epätodennäköistä. Tilan jakaminen murtoosiin taas ei sen kokoon ja käyttötarkoitukseen nähden ollut tarkoituksenmukaista eivätkä muut osakkaat myöskään suostuneet määräosaisen yhteisomistussuhteen perustamiseen.</p>
  </dcterms:abstract>
  <p>Ks. <a href="http://www.finlex.fi/fi/oikeus/kko/kko/1994/19940034">KKO:1994:34</a></p>
  <p>PK 23 luku 8 § 2 mom</p>
  <dcterms:tableOfContents>
    <a href="19930109aloa0">ASIAN KÄSITTELY ALEMMISSA OIKEUKSISSA</a>
    <a href="19930109mhaku0">MUUTOKSENHAKU KORKEIMMASSA OIKEUDESSA</a>
    <a href="19930109yloa0">KORKEIMMAN OIKEUDEN RATKAISU 13.9.1993</a>
  </dcterms:tableOfContents>
  <finlex:content id="s19930109.kko">
    <div>
      <h2 id="19930109aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Hakemus Pirkkalan kihlakunnanoikeudessa</h3>
        <p>Asianajaja Jouko Aaltonen on Helvi Maria Pajarisen kuolinpesän, jonka osakkaita ovat Veikko Pajarinen, Maarit Eija Enqvist ja Olavi Uolevi Pajarinen, pesänjakajana pyytänyt, että kuolinpesään kuuluva Nokian kaupungin Viholan kylässä sijaitseva Rantala niminen tila RN:o 5:99 määrätään osituksen ja perinnönjaon toimittamiseksi pesänjakajan toimesta myytäväksi.</p>
      </div>
      <div>
        <h3>Kihlakunnanoikeuden päätös 7.5.1992</h3>
        <p>Asianajaja Jouko Aaltonen on määrätty pesänjakajana toimittamaan ositus ja perinnönjako 21.5.1979 kuolleen Helvi Maria Pajarisen jälkeen. Perinnönjaon alainen omaisuus käsittää pääasiassa puheena olevan kiinteistön. Asiassa esitetyn selvityksen perusteella perinnönjakoa ei saada toimitetuksi ilman kiinteistön myyntiä.</p>
        <p>Kihlakunnanoikeus on määrännyt, että Nokian kaupungin Viholan kylässä sijaitseva Rantala niminen tila RN:o 5:99 on pesänjakajan toimesta myytävä.</p>
      </div>
      <div>
        <h3>Turun hovioikeuden tuomio 5.10.1992</h3>
        <p>Hovioikeus, jossa Olavi Uolevi Pajarinen on vaatinut, että pesänjakajan hakemus hylättäisiin ja että pesänjakaja ja Veikko Pajarinen velvoitettaisiin korvaamaan hänen oikeudenkäyntikulunsa kihlakunnanoikeudessa ja hovioikeudessa korkoineen, on lausunut seuraavaa.</p>
        <p>Nokian kaupungin kaupunginarkkitehdin 27.4.1992 päivätyn ilmoituksen mukaan Rantalan tila, jonka pinta-ala on 0,89 hehtaaria, ei täytä pinta-alaltaan Nokian kaupungin rakennusjärjestyksen määräyksiä. Tämän vuoksi kaupunginarkkitehti on ilmoittanut, ettei hän tule puoltamaan tilan jakamista eikä mahdollisesti haettavien uudisrakennusten poikkeuslupia ilman maanomistajien laatimaa ja Hämeen lääninhallituksen vahvistamaa rantakaavaa.</p>
        <p>Nokian kaupungin 24.10.1991 hyväksytyn rakennusjärjestyksen 11 §:n mukaan asuntokäyttöön tarkoitetun rakennuspaikan tulee olla pinta-alaltaan vähintään hehtaarin suuruinen. Milloin rakentamisella ei vaikeuteta vastaista kaavoitusta, rakennuslautakunta voi erityisestä syystä sallia rakentamisen pienemmällekin rakennuspaikalle.</p>
        <p>Tilan jako tarkoituksenmukaisiin osiin on ensisijainen jaon toteuttamistapa.</p>
        <p>Pesänjakaja ei ole selvittänyt, onko kuolinpesän osakkaiden toimenpitein mahdollista aikaansaada rantakaava ja sitä kautta tilan jakaminen osiin kullekin osakkaalle. Kaupunginarkkitehdin edellä selostettu ilmoitus ei myöskään yksinään riitä näytöksi siitä, että rakennuslautakunta ei tule erityisestä syystä sallimaan rakentamista jaettavalle alueelle.</p>
        <p>Hovioikeus on hylännyt pesänjakaja Jouko Aaltosen hakemuksen ja tältä osin kumonnut kihlakunnanoikeuden päätöksen. Jutun laatu huomioon ottaen asianosaiset saivat kärsiä vahinkonaan heillä jutun vuoksi olleet kulunsa.</p>
      </div>
    </div>
    <div>
      <h2 id="19930109mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 26.2.1993. Aaltonen on vaatinut hovioikeuden tuomion kumoamista ja hakemuksensa hyväksymistä.</p>
      <p>Olavi Uolevi Pajarinen on antanut vastauksen ja vaatinut korvausta oikeudenkäyntikuluistaan kaikkien oikeusasteiden osalta korkoineen.</p>
    </div>
    <div>
      <h2 id="19930109yloa0">KORKEIMMAN OIKEUDEN RATKAISU 13.9.1993</h2>
      <div>
        <h3>Käsittelyratkaisu</h3>
        <p>Olavi Uolevi Pajarisen vaatimus saada korvausta hänelle asian käsittelystä kihlakunnanoikeudessa ja hovioikeudessa aiheutuneista oikeudenkäyntikuluista jätetään tutkimatta, koskei hän ole säädetyssä järjestyksessä hakenut muutosta hovioikeuden tuomioon.</p>
      </div>
      <div>
        <h3>Pääasiaratkaisun perustelut</h3>
        <p>Hakemuksessa tarkoitettu Rantalan tila RN:o 5:99 Nokian kaupungin Viholan kylässä on pinta-alaltaan 0,89 hehtaaria ja sijaitsee asemakaava-alueen ulkopuolella noin 5 kilometrin etäisyydellä Nokian keskustasta Teernijärven rannalla. Tilaa käytetään asuinrakennuksen rakennuspaikkana. Kaupungin rakennusjärjestyksen 11 §:n mukaan asuntokäyttöön tarkoitetun rakennuspaikan asemakaava-alueen ulkopuolella tulee olla pinta-alaltaan vähintään hehtaarin suuruinen. Milloin rakentamisella ei vaikeuteta vastaista kaavoitusta, rakennuslautakunta voi erityisestä syystä sallia rakentamisen pienemmällekin rakennuspaikalle. Kaupunginarkkitehdin pesänjakajalle lähettämästä, 27.4.1992 päivätystä ilmoituksesta voidaan päätellä, että Rantalan tila kuuluu alueeseen, jolle rakennuslain 123 a §:n 1 momentin (626/69) mukaan on tarpeen laatia rantakaava.</p>
        <p>Olavi Uolevi Pajarinen on vastustanut tilan myymistä pesänjakajan toimesta sillä perusteella, ettei ole selvitetty, voidaanko tila jakaa määräaloin tai määräosiin. Rantalan tilan jakaminen määräaloin edellyttää rantakaavan laatimista alueelle. Sen vaihtoehtona voi kaavoitusalueiden jakolain 25 §:n 3 momentin (29/90) mukaan tulla kysymykseen joko poikkeusluvan saaminen rakennuslain 123 a §:n 1 momentista tai se, että asianomaisessa lohkomistoimituksessa todetaan olevan ilmeistä, ettei toimituksesta aiheudu haittaa laadittavan rantakaavan toteuttamiselle. Kummassakin tapauksessa lohkominen edellyttää kaavoitusalueiden jakolain 24 §:n 2 momentin (29/90) mukaan lisäksi Nokian rakennusjärjestyksen 11 §:ssä tarkoitettua rakennuslautakunnan lupaa. Tilan jakaminen määräosiin merkitsisi yhteisomistussuhteen perustamista tilaan Olavi Uolevi Pajarisen, Veikko Pajarisen ja Maarit Eija Enqvistin välille.</p>
        <p>Kaupunginarkkitehti on edellä mainitussa ilmoituksessaan pesänjakajalle lausunut, ettei hän tule puoltamaan tilan jakamista eikä poikkeusluvan myöntämistä rakennuslain 123 a §:n 1 momentin säännöksestä. Veikko Pajarista ja Maarit Eija Enqvistiä, jotka ovat vaatineet Rantalan tilan myymistä pesänjakajan toimesta, ei voida velvoittaa ryhtymään toimiin rantakaavan saamiseksi alueelle ja poikkeusluvan saaminen on epätodennäköistä. Tilan jakaminen murto-osiin ei sen kokoon ja käyttötarkoitukseen nähden ole tarkoituksenmukaista. Veikko Pajarinen ja Enqvist eivät ole myöskään suostuneet edellä tarkoitetun yhteisomistussuhteen perustamiseen. Olavi Uolevi Pajarinen ei ole esittänyt perusteita käsitykselleen, että Rantalan tila voitaisiin näissä oloissa jakaa. Korkein oikeus katsoo, että perintökaaren 23 luvun 8 §:n 2 momentissa tarkoitetut edellytykset Rantalan tilan määräämiseen myytäväksi pesänjakajan toimesta ovat olemassa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja asia jätetään kihlakunnanoikeuden päätöksen lopputuloksen varaan. Asian näin päättyessä Olavi Uolevi Pajarinen ei saa korvausta oikeudenkäyntikuluistaan Korkeimmassa oikeudessa.</p>
        <div>
          <p>Ratkaisuun osallistuneet: oikeusneuvokset Tulenheimo-Takki, Paaskoski, Wirilander, Möller ja Pellinen</p>
        </div>
      </div>
    </div>
  </finlex:content>
</finlex:document>
