<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930044</dcterms:identifier>
  <finlex:ecliIdentifier>ECLI:FI:KKO:1993:44</finlex:ecliIdentifier>
  <dcterms:title>KKO:1993:44</dcterms:title>
  <dcterms:description>
    <p>
      <strong>Rikoksen yritys</strong>
      <span>Murhapoltto</span>
    </p>
  </dcterms:description>
  <finlex:registerNumber>R92/481</finlex:registerNumber>
  <dcterms:date pvm="19930112">1993-01-12</dcterms:date>
  <finlex:fileCopyNumber>1390</finlex:fileCopyNumber>
  <dcterms:issued pvm="19930416">1993-04-16</dcterms:issued>
  <dcterms:abstract>
    <p>Kun A oli omasta tahdostaan omilla toimillaan ja hälyttämällä palokunnan ehkäissyt asuinhuoneistossaan sytyttämänsä tulen leviämisen talon rakenteisiin, häntä ei tuomittu rangaistukseen murhapolton yrityksestä vaan ainoastaan yritykseen sisältyneestä varomattomasta tulenkäsittelystä.</p>
  </dcterms:abstract>
  <p>RL 4 luku 2 §</p>
  <dcterms:tableOfContents>
    <a href="19930044aloa0">ASIAN KÄSITTELY ALEMMISSA OIKEUKSISSA</a>
    <a href="19930044mhaku0">MUUTOKSENHAKU KORKEIMMASSA OIKEUDESSA</a>
    <a href="19930044yloa0">KORKEIMMAN OIKEUDEN RATKAISU 16.4.1993</a>
  </dcterms:tableOfContents>
  <finlex:content id="s19930044.kko">
    <div>
      <h2 id="19930044aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kuopion raastuvanoikeuden päätös 30.4.1991</h3>
        <p>Virallisen syyttäjän syytteestä ja varattuaan asianomistajalle Niiralan Kulma Oy:lle tilaisuuden tulla kuulluksi raastuvanoikeus on lausunut selvitetyksi, että A oli 9.3.1991 Kuopiossa tahallaan sytyttänyt yhtiön omistaman asuinkerrostalon 7. kerroksessa sijaitsevan vuokrahuoneiston vaatehuoneessa olleen roska-pussin, josta tuli oli levinnyt vaatehuoneessa olleisiin vaatteisiin. A oli yrittänyt sammuttaa tulen ja siinä epäonnistuttuaan hälyttänyt paikalle palokunnan. Palokunta oli sammuttanut tulen ennen kuin tuli oli ehtinyt tarttua talon rakenteisiin. Vaatehuoneen korjaamisesta oli yhtiölle aiheutunut 1 130 markan suuruinen vahinko.</p>
        <p>Raastuvanoikeus on katsonut, että A:n oli sytyttäessään tulen täytynyt käsittää palon leviävän talon rakenteisiin. A oli siten tahallaan yrittänyt sytyttää talon palamaan. A oli teon tehdessään ollut täyttä ymmärrystä vailla.</p>
        <p>Tämän vuoksi raastuvanoikeus on rikoslain 34 luvun 1 §:n 1 ja 2 momentin, 3 luvun 4 §:n 1 momentin ja 4 luvun 1 §:n 1 momentin nojalla tuominnut A:n täyttä ymmärrystä vailla olevana tehdystä murhapolton yrityksestä 3 kuukaudeksi vankeuteen.</p>
      </div>
      <div>
        <h3>Itä-Suomen hovioikeuden päätös 28.4.1992</h3>
        <p>Hovioikeus, jonka tutkittavaksi A oli saattanut asian, on jättänyt asian raastuvanoikeuden päätöksen varaan.</p>
      </div>
    </div>
    <div>
      <h2 id="19930044mhaku0">MUUTOKSENHAKU KORKEIMMASSA OIKEUDESSA</h2>
      <p>A:lle on myönnetty valituslupa 9.7.1992 ja samalla on määrätty, ettei hovioikeuden päätöstä ollut toistaiseksi pantava täytäntöön tai täytäntöönpanoa jatkettava.</p>
      <p>A on katsonut, että hän oli omasta tahdostaan luopunut rikoksen täyttämisestä, sekä vaatinut, että hänet tuomitaan ainoastaan varomattomasta tulenkäsittelystä.</p>
      <p>Virallinen syyttäjä on antanut pyydetyn vastauksen.</p>
      <p>Yhtiö ei ole antanut siltä pyydettyä vastausta.</p>
    </div>
    <div>
      <h2 id="19930044yloa0">KORKEIMMAN OIKEUDEN RATKAISU 16.4.1993</h2>
      <div>
        <h3>Perustelu</h3>
        <p>A:n on sytyttäessään tulen asuinhuoneistonsa vaatehuoneessa olleeseen roskapussiin täytynyt käsittää, että palo erittäin todennäköisesti leviää talon rakenteisiin. A on siten tahallaan yrittänyt sytyttää talon palamaan. A on kuitenkin omasta tahdostaan ryhtynyt sammuttamaan tulta sekä omilla toimilla että hälyttämällä palokunnan, joka on sammuttanut tulen ennen kuin se on ehtinyt tarttua talon rakenteisiin. Sen vuoksi häntä ei voida rikoslain 4 luvun 2 §:n säännös huomioon ottaen tuomita rangaistukseen murhapolton yrityksestä. A:n edellä kerrottuun menettelyyn sisältyy varomaton tulenkäsittely. A on ollut teon tehdessään täyttä ymmärrystä vailla.</p>
      </div>
      <div>
        <h3>Päätöslauselma</h3>
        <p>Hovioikeuden päätöstä muutetaan siten, että A tuomitaan hovioikeuden hänen syykseen lukeman rikoksen ja siitä määräämän rangaistuksen asemesta rikoslain 44 luvun 20 §:n 1 momentin ja 3 luvun 4 §:n 1 momentin nojalla täyttä ymmärrystä vailla olevana tehdystä varomattomasta tulenkäsittelystä 15:ta 20 markan määräiseen päiväsakkoon eli maksamaan sakkoa 300 markkaa.</p>
        <p>Korkeimman oikeuden täytäntöönpanon kieltämistä koskeva määräys raukeaa.</p>
        <div>
          <p>Ratkaisuun osallistuneet: oikeusneuvokset Jalanko, Ketola, Paaskoski, Wirilander ja Möller</p>
        </div>
      </div>
    </div>
  </finlex:content>
</finlex:document>
