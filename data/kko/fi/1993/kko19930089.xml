<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930089</dcterms:identifier>
  <finlex:ecliIdentifier>ECLI:FI:KKO:1993:89</finlex:ecliIdentifier>
  <dcterms:title>KKO:1993:89</dcterms:title>
  <dcterms:description>
    <p>
      <strong>Oikeudenkäyntimenettely</strong>
      <span>Jutun palauttaminen</span>
      <span>Prosessinjohto</span>
    </p>
    <p>
      <strong>Kanne</strong>
    </p>
    <p>
      <strong>Perintö</strong>
      <span>Lakiosa</span>
    </p>
  </dcterms:description>
  <finlex:registerNumber>S92/106</finlex:registerNumber>
  <dcterms:date pvm="19921214">1992-12-14</dcterms:date>
  <finlex:fileCopyNumber>2175</finlex:fileCopyNumber>
  <dcterms:issued pvm="19930624">1993-06-24</dcterms:issued>
  <dcterms:abstract>
    <p>Lakiosan täydennystä koskeva haastehakemus oli puutteellisesti yksilöity, kun siinä ei ollut ilmoitettu täydennyksenä vaadittavaa rahamäärää. Oikeuden olisi oikeudenkäynnin alussa tullut oikeudenkäymiskaaren 14 luvun 1 §:n 1 momentista ilmenevien periaatteiden mukaisesti kyselyoikeutta käyttämällä kehottaa kantajaa korjaamaan puute. Kun näin ei ollut tapahtunut, eikä kantaja ollut oma-aloitteisestikaan puutetta korjannut, juttu palautettiin alioikeuteen.</p>
    <p>Ään.</p>
    <p>Vrt. <a href="http://www.finlex.fi/fi/oikeus/kko/kko/1982/19820061">KKO:1982-II-61</a></p>
  </dcterms:abstract>
  <p>OK 11 luku 3 § 1 mom 3 kohta</p>
  <p>OK 14 luku 1 § 1 mom</p>
  <dcterms:tableOfContents>
    <a href="19930089aloa0">ASIAN KÄSITTELY ALEMMISSA OIKEUKSISSA</a>
    <a href="19930089mhaku0">MUUTOKSENHAKU KORKEIMMASSA OIKEUDESSA</a>
    <a href="19930089yloa0">KORKEIMMAN OIKEUDEN RATKAISU 24.6.1993</a>
  </dcterms:tableOfContents>
  <finlex:content id="s19930089.kko">
    <div>
      <h2 id="19930089aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Mikko ja Antero Saukonpää ovat sisarelleen Irma-Asta Seppälälle 3.11.1987 tiedoksi toimituttamansa haasteen nojalla kertoneet, että heidän isänsä Henrik Saukonpää, joka oli kuollut 27.8.1986, oli 12.12.1985 vaimonsa Maire Saukonpään suostumuksin myynyt tyttärelleen Seppälälle useita eri kiinteistöjä käsittävän maatilakokonaisuuden irtaimistoineen ja kotieläimineen 2 840 169 markan kauppahinnasta. Kantajien hankkiman arvion mukaan pelkästään maatilakokonaisuuden peltojen, rantojen ja metsäalueiden arvo sekä puuston hakkuuarvo oli kaupantekohetkellä ollut yhteensä 14 180 000 - 15 380 000 markkaa. Rakennusten, maatalousirtaimiston ja kotieläinten arvo oli ollut vielä ainakin 1 512 000 markkaa.</p>
        <p>Henrik Saukonpään jälkeen toimitetussa perunkirjoituksessa pesän oli ilmoittanut Maire Saukonpää. Perukirjan mukainen pesän säästö oli ollut 5 915 948,95 markkaa.</p>
        <p>Henrik Saukonpää oli puheena olevalla 12.12.1985 tehdyllä kiinteistönkaupalla lahjoittanut omaisuuttaan Seppälälle sellaisissa olosuhteissa, että se tarkoituksensa puolesta oli rinnastettavissa testamenttiin. Ainakin se oli lahja, jolla ilmeisesti oli ollut tarkoitus suosia Seppälää muiden lakiosaan oikeutettujen perillisten vahingoksi.</p>
        <p>Tämän vuoksi Mikko ja Antero Saukonpää ovat vaatineet</p>
        <p>1) että raastuvanoikeus vahvistaisi, että edellä mainitulla kaupalla myytyjen maatilojen todellisen arvon 16 892 000 markan ja sovitun kauppahinnan 2 840 169 markan välinen erotus 14 051 831 markkaa oli testamenttiin rinnastettava lahja tai ainakin niin sanottu suosiolahja,</p>
        <p>2) että lahjan arvo 14 051 831 markkaa lisätään kantajien lakiosia laskettaessa pesän varoihin,</p>
        <p>3) että raastuvanoikeus laskee ja vahvistaa kantajien oikeat lakiosat ja</p>
        <p>4) että raastuvanoikeus velvoittaa Seppälän vastaamaan sen täyttämisestä, mitä kantajien lakiosista puuttuu, ja suorittamaan kantajille nämä määrät 16 prosentin korkoineen.</p>
        <p>Mikko ja Antero Saukonpää ovat lisäksi vaatineet Seppälän velvoittamista korvaamaan heidän oikeudenkäyntikulunsa ja asian selvittelykustannukset.</p>
      </div>
      <div>
        <h3>Vastaus</h3>
        <p>Seppälä on vaatinut, että kanne jätetään tutkimatta, koska sitä ei ollut nostettu perintökaaren 7 luvun 10 §:n mukaisessa vuoden määräajassa siitä kun kantajat olivat saaneet tiedon perittävän kuolemasta ja heidän lakiosiaan loukkaavaksi väitetystä kiinteistönkaupasta. Henrik Saukonpää oli kuollut 27.8.1986 ja kantajat olivat jo tuolloin tienneet mainitusta kaupasta. Kanne olisi siten tullut panna vireille 27.8.1987 mennessä. Itse asian osalta Seppälä on todennut, että kyseinen maatilakauppa oli tehty noudattaen soveltuvin osin perintökaaren 25 luvun säännöksiä. Tilasta maksettu kauppahinta oli maksettu sanotun luvun määräyksiä noudattaen. Kun Seppälä maatalous- ja metsätieteiden maisterina oli koulutukseltaan sovelias tilanpidonjatkaja, kenenkään oikeuksia ei ollut loukattu. Mikäli tilaa ei olisi myyty Henrik Saukonpään eläessä, Seppälä olisi joka tapauksessa tullut vaatimaan, että kyseinen maatila annetaan hänelle perintökaaren tarkoittamana soveliaana tilanpidonjatkajana. Henrik ja Maire Saukonpään tekemistä keskinäisistä testamenteista ilmeni, että Henrik Saukonpää oli ollut erityisen huolissaan siitä, että tila säilyisi elinkelpoisena. Koska Seppälä oli kaupantekohetkeen mennessä työskennellyt tilalla jo runsaat kolme vuotta ja oli koulutukseltaan sopivin tilaa hoitamaan, Henrik Saukonpää oli katsonut parhaaksi vaihtoehdoksi tilan luovuttamisen Seppälälle. Puolisoiden keskinäisessä testamentissa oli lisäksi määräys, jonka mukaan omaisuutta, jonka perillinen muodossa tai toisessa vanhemmiltaan tai toiselta heistä oli saanut, ei ollut pidettävä ennakkoperintönä muuta kuin siinä tapauksessa, että luovutuskirjassa oli nimenomaan toisin määrätty. Kun kaupan tarkoituksena oli siten yksinomaan turvata tilanpidon jatkuminen häiriöittä ja tilan säilyttäminen elinkelpoisena kokonaisuutena ja kun kauppa oli tehty perintökaaren 25 luvun säännöksiä noudattaen, ei voinut olla kysymys mistään suosimisesta. Tilan käypä arvo oli Seppälän hankkiman asiantuntijalausunnon mukaan 6,5 - 7,0 miljoonaa markkaa.</p>
        <p>Koska pesän varoihin ei tullut lisätä mitään perukirjassa mainitsemattomia varoja, lakiosien suuruuden laskemista ja vahvistamista koskeva vaatimus oli perusteeton ja lisäksi Henrik Saukonpään kuolinpesään jo määrätyn pesänjakajan toimivaltaan kuuluva.</p>
        <p>Seppälä on kiistänyt kanteen ja vaatinut korvausta oikeudenkäyntikuluistaan korkoineen.</p>
      </div>
      <div>
        <h3>Raastuvanoikeuden päätös 8.12.1989</h3>
        <h3>Kuolinpesää ynnä muuta koskevista tosiseikoista</h3>
        <p>Henrik Saukonpää oli syntynyt 17.3.1913 ja kuollut 27.8.1986. Hänen oikeudenomistajiaan olivat leski Maire Saukonpää, pojat Antero ja Mikko Saukonpää sekä tytär Seppälä. Perunkirjoitus Henrik Saukonpään jälkeen oli aloitettu 21.11.1986 ja päätetty 27.1.1987. Perukirjan mukainen vainajan varojen säästö oli ollut 5 114 692,41 markkaa ja pesän säästö 5 915 948,95 markkaa. Perukirjaan merkityt varat olivat pääasiassa pankkitalletuksia, erinäisiä saatavia, pörssiosakkeita ja asuntoosakkeita. Henrik ja Maire Saukonpäällä ei ollut avioehtosopimusta. Heillä oli 4.6.1986 allekirjoitettu keskinäinen testamentti, jonka Maire Saukonpää oli valvonut 24.10.1986. Testamentissa oli määrätty muun muassa seuraavaa.</p>
        <p>- Toisen puolisoista kuoltua oli se osa ensiksi kuolleen jäämistöstä, mikä vastasi rintaperillisten lakiosaa hänen jälkeensä, erotettava pesästä ja luovutettava rintaperillisille täydellä omistus- ja hallintaoikeudella. Eloonjääneellä puolisolla oli kuitenkin oikeus halutessaan suorittaa lakiosaa vastaava määrä rahana.</p>
        <p>- Se osa ensiksi kuolleen jäämistöstä mitä ei edellisen kohdan mukaan ollut käytetty lakiosien suorittamiseen rintaperillisille, meni täydellä omistusoikeudella eloonjääneelle puolisolle. Molempien puolisoiden kuoltua tässä mainittu osa ensiksi kuolleen jäämistöstä oli jäävä täydellä omistusoikeudella puolisoiden tyttärelle Seppälälle tai, jos hän tällöin jo oli kuollut, hänen rintaperillisilleen.</p>
        <p>- Molempien puolisoiden kuoltua oli viimeksi kuolleen omaisuus edellisessä kohdassa mainittua omaisuutta lukuunottamatta jaettava siten, että puolisoiden pojat Antero ja Mikko Saukonpää tai heidän rintaperillisensä saivat vain sen osan viimeksi kuolleen puolison jäämistöstä, mikä vastasi heidän lakiosaansa viimeksi kuolleen jälkeen ja Seppälä tai hänen rintaperillisensä saivat kaiken muun osan viimeksi kuolleen jäämistöstä.</p>
        <p>- Omaisuutta, minkä puolisoiden perilliset olivat muodossa tai toisessa puolisoilta molemmilta tai jommalta kummalta saaneet, ei ollut pidettävä ennakkoperintönä ellei luovutuskirjaa ollut toisin määrätty.</p>
        <p>Kauppakirjalla 12.12.1985 ja 10.1.1986 päivätyllä kauppakirjan oikaisulla Henrik Saukonpää oli myynyt Seppälälle omistamansa tilojen Saukko, Repo, Jokiniitty ja Lehtilä RN:ot 2:66, 2:68, 3:12 ja 2:56 Korpilahden kunnan Särkijoen kylästä sekä tilojen Kirkonmiehenniitty ja Jokiniitty RN:ot 1:25 ja 1:39 Korpilahden kunnan Korpilahden kylässä muodostaman maatilakokonaisuuden rakennuksineen, maatalousirtaimistoineen ja kotieläimineen yhteensä 2 840 169 markan kauppahinnasta. Kauppahinta oli jakaantunut siten, että kaupan kohteena olevista tiloista rakennuksineen oli suoritettu 2 643 161 markkaa, maatalousirtaimistosta 126 318 markkaa ja kotieläimistä 70 690 markkaa. Kauppahinnasta oli suoritettu käteisenä kaupantekotilaisuudessa 1 668 750 markkaa, joka oli kuitattu saaduksi kauppakirjan allekirjoituksin. Loppukauppahinta 1 171 419 markkaa oli jäänyt Seppälän velaksi Henrik Saukonpäälle ja sen suorittamisesta oli määrä sopia erikseen. Omistus- ja hallintaoikeus oli siirtynyt ostajalle heti.</p>
        <p>Sanottu maksamaton kauppahinta oli merkitty Henrik Saukonpään perukirjaan saatavana.</p>
        <p>Jutun asianosaisten välisen toisen lakiosan täydennystä ynnä muuta koskeneen riita-asian asiakirjoista (SX 87/201) ilmeni, että sanotun asian ainoassa käsittelyssä 6.10.1987 Henrik Saukonpään pesän ilmoittaja Maire Saukonpää oli Antero ja Mikko Saukonpään vaatimuksesta valallaan vahvistanut perukirjaan antamansa vakuutuksen oikeaksi. Perukirjaan tehdyn merkinnän mukaan vainaja ei ollut elinaikanaan antanut muuta lahjaa tai ennakkoperintöä kuin 6.1.1986 päivätyllä lahjakirjalla Seppälälle lahjoitetut Oy Kasviöljy-Växtolje Ab:n osakkeet, jotka oli otettava huomioon perintöveroa määrättäessä.</p>
        <p>Antero ja Mikko Saukonpää olivat perunkirjoituksessa vaatineet, että edellä selostettu Henrik Saukonpään ja Seppälän välinen kiinteistön kauppa olisi perintökaaren 7 luvun 3 §:n ja 20 luvun 4 §:n säännösten nojalla otettava perunkirjoituksessa huomioon Antero ja Mikko Saukonpään perunkirjoitustilaisuuteen laatimassa muistiossa esitetyin tavoin. Pesän ilmoittaja Maire Saukonpää oli vastustanut vaatimusta katsoen, että kyseinen kauppa ei ollut sellainen kuin kyseisissä lainkohdissa tarkoitettiin. Maire Saukonpään käsitys oli ollut, että vaatimus oli asiaton, koska mainittu kiinteistön kauppa oli maatilahallituksen sukupolvenvaihdoksesta antamien ohjeiden mukainen ja perustui Muuramen verotoimiston antamaan lausuntoon.</p>
        <p>Raastuvanoikeus oli 3.4.1987 määrännyt asianajaja Kari Kososen Henrik Saukonpään kuolinpesän pesänjakajaksi. Pesänjakaja oli kirjallisessa lausunnossaan ilmoittanut kieltäytyvänsä suorittamasta jakoa ennen kuin nyt kysymyksessä oleva kanne oli lainvoimaisesti ratkaistu.</p>
      </div>
      <div>
        <h3>Lakiosan täydennystä koskevan vaatimuksen esittämisestä määräajassa</h3>
        <p>Kantajat olivat myöntäneet, että Henrik Saukonpää oli ilmoittanut heille kaupasta puhelimitse uudenvuoden päivänä 1986 kertomatta kuitenkaan mitään kaupan ehdoista tai kauppahinnastakaan muuta kuin että se oli "sopiva". Maire Saukonpää oli oikeudessa vahvistanut, että puhelinkeskustelussa oli luvattu antaa yksityiskohtaiset tiedot kaupasta myöhemmin. Kantajat olivat ilmoituksensa mukaan saaneet kauppakirjan nähtäväksi syksyllä 1986 ja tuolloin vain vähän ennen perunkirjoituksen toimittamista.</p>
        <p>Asiassa oli selvitetty, että Mikko Saukonpää oli 5.9.1986 päivätyllä kirjeellä pyytänyt ennakkotietoa tilan kaupasta Muuramen eli aikaisemmin mainitun maatilakokonaisuuden verotuskunnan verojohtajalta kauppakirjan luonnoksella, joka olennaisilta kohdiltaan kuten esimerkiksi kauppahinnan osalta oli toteutetun kaupan kanssa samansisältöinen ja jossa myyjäksi oli merkitty Seppälä ja ostajaksi Mikko Saukonpää. Asiassa todistajana kuultu Suomen Yhdyspankki Oy:n notariaattiosaston lakimies oli lisäksi todistajana kertonut, että Henrik Saukonpää oli jo alkukesällä 1986 halunnut selvittää pankkisalaisuuden pitävyyttä todistajan pankissa, koska Mikko Saukonpää oli saanut haltuunsa jäljennöksen 12.12.1985 allekirjoitetusta kauppakirjasta ja siihen 10.1.1986 tehdystä lisäyksestä.</p>
        <p>Edelleen asiassa todistajina kuullut metsänhoitaja Simo Hannelius ja maatalous- ja metsätieteiden kandidaatti Tauno Karhula olivat kertoneet, että he olivat kesällä 1986 laatineet Mikko ja Antero Saukonpään pyynnöstä arvion aikaisemmin mainitun tilakokonaisuuden arvosta. Kirjallinen arvio oli päivätty 15.12.1986, mutta Karhulan todistajanlausunnosta ilmeni, että toimeksianto arvion laatimiseen oli saatu jo kesällä. Karhula oli aloittanut arvion edellyttämät maastotutkimukset heinäkuun lopulla 1986.</p>
        <p>Perintökaaren 7 luvun 10 §:n mukaan lakiosan täydennystä oli vaadittava kanteella vuoden kuluessa siitä, kun perillinen oli saanut tiedon perittävän kuolemasta ja siitä perittävän tekemään lahjoitukseen tai muuhun oikeustoimeen sisältyvästä määräyksestä, joka loukkasi hänen oikeuttaan lakiosaan, kuitenkin viimeistään 10 vuoden kuluessa perittävän kuolemasta.</p>
        <p>Oikeuskäytännössä (KKO 1968 II 100) säännöstä oli tulkittu siten, että vuoden aika oli luettu perittävän jälkeen toimitettavasta perunkirjoituksesta, koska lakiosaperillisen oli katsottu vasta siinä saaneen perittävän tekemästä oikeustoimesta sellaisen tiedon, että hänellä oli ollut edellytykset harkita, oliko tuolla oikeustoimella loukattu hänen oikeuttaan lakiosaan perittävän jälkeen ja missä määrin näin oli tapahtunut. Sanottu tulkinta oli saanut tukea myös oikeuskirjallisuudessa.</p>
        <p>Henrik Saukonpään kuolinpesässä oli perukirjan mukaan huomattava varallisuus. Asiassa ei ollut selvitetty, että kantajat olisivat ennen perunkirjoitusta tienneet sanotun varallisuuden määrästä ja laadusta. Vaikka oli ilmeistä, että kantajat olivat tienneet tilojen kaupasta ja kauppaehdoista jo varsin varhaisessa vaiheessa ja viimeistään 5.9.1986, heillä ei ollut ollut kauppakirjan ehtojen lisäksi sellaista tietoa pesän varallisuudesta, että heillä olisi ollut edellytyksiä harkita, oliko tuolla oikeustoimella loukattu heidän oikeuttaan lakiosaan Henrik Saukonpään jälkeen ja missä määrin näin oli tapahtunut. Tämän vuoksi raastuvanoikeus, ottaen huomioon, että perunkirjoitus Henrik Saukonpään jälkeen oli saatettu loppuun 27.1.1987 ja haaste jutussa oli annettu Seppälälle tiedoksi 3.11.1987, on katsonut, että lakiosan täydennystä koskeva kanne oli pantu vireille perintökaaren 7 luvun 10 §:ssä tarkoitetussa määräajassa.</p>
      </div>
      <div>
        <h3>Maatilakokonaisuuden arvosta esitetty näyttö</h3>
        <p>Edellä mainitun lausunnon maatilakokonaisuuden arvosta olivat kantajien pyynnöstä laatineet metsänhoitaja Hannelius ja maatalous- ja metsätieteiden kandidaatti Karhula. Molempia oli kuultu asiassa todistajina.</p>
        <p>Seppälä oli esittänyt maatilakokonaisuuden arvosta ja Hanneliuksen ja Karhulan lausunnosta professori Matti Keltikankaan lausunnon. Myös Keltikangasta oli kuultu asiassa todistajana. Hannelius ja Keltikangas olivat kumpikin erikseen vielä laatineet täydentävän lausunnon toistensa lausunnoista ja vielä vahvistaneet ne todistajina oikeiksi.</p>
        <p>Lisäksi maatilakokonaisuuden arvosta oli kuultu todistajina professori Matti Leikolaa ja vastaaja Seppälän aviopuolisoa maanviljelijä, maatalous- ja metsätieteen tohtori Kustaa Seppälää.</p>
        <p>Hannelius toimi metsäntutkimuslaitoksessa metsänhoitajana ja tutkijana ja hän oli ilmoittanut suorittaneensa niin sanotun metsätutkinnon ja kandidaatin tutkinnon. Kiinteistönarviointiopissa Hannelius oli suorittanut virkatutkinnon laudatur arvosanan.</p>
        <p>Keltikangas oli Helsingin yliopiston metsätalouden liiketieteen professori. Metsätalouden liiketiede käsitteli kaikkia niitä liiketaloustieteen kysymyksiä, joita metsätalouteen sovellettuna opetettiin. Eräs niistä oli metsän arvon laskenta ja hinnoitus.</p>
        <p>Hannelius ja Keltikangas olivat kumpikin osaltaan selostaneet laajaa tutkimus- ja julkaisutoimintaansa.</p>
        <p>Esitetystä selvityksestä ilmeni, että myytyyn tilakokonaisuuteen kuuluivat Korpilahden kunnassa Särkijoen kylässä sijaitsevat erilliset palstat Saukko, Repo, Jokiniitty ja Lehtilä, RN:ot 2:66, 2:68, 3:12 ja 2:56 ja Korpilahden kylässä sijaitsevat palstat Kirkonmiehenniitty ja Jokiniitty RN:ot 1:25 ja 1:39. Talouskeskus sijaitsi noin 8,5 kilometrin etäisyydellä kunnan keskustasta. Tilojen peltopinta-ala oli 33 hehtaaria, metsätalousmaan pinta-ala 587,4 hehtaaria, tiealueet 1,5 hehtaaria ja tontti 2,2 hehtaaria eli yhteensä 624,1 hehtaaria. Pellot olivat rinnemaita, pääosin salaojitettuja ja osin epäyhtenäisiä. Kotipalsta rajoittui Päijänteeseen. Ryhinsaaren palsta mukaanlukien tilojen rantaviivan pituus oli noin 6 kilometriä.</p>
      </div>
      <div>
        <h3>Hanneliuksen ja Karhulan lausunto</h3>
        <p>Lausunnossa tilojen arvo oli arvioitu omaisuusosittain, koska vastaavista kiinteistöistä ei lausunnon mukaan juuri tehty kauppoja. Arviointimenetelmänä eri omaisuusosien arvon määrityksessä oli käytetty kauppa-arvomenetelmää. Menetelmän vertailuaineistona olivat viljelmän osalta maanmittaushallituksen kauppahintarekisteri ja maanmittaushallituksen tutkimus pellon hinnasta vuosina 1981 - 1985, metsälön osalta maanmittaushallituksen ja metsäntutkimuslaitoksen yhteistyössä keräämän metsälöiden kauppahintatutkimuksen aineisto vuodelta 1984 tehdyistä kiinteistökaupoista Keski-Suomen läänissä, rantatonttien osalta kiinteistöjen kauppahintatilasto vuodelta 1985 sekä kiinteistöjen hintakehityksen seuranta. Arvon määrityksessä oli myös otettu huomioon eri omaisuusosien realisoimismahdollisuus. Tilalla sijaitsevat rakennukset ja irtaimisto eivät sisältyneet arviointiin.</p>
        <p>Tilan ranta-alueet oli arvioitu kahden vaihtoehdon mukaisesti, ensinnä normaalin haja-asutusalueiden perusrakennusoikeuden perusteella ja toiseksi olettaen, että alueelle laadittiin rantakaava, jolloin alueelta voitaisiin lohkoa kaksinkertainen määrä tontteja lomarakennuspaikoiksi. Lausunnossa ranta-alueen arvoksi oli saatu ensimmäisen vaihtoehdon mukaan 1 710 000 markkaa ja toisen vaihtoehdon mukaan 4 995 000 markkaa.</p>
        <p>Peltojen arvon osalta lausunnossa todettiin, että peltoalueilla oli mahdollista kysyntää, koska alle kahdeksan kilometrin etäisyydellä sijaitsi useita elinkelpoisia maatiloja. Maanmittaushallituksen hintatason arvio ja rakentamattomien, yksinomaan viljeltyä maata käsittäneiden peltokauppojen kauppahintatilaston mukaan vuonna 1985 Jyväskylän maatalouspiirin alueella nyt kysymyksessä olevien peltojen arvoksi oli merkitty 330 000 markkaa.</p>
        <p>Hakattavissa olevan puuston hakkuuarvon osalta lausunnossa todettiin, että tilan puusto voitaisiin myydä kahden vuoden kuluessa. Hakattavissa olevan puuston käypä arvo oli vuonna 1985 ollut 10 200 000 markkaa.</p>
        <p>Kun puuston myyntimahdollisuudet oli ensin käytetty hyväksi, metsäalueen arvoksi oli lausunnossa katsottu vuonna 1985 2 100 000 markkaa.</p>
        <p>Yhteenvedossa eri omaisuusosien käyvistä arvoista vuonna 1985 todettiin tilakokonaisuuden arvon olevan siitä riippuen, laskettiinko arvo rantojen perusrakennusoikeuden perusteella vai mahdollisen rantakaavan mukaisesti, joko 14 180 000 markkaa tai 15 380 000 markkaa.</p>
      </div>
      <div>
        <h3>Keltikankaan lausunto</h3>
        <p>Keltikangas oli lausuntonsa johdanto-osassa ilmoittanut esittävänsä oman käsityksensä Hanneliuksen ja Karhulan edellä selostetusta lausunnosta sekä huomauttanut, että hänen käytettävänään oli lisäksi ollut tiloille vuonna 1981 laadittu metsätaloussuunnitelma kuviotietoineen sekä tiedot tiloilla vuosina 1981 - 1985 suoritetuista hakkuista ja metsänhoitotöistä.</p>
        <p>Keltikangas oli huomauttanut, että käsitteellä maatilan käypä arvo tarkoitettiin yleensä hintaa, joka vastaavanlaisista maatiloista markkinoilla keskimäärin maksettiin. Kun asiaa tarkasteltiin yksittäisen tilan kannalta, voitiin myös puhua siitä todennäköisestä kauppahinnasta, joka maatilasta saataisiin, jos se myytäisiin vapailla markkinoilla. Kaupan kohteeksi ymmärrettiin tällöin tila kokonaisuutena, ei osiin jaettuna. Kun Hanneliuksen ja Karhulan lausunnossa tilojen käyvän arvon määrittäminen oli perustettu edellä mainittuun "jaa osiin ja myy erikseen" - ajatteluun, voitiin Keltikankaan mielestä todeta, että tällä menetelmällä laskettu käyvän hinnan ennuste johti jo periaatteessa yliarvioon, sillä tällaisia hintoja ei maatilaa tuotantovälineenään käyttävä ostaja pystyisi maksamaan. Käytetyllä menetelmällä laskettava tulos ei siis osoittanut maatilan käypää hintaa vaan lähinnä korkeinta mahdollista hintaa, jonka keinottelemaan pyrkivä ostaja voisi tilasta maksaa, jos halvemmalla ei saisi.</p>
        <p>Keltikangas oli lausunnossaan laajalti arvostellut Hanneliuksen ja Karhulan laatimaa lausuntoa kunkin tilan osa-alueen osalta todeten muun muassa, että Hanneliuksen ja Karhulan lausunnossa ranta-alueet oli oletettu myytäväksi joko ilman rantakaavoitusta tai rantakaavan laadinnan jälkeen. Kummassakin tapauksessa verottaja tulkitsisi menettelyn ammattimaiseksi kiinteistökaupaksi. Hanneliuksen ja Karhulan lausunnossa ei ollut lainkaan pohdittu, miten tämä vaikuttaisi maanomistajan myynneistä saamaan nettotuloon. Toisaalta mikäli rantaalueet verotuksen välttämiseksi myytäisiin yhtenä jakamattomana kokonaisuutena, kauppahinta ei olisi läheskään Hanneliuksen ja Karhulan käyttämien hintojen mukainen. Kunnan myönteinen suhtautuminen näinkin lähellä kuntakeskusta sijaitsevan yleiseenkin käyttöön soveltuvan ranta-alueen lomarakentamiseen ei ollut ilman muuta selvää. Jos suhtautuminen olisi kielteinen, myyntimahdollisuudet saattaisivat olla paljon huonommat kuin Hanneliuksen ja Karhulan lausunnossa oli oletettu. Mainitussa lausunnossa pellot oli ajateltu myytäviksi lisämaana ja hinnoitettu sellaisena. Tarkemmin ei ollut pohdittu peltojen soveltuvuutta lähistöllä sijaitsevien tilojen tarpeisiin. Kun Saukon tilan pellot olivat pääosin varsin jyrkkiä rinnepeltoja, niiden soveltuvuus viljan viljelyyn oli huono eikä voimaperäinen käyttö viiden kilometrin etäisyydeltä ollut enää kovin kannattavaa. Lausunnossa oli puustosta oletettu kaikki hakkuukelpoiset osat eli 74 prosenttia hakattavaksi kahden vuoden kuluessa, minkä jälkeen noin 200 hehtaaria olisi aukeana ja uudistumisvelvoitteen alaista. Tästä aiheutuvia varsin merkittäviä kustannuksia ei ollut otettu huomioon vähennyksenä. Mikäli lausunnossa oli oletettu, että velvoite voitiin siirtää jäljelle jääneen metsäalueen ostajalle, metsäalueen laskettu kauppa-arvo oli tällöin kyseisten kustannusten verran ylimitoitettu. Summa oli ainakin 800 000 markkaa. Edelleen osa metsistä ja ranta-alueet oletettiin laskelmassa myytäviksi kahteen kertaan: ensin puusto ja maapohja kumpikin erikseen ja sitten sama rantatontteina. Rantatonttien hinnoittelussa ei ollut lainkaan pohdittu, mitä ostohalukkuuteen ja hintaan vaikuttaisi se, että tontit ja ympäristö hakattaisiin suurilta osin aukeaksi. Edellä esitettyjen näkökohtien perusteella Keltikangas ei pitänyt Hanneliuksen ja Karhulan hinta-arviota luotettavana edes havittelumielessä liikkeellä olevalle sijoittajalle laskettavana arviona siitä, mitä tiloista ne osina edelleen myymällä voitaisiin parhaimmillaan saada. Vielä huonommin arvio soveltui käytettäväksi arviona sukupolvenvaihdoskaupassa siirtyvän omaisuuden arvosta. Tällöinhän tila on tarkoitettu siirtymään polvelta toiselle edelleen kokonaisuutena viljeltäväksi, ei paloiteltavaksi ja lisämaana kaupiteltavaksi.</p>
        <p>Keltikangas oli esittänyt omia arvostelevia näkemyksiään tilojen omaisuusosilta keskeisimmän eli metsän hinnoitteluperusteista ja arvioista. Omassa yhteenvedossaan tilojen käyväksi hinnaksi Keltikangas oli päätynyt metsän osalta 6,52 miljoonaan, pellon osalta 0,24 miljoonaan ja ranta-alueen osalta 0,56 miljoonaan markkaan. Tilojen käypä hinta oli siten yhteensä 7,32 miljoonaa markkaa. Käyvän hinnan arvioon eivät tässä Keltikankaan lausunnossa olleet sisältyneet rakennukset eikä irtaimisto. Myöhemmin oikeuteen antamassaan täydennyslausunnossa Keltikangas oli, saatuaan nähtäväkseen tiloille valmistuneen uuden metsätaloussuunnitelman, arvioinut tilojen käyväksi hinnaksi 6,5 - 7 miljoonaa markkaa.</p>
        <p>Vastaaja Seppälän aviopuoliso Kustaa Seppälä oli todistajana kertonut, että kysymyksessä olivat tilat, joissa oli runsaat 30 hehtaaria peltoa ja runsaat 500 hehtaaria metsää. Pellot olivat sen laatuisia, että ainoa järkevä tuotantomuoto oli kotieläintalous. Tilojen pääasiallinen tuotantomuoto oli ollut maidontuotanto. Tällä hetkellä tiloilla oli 15 lehmää, saman verran pienkarjaa, lampaita hieman yli 30, kaksi hevosta ja noin 60 kanaa. Pellot olivat jyrkkiä rinnemaita, ja ne kaikki sijaitsivat Särkijoki-nimisen puron varressa molemmin puolin noin puolentoista kilometrin matkalla 100 -150 metriä leveänä nauhana ja viettivät jyrkästi puroon. Osa pelloista oli niin jyrkkiä, että niillä ei nykyisillä korjuukoneilla pystynyt liikkumaan. Sen vuoksi niitä saatettiin käyttää ainoastaan laitumena. Neljännes pelloista oli tämän laatuisia. Maasto oli muutenkin rikkonaista, ja puroon virtasi jyrkiltä rinteiltä molemmin puolin useita pienempiä puroja, jotka katkoivat peltomaisemaa niin, että peltopinta-ala 32,5 hehtaaria oli 38 erillisessä lohkossa. Pelloilla viljeltiin tällä hetkellä pääasiassa nurmikasveja laitumeksi ja vihantanurmeksi. Todistaja Seppälä oli arvellut, että tilojen hinta siinä tapauksessa, että ne myytiin vapaassa kaupassa eniten tarjoavalle ja että ostajana olisi metsäteollisuusyritys tai maatalousoppilaitos tai jokin maatalouden tutkimuskeskus, joka ostaisi itselleen koetilan, saattaisi olla Keltikankaan esittämää suuruusluokkaa. Yksityinen henkilö ei kuitenkaan sillä hinnalla kykenisi tilanpitoa enää jatkamaan. Hanneliuksen arviota Seppälä oli pitänyt aivan liian korkeana muun muassa sillä perusteella, että syksyllä 1988 tehdyn uuden metsätaloussuunnitelman mukaan käyttöpuun määrä eli se, minkä metsästä voitiin laskea saatavan pinoon, oli 74.000 kiintokuutiometriä. Hanneliuksen laskelmissa tämä olisi ollut 107.000 kiintokuutiometriä eli 44 prosenttia suurempi. Jo pelkästään tällä perusteella Seppälä ei pitänyt Hanneliuksen arviota luotettavana.</p>
        <p>Todistaja Leikola, joka oli todennut, että metsän arviointitiede ei ollut hänen erityisalaansa, oli katsonut, että Hannelius oli pätevä arvioimaan maatilakiinteistöjä ja että Hanneliuksen käyttämät tutkimusmenetelmät olivat niitä, joita tämän tapaisissa maatilakiinteistöarvioinneissa yleisesti käytettiin. Leikola oli kuitenkin korostanut, että lopullinen tämän kaltaisten maakiinteistöjen arviointi perustui aina tehtyihin kauppoihin.</p>
        <p>Tilojen verotuskunnassa ei kauppa ollut esitetyn selvityksen perusteella aiheuttanut veroseuraamuksia, koska verotoimiston laskelma tilojen käyvästä arvosta oli ollut niin lähellä suoritettua kauppahintaa. Vainajan kotipaikan verotuskunnassa Seppälän oli katsottu saaneen 8 miljoonan markan arvoisen lahjan, josta oli määrätty 693 176,35 markan suuruinen lahjavero. Vero oli perintöverolain 63 a §:n nojalla jätetty kuitenkin 5 000 markan ylittävältä osalta maksuunpanematta.</p>
      </div>
      <div>
        <h3>Maatilankaupan tausta</h3>
        <p>Asiassa oli selvitetty, että Saukonpään puolisot olivat laatineet ainakin kolme keskinäistä testamenttia eli 5.6.1980, 10.5.1983 ja 4.6.1986 allekirjoitetut testamentit. Testamentissa, joka oli allekirjoitettu 5.6.1980, leskelle oli määrätty täysi hallinta- ja käyttöoikeus ensiksi kuolleen pesäosuuteen sekä siitä saatavaan tuottoon ilman tilintekovelvollisuutta. Testamentin kohdassa 3 oli seuraava määräys: "Korpilahden kunnan Särkijoen kylässä omistamamme Saukon tilan ja sen kanssa yhdysviljelyksessä olevien muiden tilojen kohtalo on meille läheinen ja tunnemme sen tärkeäksi. Tämän vuoksi on tavoitteenamme, että tila säilyy elinkelpoisena. Sen takia olemme päätyneet siihen, että tilojen tulee kokonaisuutena siirtyä yhdelle ainoalle perillisistämme. Koska tyttäremme Irma Saukonpää on suorittanut maa- ja metsätaloustieteellisen loppututkinnon, on hänellä tilan ja eritoten sen metsän järkiperäiseen hoitoon nähdäksemme parhaimmat edellytykset.</p>
        <p>Tämän vuoksi on, jos joku lapsistamme vaatii lakiosaansa, Irma Saukonpäälle annettava koko hänen osuutensa jaettavana olevasta jäämistöstä osana näistä kiinteistöistä. Muu osa niistä on sisällytettävä meistä jälkeen elävälle tämän avio-oikeuden perusteella tulevaan osuuteen ja hänen hallittavakseen jäävään omaisuuteen."</p>
        <p>Jäljempänä testamentissa oli määrätty, että molempien puolisoiden kuoltua Irma Saukonpää eli nykyisin Seppälä oli saava Saukon tilasta ja sen kanssa yhdysviljelyksessä olevista tiloista elävine ja kuolleine irtaimistoineen kaiken sen, mitä hän jo aikaisemmin ei ollut saanut ja puolisoiden pojat Antero ja Mikko Saukonpää kumpikin puolet kaikesta muusta puolisoiden omaisuudesta. Mikäli Irma Saukonpään saadessa Saukon tilan Antero ja Mikko Saukonpää eivät saisi lakiosiaan, Irma Saukonpäällä oli oikeus halutessaan suorittaa lakiosasta puuttuva osa kokonaan tai osaksi rahassa. Testamentin 6 kohdassa oli määrätty, että omaisuutta, minkä puolisoiden perilliset olivat muodossa tai toisessa puolisoilta molemmilta tai jommalta kummalta saaneet, ei ollut pidettävä ennakkoperintönä ellei luovutuskirjassa ollut toisin määrätty. Lisäksi testamentissa oli määräys, että ellei puolisoiden jälkeen vastoin kaikkea olettamusta jäisi rintaperillisiä, puolisoiden koko omaisuus oli molempien heistä kuoltua lankeava Helsingin yliopiston maatalous- ja metsätieteelliselle tiedekunnalle toivomuksin, että Saukon tilaa ja sen kanssa yhdysviljelyksessä olevia tiloja mikäli mahdollista käytettäisiin koetilana ja / tai -opetustarkoituksiin.</p>
        <p>Puolisoiden 10.5.1983 allekirjoittama keskinäinen testamentti sisälsi edellä selostettuja vastaavat määräykset kuitenkin siten muutettuina, että Antero ja Mikko Saukonpäälle oli molempien puolisoiden kuoltua tuleva vain heidän lakiosansa Seppälän saadessa kaiken muun omaisuuden. Puolisoiden 4.6.1986 allekirjoittamassa testamentissa, jolloin maatilakokonaisuuden kauppa oli jo tehty, leskelle oli rintaperillisten lakiosien erottamisen jälkeen määrätty täysi omistusoikeus ensiksi kuolleen jäämistöön.</p>
        <p>Asiassa oli tältä osin kuultu todistajana vuonna 1983 allekirjoitetun testamentin laatinutta lakimiestä, joka oli muutoinkin toiminut Saukonpään puolisoiden lainopillisena neuvonantajana sekä toimittanut perunkirjoituksen Henrik Saukonpään jälkeen, sekä Suomen Yhdyspankki Oy:n notariaattiosaston lakimiestä, joka oli neuvotellut ja valmistellut maatilakokonaisuuden kauppakirjan.</p>
        <p>Ensin mainittu todistaja oli kertonut, että vuoden 1983 testamentin tarkoituksena oli mahdollisuuksien mukaan turvata se, että Seppälä saisi tilat itselleen ilman, että siitä koituisi hänelle kohtuuttoman suurta rasitusta. Todistaja oli lisäksi kertonut, että Saukonpään puolisoiden kanssa käydyistä keskusteluista saattoi tehdä sellaisia johtopäätöksiä, että jonkinlaista kitkaa itse perhesuhteissakin oli ollut ja että tämän vuoksi pojille oli myönnetty myöhemmässä testamentissa vain lakiosa. Maatilakokonaisuuden kauppaa oli ryhdytty harkitsemaan sen vuoksi, että pelättiin, että jos kaikki tämä tapahtuisi vasta jomman kumman Saukonpään puolison kuoleman jälkeen, saattoi syntyä testamentin moiteoikeudenkäynti tai pesänselvityksen muu lykkääntyminen. Tämä olisi saattanut aiheuttaa katkoksen tilan hoidossa. Todistajalla oli sellainen käsitys, että kysymyksessä oli ollut perintötila ja että se olisi ollut Saukonpään suvun hallussa pitempään. Nimenomaan tämä oli yksi syistä minkä vuoksi Saukonpään puolisot halusivat että tila säilyisi ehjänä kokonaisuutena ja jakamattomana.</p>
        <p>Jälkimmäinen todistaja oli kertonut aloittaneensa neuvottelut tilakokonaisuuden kaupasta Saukonpään puolisoiden kanssa 26.6.1985. Tapaaminen oli tuolloin koskenut lähinnä sitä, että Henrik Saukonpää halusi varmistaa maatilan jatkuvuuden ja sen pysymisen Saukon suvussa. Henrik Saukonpää oli lisäksi epäillyt sitä, että jos maatilakokonaisuus hänen kuolemansa jälkeen olisi vielä pesässä, niin erityisesti hänen poikansa Mikko Saukonpää rupeaisi asiasta riitelemään. Henrik Saukonpään kertoman mukaan Mikko Saukonpään elämäntavat olivat sellaiset, että häneen ei voinut tässä asiassa luottaa. Tuolloin keskustelussa käsiteltiin erilaisia vaihtoehtoja asian järjestämiseksi ja yhtenä niistä oli suora lahjoitus, joka suljettiin pois sen takia, että se olisi epäedullinen muita perillisiä kohtaan. Siten oli päädytty kauppaan, joka alkuperäiseltä ajatukseltaan oli lähinnä vaihto. Tyttären omistamat huoneistot vaihdettaisiin näihin kiinteistöihin ja tytär maksaisi välirahaa. Henrik Saukonpää oli myöhemmin itse ehdottanut menettelyä, jossa otettaisiin pohjaksi perintökaaren 25 luvussa säädellyt laskemisperusteet sitä tapausta varten, että maatila lunastetaan perinnönjaossa. Kauppahinta oli sitten laskettu Muuramen verotoimistosta saadun verotusarvotodistuksen arvojen perusteella perintökaaren 25 luvun säännöksiä noudattaen. Henrik Saukonpään toivomuksesta vaihtokirjan asemesta oli tehty kaksi erillistä kauppakirjaa, joista toisessa Henrik Saukonpää osti tyttäreltään mainitut osakehuoneistot.</p>
        <p>Asiassa oli lisäksi selvitetty, että Seppälä ja hänen puolisonsa olivat muuttaneet maatilalle asumaan vakinaisesti vuonna 1982. Tuolloin he olivat lomien aikana ja vapaa-aikoina ryhtyneet tekemään tilalla töitä. Päätoimisesti he olivat työskennelleet maatilalla vuoden 1985 alusta lukien. Seppälän oli lisäksi selvitetty käyneen maatilalla jo opiskeluajoistaan 1970-luvun lopusta lähtien lomittamassa silloista karjanhoitajaa. Esitetyn selvityksen mukaan Antero Saukonpää oli käynyt maatilalla vuonna 1980 auttamassa vanhempiaan, mutta ei tämän jälkeen ostettuaan oman maatilan. Mikko Saukonpää ei ollut esitetyn selvityksen perusteella lainkaan osallistunut maatilan töihin.</p>
      </div>
      <div>
        <h3>Johtopäätökset maatilakokonaisuuden kaupasta</h3>
        <p>Saukonpään puolisoiden tarkoituksena oli ollut siirtää maatilakokonaisuus valitsemalleen soveliaalle tilanpidon jatkajalle eli tyttärelleen Seppälälle. Tämä oli alunperin ollut tarkoitus toteuttaa testamenttimääräyksellä. Eräänä syynä siirtää tilakokonaisuus Seppälälle kaupalla oli kuitenkin ollut pelko testamentin mahdollisesta moiteoikeudenkäynnistä ja sen tilan hoidolle mahdollisesti aiheuttamasta häiriöstä.</p>
        <p>Mitä tuli tilan arvoon, raastuvanoikeus on katsonut, että erityisesti silmälläpitäen Henrik Saukonpään pitkään harkittua ja useasti julkituotua toivomusta säilyttää suvun perintötila ehjänä ja elinkelpoisena kokonaisuutena yhden perheenjäsenen hallussa ja hoidettavana, ei tilan käyvän arvon määrityksen perustaksi voitu ottaa kantajien asiasta esittämää arviota. Toisaalta Henrik Saukonpään jälkeen jokaisen perillisen perintöja lakiosa tuli laskea siten kuin perintökaaren 2, 3, 6, 7 ja 8 luvuissa säädettiin. Vastaajien mainitsemat perintökaaren 25 luvun säännökset tulivat sovellettaviksi vasta jäämistöomaisuuden jaossa. Näin ollen se vastaajien ilmoittama seikka, että maatilakokonaisuuden kauppahinta Henrik Saukonpään vielä eläessä oli laskettu perintökaaren 25 luvun lähinnä verotukseen liittyviä säännöksiä noudattaen, ei ratkaissut, oliko kysymyksessä kanteessa tarkoitettu testamenttiin rinnastuva lahja tai lahja, jolla oli ilmeisesti tarkoitettu suosia sen saajaa lakiosaan oikeutettujen perillisten vahingoksi.</p>
        <p>Edellä kerrotun perusteella raastuvanoikeus on katsonut, että Henrik Saukonpään ja Seppälän välinen maatilakokonaisuuden kauppa oli ollut maatilakokonaisuuden arvon osalta osittain lahjan luontoinen.</p>
        <p>Edellä kerrotut seikat huomioon ottaen Saukon maatilakokonaisuuden arvona Henrik Saukonpään perinnönjaossa oli pidettävä 5 miljoonaa markkaa. Sanotun arvon ja tilasta Seppälän suorittaman kauppahinnan erotusta 2 159 831 markkaa oli pidettävä Henrik Saukonpään sellaisissa olosuhteissa eläessään antamana lahjana, että se oli tarkoituksensa puolesta rinnastettava testamenttiin ja, kun vastasyitä ei ollut näytetty olleen, lisättävä Henrik Saukonpään pesän varoihin.</p>
      </div>
      <div>
        <h3>Kantajien muut vaatimukset</h3>
        <p>Kanteen 3 ja 4 kohdissa esitettyjen vaatimusten osalta raastuvanoikeus on lausunut, että Henrik Saukonpään kuolinpesään oli määrätty pesänjakaja. Pesänjakajan toimivaltaan kuului lakiosien laskeminen sen jälkeen kun oikeus oli vahvistanut edellä kerrotulla tavalla pesän varoihin lisättävän testamenttiin rinnastettavan lahjan arvon. Kantajilla ei siten lakiosien laskemista ja vahvistamista koskevan vaatimuksen osalta ollut oikeussuojan tarvetta.</p>
        <p>Henrik Saukonpään ja Maire Saukonpään aikaisemmin mainitun keskinäisen testamentin 1-kohdassa on määrätty: "Toisen meistä kuoltua on se osa ensiksi kuolleen jäämistöstä, mikä vastaa rintaperillistemme lakiosaa hänen jälkeensä, erotettava pesästä ja luovutettava rintaperillisillemme täydellä omistus- ja hallintaoikeudella. Eloonjääneellä puolisolla on kuitenkin oikeus niin halutessaan suorittaa rintaperillisillemme jollekin tai joillekin heistä lakiosaa vastaava määrä tai osa siitä rahana".</p>
        <p>Kerrotuilla perusteilla raastuvanoikeus on jättänyt tutkimatta vaatimuksen Henrik Saukonpään rintaperillisten oikeiden lakiosien laskemisesta ja vahvistamisesta pesänjakajan toimivaltaan kuuluvana.</p>
        <p>Tutkiessaan asian muutoin raastuvanoikeus on, kanteen tältä osin enemmälti hyläten, vahvistanut, että 27.8.1986 kuolleen Henrik Saukonpään ja Seppälän välillä 12.12.1985 allekirjoitettu Saukon maatilakokonaisuuden kauppa on ollut tilan arvon 5 000 000 markan ja suoritetun kauppahinnan 2 840 169 markan erotuksen eli 2 159 831 markan osalta perittävän Henrik Saukonpään sellaisissa olosuhteissa ja sellaisin ehdoin eläessään antama lahja, että se oli tarkoituksensa puolesta rinnastettavissa testamenttiin ja sen vuoksi perintökaaren 7 luvun 3 §:n 3 momentin nojalla lisättävä Henrik Saukonpään kuolinpesän varoihin. Samalla raastuvanoikeus on, testamentin sanamuoto ja pesänjakajan määrääminen huomioon ottaen, hylännyt ennenaikaisena vaatimuksen Seppälän velvoittamisesta vastaamaan sen täyttämisestä, mitä kantajien lakiosista testamentin huomiotta jättämisestä huolimatta mahdollisesti puuttui.</p>
        <p>Seppälä on velvoitettu suorittamaan Mikko ja Antero Saukonpäälle yhteisesti korvaukseksi heillä asiassa olleista oikeudenkäyntikuluista 60 000 markkaa.</p>
      </div>
      <div>
        <h3>Helsingin hovioikeuden tuomio 20.11.1991</h3>
        <p>Hovioikeus, jonka tutkittavaksi Mikko ja Antero Saukonpää toiselta sekä Seppälä toiselta puolen olivat saattaneet asian, on lausunut seuraavaa.</p>
      </div>
      <div>
        <h3>Maatilakokonaisuutta koskeva luovutus</h3>
        <p>Henrik Saukonpää oli myynyt Seppälälle raastuvanoikeuden päätöksessä selostetussa tarkoituksessa ja päätöksessä kerrotuilla ehdoilla puheena olevan maatilakokonaisuuden maatalousirtaimistoineen. Luovutetusta omaisuudesta ja sen arvosta todistajina kuullut henkilöt olivat kertoneet raastuvanoikeuden päätöksessä kerrotulla tavalla. Kauppaa koskeneen, vainajan kotipaikan verotuskunnan kannanoton selostuksen osalta hovioikeus on todennut, että Helsingin perintöverolautakunta oli raastuvanoikeuden päätöksessä tarkoitetulla ratkaisullaan katsonut, että Seppälä oli puheena olevalla oikeustoimella saanut 8 000 000 markan omaisuuden ja että hyväksyttyjen vähennysten jälkeen Seppälän oikeustoimella saaman lahjan arvo oli ollut 5 159 831 markkaa.</p>
        <p>Asiassa oli selvitetty, että tilakokonaisuuden kauppahinta 2 840 169 markkaa oli laskettu perintökaaren 25 luvun 2 §:ssä säädettyä laskutapaa noudattaen. Hovioikeus on katsonut, että luovutetun omaisuuden arvoa ei voitu määritellä sanottua menettelyä käyttäen silloin, kun kysymys oli perittävän eläessään tekemän oikeustoimen lahjanluontoisuuden arvioimisesta.</p>
        <p>Toisaalta hovioikeus on katsonut, että todistajana kuullun Hanneliuksen esittämä arvioimismenetelmä ei sellaisenaan soveltunut arvioitaessa luovutetun omaisuuden arvoa vanhemman ja lapsen välisessä oikeustoimessa, jolla on pyritty säilyttämään tilakokonaisuus alkuperäisessä käytössään. Arvioidessaan luovutettua omaisuutta hovioikeus on ottanut pohjaksi todistaja Keltikankaan esittämän, mutta katsonut, että arviota oli korotettava tilan rakennusten ja luovutetun irtaimiston johdosta sekä siitä syystä, että tilakokonaisuuteen kuuluvien rantojen arvo oli jutussa esitetyn muun selvityksen perusteella Keltikankaan arviota suurempi. Luovutetun omaisuuden arvoksi sitä vastaanotettaessa hovioikeus on katsonut edellä mainituilla perusteilla 9 000 000 markkaa.</p>
        <p>Seppälän saamastaan omaisuudesta maksama kauppahinta oli ollut 2 840 169 markkaa. Hovioikeus on katsonut, että luovutetun omaisuuden arvon ja siitä suoritettavaksi otetun vastikkeen välillä oli niin ilmeinen epäsuhde, että oikeustoimi oli ollut luonteeltaan lahja. Asiassa esitetyn ja raastuvanoikeuden päätöksessä selostetun näytön perusteella hovioikeus on katsonut lisäksi, että Henrik Saukonpää myydessään vaimonsa Maire Saukonpään suostumuksin puheena olevan maatilakokonaisuuden tyttärelleen Seppälälle oli antanut sellaisen lahjan, jolla oli ilmeisesti tarkoitettu suosia Seppälää muiden Henrik Saukonpään jälkeen lakiosaan oikeutettujen perillisten vahingoksi. Lahjan arvo oli näin ollen lisättävä Henrik Seppälän pesän varoihin Mikko ja Antero Saukonpään lakiosia laskettaessa.</p>
      </div>
      <div>
        <h3>Pesän varoihin perintökaaren 7 luvun 3 §:n nojalla tehtävien lisäyksien vahvistaminen</h3>
        <p>Sanotun lainkohdan nojalla mahdollisesti tehtävien lisäysten määrittely kuuluu pesänjakajan tehtäviin siltä osin kuin pesässä riittää varoja lakiosan katteeksi. Henrik Saukonpään pesään pesänjakajaksi määrätty henkilö oli kuitenkin kieltäytynyt suorittamasta jakoa ennen kuin nyt käsiteltävänä olevat Antero ja Mikko Saukonpään kanteet oli lainvoimaisesti ratkaistu. Tästä syystä hovioikeus on katsonut pesänosakkailla olevan oikeudellinen tarve siihen, että oikeus vahvistaa Henrik Saukonpään pesän varoihin perintökaaren 7 luvun 3 §:n 3 momentin nojalla tehtävät lisäykset.</p>
      </div>
      <div>
        <h3>Lakiosan täydennyskanne</h3>
        <p>Raastuvanoikeuden päätöksessä oli katsottu, että kanne on pantu vireille perintökaaren 7 luvun 10 §:ssä tarkoitetussa ajassa. Hovioikeus on tältä osin hyväksynyt raastuvanoikeuden päätöksen perusteluineen.</p>
        <p>Henrik Saukonpään pesässä olevien varojen osalta selvitykseksi jutussa oli esitetty 27.1.1987 päättyneestä perunkirjoituksesta laadittu perukirja. Sen mukaan pesän säästö oli ollut 5 915 948,95 markkaa. Henrik ja Maire Saukonpään välillä ei ollut ollut avioehtosopimusta. Pesän varallisuus koostui pääasiassa asunto-osakeyhtiöiden osakkeista ja 1 171 419 markan määräisestä kauppahintasaatavasta Seppälältä. Jutun asianosaiset eivät olleet esittäneet käsitystään siitä, minkä arvoiseksi pesän omaisuus oli katsottava Antero ja Mikko Saukonpäälle tulevia lakiosia määrättäessä. Raastuvanoikeus ei myöskään ollut tiedustellut tätä asianosaisilta. Tämän vuoksi ja kun Seppälä oli velvollinen vastaamaan vain sen täyttämisestä, mitä Antero ja Mikko Saukonpää eivät saa lakiosinaan pesässä olevista varoista siitä huolimatta, että testamentti jätettiin ottamatta huomioon, asia oli tältä osin palautettava raastuvanoikeuteen.</p>
        <p>Kerrotuilla perusteilla hovioikeus on vahvistanut, että Henrik Saukonpään ja Seppälän välillä 12.12.1985 kaupan muodossa solmitulla oikeustoimella Seppälän Henrik Saukonpäältä saaman lahjan arvo on 6 159 831 markkaa ja määrännyt, että sanottu määrä oli lisättävä Henrik Saukonpään pesän varoihin Mikko ja Antero Saukonpäälle tulevia lakiosia laskettaessa.</p>
        <p>Vaatimuksen Henrik Saukonpään rintaperillisten lakiosien laskemisesta ja vahvistamisesta on hovioikeus jättänyt pesänjakajan toimivaltaan kuuluvana tutkimatta.</p>
        <p>Kanteessa esitetyn vaatimuksen, että Seppälä velvoitetaan täyttämään mitä Mikko ja Antero Saukonpään lakiosista puuttuu siitä huolimatta, että Henrik Saukonpään tekemä testamentti jätetään huomioon ottamatta, osalta hovioikeus on palauttanut asian raastuvanoikeuteen, jonka tuli hovioikeuden päätöksen saatua lainvoiman ottaa se asianosaisen ilmoituksesta uudelleen käsiteltäväkseen.</p>
        <p>Sen ohessa hovioikeus on velvoittanut Seppälän suorittamaan Mikko ja Antero Saukonpäälle yhteisesti korvaukseksi oikeudenkäyntikuluista hovioikeudessa 2 000 markkaa 16 prosentin korkoineen hovioikeuden tuomion antopäivästä.</p>
      </div>
    </div>
    <div>
      <h2 id="19930089mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 24.4.1992. Seppälä on ensisijaisesti vaatinut, että kanne jätetään myöhään nostettuna ja yksilöimättömänä tutkimatta. Toissijaisesti Seppälä on katsonut, että maatilakokonaisuuden kaupassa ei ole ollut kysymys suosiolahjasta, ja tämän vuoksi vaatinut, että hovioikeuden tuomio kumotaan siltä osin kuin lahjan arvo on vahvistettu lisättäväksi Henrik Saukonpään kuolinpesään lakiosien täydentämiseksi, asia hovioikeuden mainitsemin osin palautettu raastuvanoikeuteen ja hänet velvoitettu suorittamaan Mikko ja Antero Saukonpäälle korvausta oikeudenkäyntikuluista. Lisäksi Seppälä on vaatinut Mikko ja Antero Saukonpään velvoittamista korvaamaan hänen oikeudenkäyntikulunsa laillisine korkoineen.</p>
      <p>Mikko ja Antero Saukonpää ovat erikseen vastanneet muutoksenhakemukseen ja vaatineet korvausta vastauskuluistaan, Mikko Saukonpää korkoineen.</p>
    </div>
    <div>
      <h2 id="19930089yloa0">KORKEIMMAN OIKEUDEN RATKAISU 24.6.1993</h2>
      <div>
        <h3>Perustelut</h3>
        <p>Oikeudenkäymiskaaren 11 luvun 3 §:n 1 momentin 3 kohdan mukaan haastehakemuksessa on ilmoitettava hakijan vaatimus ja ne seikat, joihin hän perustaa vaatimuksensa. Kanne tulisi jo haastehakemuksessa perustella niin yksilöidysti, että vastaajan olisi sen perusteella heti mahdollista vastata kanteeseen. Mikäli kanne koskee rahasaamista, haastehakemuksessa on ilmoitettava myös vaadittu markkamäärä. Ellei näin tehdä, haastehakemus on puutteellisesti yksilöity.</p>
        <p>Haastehakemuksessaan Mikko ja Antero Saukonpää ovat ilmoittaneet vaativansa Seppälältä lakiosiensa täydennystä isänsä jälkeen ja perustaneet vaatimuksensa siihen, että heidän isänsä oli 12.12.1985 tehdyllä kauppakirjalla myynyt Seppälälle useita tiloja käsittävän maatilakokonaisuuden sellaisesta hinnasta, että kauppaan sisältyi 14 051 831 markan määräinen lahja. Lakiosan täydennyskanne on tarkoittanut rahamääräisen maksuvelvollisuuden perustamista Seppälälle. Siitä huolimatta Mikko ja Antero Saukonpää eivät ole haastehakemuksessaan ilmoittaneet rahamäärää, jonka suorittamiseen velvoittamista kanne koski. Vaikka mainittu puute onkin koskenut kanteen yksilöintiä eikä sen kehittämistä, raastuvanoikeuden tai sen puheenjohtajan olisi oikeudenkäymiskaaren 14 luvun 1 §:n 1 momentin periaatteiden mukaan tullut juttua ensi kerran käsiteltäessä kehottaa kantajia, jotka eivät olleet kysymykseen tulevaa rahamäärää vieläkään oma-aloitteisesti ilmoittaneet, heti korjaamaan sanottu puutteellisuus ja ilmoittaa, että kannetta ei muutoin voida ottaa tutkittavaksi. Kun näin ei ole menetelty, kanteen tarkoittama rahamäärä on jäänyt ilmoittamatta. Kysymyksessä on siten ollut virhe raastuvanoikeuden harjoittamassa oikeudenkäynnin johtamisessa. Näillä ja hovioikeuden lakiosan täydennyskanteen osalta lausumilla perusteilla kanne on hovioikeuden mainitsemilta osilta palautettava raastuvanoikeuteen.</p>
        <p>Jutussa ajetut vaatimukset Henrik Saukonpään kuolinpesän varoihin perintökaaren 7 luvun 3 §:n 3 momentin nojalla tehtävästä lisäyksestä sekä Seppälän velvoittamisesta suorittamaan Mikko ja Antero Saukonpäälle mitä heidän lakiosistaan puuttuu liittyvät läheisesti toisiinsa. Ensiksi mainitun kysymyksen ratkaisemisesta riippuu asian ratkaisu muilta osin. Voimassa olevan oikeuden kannalta ei voida pitää perusteltuna, että suoritusvelvollisuutta koskevasta lakiosan täydennyskanteesta annetaan erillinen jutussa myöhemmin sitova tuomioistuimen ratkaisu kuolinpesän varoihin lisättävän suosiolahjan arvon osalta. Sen vuoksi asia on palautettava raastuvanoikeuteen myös tältä osin.</p>
      </div>
      <div>
        <h3>Päätöslauselma</h3>
        <p>Hovioikeuden tuomiota muutetaan siten, että se kumotaan siltä osin kuin hovioikeus on vahvistanut, että Seppälä on 12.12.1985 tehdyllä kaupalla saanut Henrik Saukonpäältä 6 159 831 markan lahjan, ja määrännyt lahjan arvon lisättäväksi Henrik Saukonpään kuolinpesän varoihin Mikko ja Antero Saukonpäälle tulevia lakiosia laskettaessa. Asia palautetaan myös tältä osin raastuvanoikeuteen käsiteltäväksi osana vaatimusta Seppälän velvoittamisesta suorittamaan kantajille lakiosan täydennystä. Lisäksi kumotaan hovioikeuden tuomio ja raastuvanoikeuden päätös siltä osin kuin ne koskevat Seppälän velvollisuutta korvata Mikko ja Antero Saukonpään oikeudenkäyntikulut.</p>
        <p>Raastuvanoikeuden on otettava juttu ilmoituksesta uudelleen käsiteltäväkseen ja annettava lausunto myös asianosaisten oikeudenkäyntikulujen korvaamista koskevista vaatimuksista.</p>
        <div>
          <p>Ratkaisuun osallistuneet: oikeusneuvokset Portin (eri mieltä), Tulenheimo-Takki (eri mieltä), Wirilander ja Raulos sekä ylimääräinen oikeusneuvos Hidén</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Tulenheimo-Takki: Haastehakemuksessaan Mikko ja Antero Saukonpää ovat vaatineet, että raastuvanoikeus vahvistaisi Seppälän saaneen kysymyksessä olevassa kaupassa 14 051 831 markan arvoisen lahjan ja että sanotun lahjan arvo olisi lisättävä kantajien lakiosia laskettaessa pesän varoihin. Pesän säästöksi he ovat ilmoittaneet perukirjan mukaiset 5 915 948,95 markkaa. Edelleen haastehakemuksessa on vaadittu, että raastuvanoikeus laskisi ja vahvistaisi kantajien lakiosat sekä velvoittaisi Seppälän vastaamaan sen täyttämisestä, mitä kantajien lakiosista testamentin huomiotta jättämisestä huolimatta puuttui, ja suorittamaan heille nämä määrät.</p>
        <p>Mikko ja Antero Saukonpää eivät tosin ole haastehakemuksessaan ilmoittaneet sitä rahamäärää, jonka suorittamiseen velvoittamista he vaativat. He ovat kuitenkin ilmoittaneet sekä pesän säästön että pesään palautettavaksi vaatimansa lahjan määrän. Näiden pohjalta voidaan laskea lakiosien suuruus ja verrattaessa sitä pesän säästöön todeta Seppälän mahdollinen suoritusvelvollisuus. Katson kanteen, sen luonne huomioon ottaen, riittävästi yksilöidyksi ja otan asian välittömästi tutkittavaksi.</p>
        <p>Seppälä on esittänyt, että Henrik Saukonpää oli luovuttanut tilakokonaisuutensa hänelle sukupolvenvaihdoksen tarkoituksessa. Kauppahinta oli määrätty noudattaen perintökaaren 25 luvun säännöksiä jäämistöön kuuluvan maatilan jakamisesta eikä Seppälä näin ollen ollut saanut enempää kuin mitä hän olisi saanut perinnönjaossa. Näitä säännöksiä ei kuitenkaan voida analogisesti soveltaa puheena olevaan luovutukseen. Sen sijaan samanlaiset perusteet, joihin sukupolven vaihdoksen helpottamista tarkoittavat perintökaaren 25 luvun säännökset perustuvat, vaikuttavat myöskin harkintaan ratkaistaessa mikä on kohtuullinen vastike, kun maatila luovutetaan maataloutta jatkavalle luovuttajan lapselle. Seppälän saaman maatilan arvoa vahvistettaessa tilaa on arvosteltava kokonaisuutena toimivana maatalousyrityksenä. Tilakokonaisuuden käyvästä arvosta esitetyn selvityksen perusteella ja ottaen huomioon kaupan edellä mainitun tarkoituksen katson, että luovutetun omaisuuden kohtuullisena vastikkeena olisi ollut runsaat 6 000 000 markkaa. Seppälän siitä maksama hinta 2 840 169 markkaa poikkeaa olennaisesti tästä määrästä. On pääteltävissä, että Henrik Saukonpää on antanut Seppälälle lahjan, jolla hän on tarkoittanut suosia tätä muiden lakiosaan oikeutettujen perillisten vahingoksi. Lahjan arvo on tilan edellä todetun arvon ja siitä maksetun hinnan erotus eli 3 200 000 markkaa. Mikko ja Antero Saukonpään lakiosia laskettaessa on sanotun lahjan arvo lisättävä pesän varoihin.</p>
        <p>Mikko ja Antero Saukonpää ovat edellä todetuin tavoin ilmoittaneet pesän säästöksi perukirjan mukaiset 5 915 948,95 markkaa. Jutussa ei ole vaadittu, että pesän omaisuus olisi lakiosia määrättäessä arvioitava toisin kuin perunkirjoituksessa. Maire Saukonpäälle avio-oikeuden nojalla tuleva osuus huomioon ottaen on Henrik Saukonpäältä siten todettava jääneen 2 957 974 markan määräinen jaettava omaisuus. Tähän on lakiosia laskettaessa lisättävä Seppälän saaman lahjan arvo 3 200 000 markkaa. Mikko ja Antero Saukonpään lakiosien määrä olisi näin ollen 1 026 329 markkaa. Mikko ja Antero Saukonpää eivät ole näyttäneet, etteivät he voisi saada tämän suuruista lakiosaansa ilmoittamastaan pesän säästöstä. Harkitsen sen vuoksi oikeaksi hylätä kanteen siltä osin kuin on vaadittu Seppälän velvoittamista vastaamaan sen täyttämisestä, mitä kantajien lakiosasta puuttuu.</p>
        <p>Mikko ja Antero Saukonpää ovat voittaneet asian siltä osin, kuin he ovat vaatineet vahvistettavaksi, että Seppälä on saanut niin sanotun suosiolahjan ja että lahjan arvo lisätään heidän lakiosiaan laskettaessa pesän säästöön. Seppälä on sen vuoksi velvollinen korvaamaan heidän oikeudenkäyntikulunsa hovioikeuden vahvistamalla määrällä. Velvoitan Mikko ja Antero Saukonpään yhteisvastuullisesti korvaamaan Seppälän oikeudenkäyntikulut Korkeimmassa oikeudessa 2 000 markalla 16 prosentin korkoineen Korkeimman oikeuden ratkaisun antopäivästä lukien.</p>
        <p>Oikeusneuvos Portin: Tuomion perustelujen kahden ensimmäisen kappaleen osalta yhdyn enemmistöön.</p>
        <p>Mikko ja Antero Saukonpää ovat kanteessaan vaatineet vahvistettavaksi, että Seppälä on maatilakokonaisuuden luovutuksen yhteydessä saanut testamenttiin rinnastettavan lahjan tai ainakin niin sanotun suosiolahjan arvoltaan 14 051 831 markkaa. Sellaista vahvistuskannetta voidaan oikeuskäytännön mukaan ajaa eikä mielestäni kanteen tutkimista estä se seikka, että samanaikaisesti ajetaan lakiosan täydennystä tarkoittavaa suorituskannetta. Tutkin sen vuoksi lahjan arvon vahvistamista koskevan kanteen.</p>
        <p>Seppälä on esittänyt, että Henrik Saukonpää oli luovuttanut tilakokonaisuutensa hänelle sukupolvenvaihdoksen tarkoituksessa. Kauppahinta oli määrätty noudattaen perintökaaren 25 luvun säännöksiä jäämistöön kuuluvan maatilan jakamisesta eikä Seppälä näin ollen ollut saanut enempää kuin mitä hän olisi saanut perinnönjaossa. Näitä säännöksiä ei kuitenkaan voida analogisesti soveltaa puheena olevaan luovutukseen. Sen sijaan samanlaiset perusteet, joihin sukupolven vaihdoksen helpottamista tarkoittavat perintökaaren 25 luvun säännökset perustuvat, vaikuttavat myöskin harkintaan ratkaistaessa mikä on kohtuullinen vastike, kun maatila luovutetaan maataloutta jatkavalle luovuttajan lapselle. Seppälän saaman maatilan arvoa vahvistettaessa tilaa on arvosteltava kokonaisuutena toimivana maatalousyrityksenä. Tilakokonaisuuden käyvästä arvosta esitetyn selvityksen perusteella ja ottaen huomioon kaupan edellä mainitun tarkoituksen katson, että luovutetun omaisuuden kohtuullisena vastikkeena olisi ollut runsaat 6 000 000 markkaa. Seppälän siitä maksama hinta 2 840 169 markkaa poikkeaa olennaisesti tästä määrästä. On pääteltävissä, että Henrik Saukonpää on antanut Seppälälle lahjan, jolla hän on tarkoittanut suosia tätä muiden lakiosaan oikeutettujen perillisten vahingoksi. Lahjan arvo on tilan edellä todetun arvon ja siitä maksetun hinnan erotus eli 3 200 000 markkaa. Mikko ja Antero Saukonpään lakiosia laskettaessa on sanotun lahjan arvo lisättävä pesän varoihin.</p>
        <p>Oikeudenkäyntikulujen osalta olen samaa mieltä kuin oikeusneuvos Tulenheimo-Takki.</p>
      </div>
    </div>
  </finlex:content>
</finlex:document>
