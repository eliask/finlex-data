<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930144</dcterms:identifier>
  <finlex:ecliIdentifier>ECLI:FI:KKO:1993:144</finlex:ecliIdentifier>
  <dcterms:title>KKO:1993:144</dcterms:title>
  <dcterms:description>
    <p>
      <strong>Jakolaki</strong>
      <span>Lohkominen</span>
    </p>
  </dcterms:description>
  <finlex:registerNumber>M93/54</finlex:registerNumber>
  <dcterms:date pvm="19930826">1993-08-26</dcterms:date>
  <finlex:fileCopyNumber>3938</finlex:fileCopyNumber>
  <dcterms:issued pvm="19931110">1993-11-10</dcterms:issued>
  <dcterms:abstract>
    <p>Tilan ostaja ei ollut tarkoittanut ostaa eivätkä myyjät tarkoittaneet myydä tilasta aikaisemmin luovutettuja kahta määräalaa. Kauppa ei sen vuoksi estänyt määräalojen lohkomista.</p>
    <p>Ks. <a href="http://www.finlex.fi/fi/oikeus/kko/kko/1963/19630110">KKO:1963-II-110</a> ja <a href="http://www.finlex.fi/fi/oikeus/kko/kko/1968/19680071">KKO:1968-II-71</a></p>
  </dcterms:abstract>
  <dcterms:tableOfContents>
    <a href="19930144aloa0">ASIAN KÄSITTELY TOIMITUKSESSA JA MAAOIKEUDESSA</a>
    <a href="19930144mhaku0">MUUTOKSENHAKU KORKEIMMASSA OIKEUDESSA</a>
    <a href="19930144yloa0">KORKEIMMAN OIKEUDEN RATKAISU 10.11.1993</a>
  </dcterms:tableOfContents>
  <finlex:content id="s19930144.kko">
    <div>
      <h2 id="19930144aloa0">ASIAN KÄSITTELY TOIMITUKSESSA JA MAAOIKEUDESSA</h2>
      <p>Haapajärveltä ollut Vieno Helena Seppänen oli 25.7.1960 tehdyllä kauppakirjalla myynyt Veikko Matilaiselle omistamastaan Haapajärven kaupungin Haapajärven kylässä olevasta Keskipellon tilasta, silloin RN:o 10:59, määräalan ja Matilainen puolestaan oli myynyt sanotun määräalan edelleen 12.7.1963 tehdyllä kauppakirjalla Haapajärveltä olleelle Antti Pitkäselle. Antti Pitkäsen kuoleman jälkeen ovat määräalan omistaneet hänen oikeudenomistajansa Hilda Katariina ja Antti Jussi Pitkänen sekä Maire Mirjam Närhi yhteisesti. Vieno Helena Seppänen oli lisäksi myynyt Keskipellon tilasta toisen määräalan 1.7.1980 tehdyllä kauppakirjalla Haapajärveltä olevalle Maapohjola Oy:lle. Määräalat käsittivät Keskipellon tilan erilliset pyykitetyt peltopalstat.</p>
      <p>Kauppakirjalla 29.3.1989 ovat Haapajärveltä oleva betonimies Jorma Johannes Seppänen, Kemistä oleva Pirjo Maila Orvokki Kinnunen ja Oulusta oleva Anna-Liisa Hyvärinen Vieno Helena ja Timo Kalevi Seppäsen oikeudenomistajina ja Jorma Johannes Seppänen myös omasta puolestaan myyneet Keskipellon tilan, nykyisin RN:o 10:111, Haapajärveltä olevalle yrittäjä Väinö Kalevi Pirttilahdelle.</p>
      <p>Hilda Katariina Pitkäsen ja hänen myötäpuoltensa sekä Maapohjola Oy:n hakemusten johdosta vireille tulleessa 22.1.1992 lopetetussa lohkomistoimituksessa, siltä osalta kuin nyt on kysymys, oli muodostettu Hilda Katariina ja Antti Jussi Pitkäselle sekä Närhille yhteisesti lohkotila Kiusanpelto jakomerkiltään 10:111/1, Maapohjola Oy:lle lohkotila Kallunki I jakomerkiltään 10:111/2 ja Pirttilahdelle kantatila Keskipelto jakomerkiltään 10:111/3 sekä päätetty toimituskustannusten suorittamisesta.</p>
      <p>Pirttilahti oli valittanut Pohjois-Suomen maaoikeuteen ja vaatinut toimituksen kumoamista ja korvausta oikeudenkäyntikuluistaan korkoineen. Maaoikeudessa on selvitetty, että Keskipellon tilan myytävänä olosta oli ilmoitettu paikallisessa sanomalehdessä ja ilmoituksen mukaan myytävänä oli ollut omakotitalo noin 0,5 hehtaarin tontilla ja lisäksi 4,2 hehtaarin suuruinen metsäsarka, joko yhdessä tai erikseen. Pirttilahti on maaoikeudessa kertonut, ettei hän ollut ennen kaupantekoa nähnyt ilmoitusta tilan myynnistä.</p>
      <p>Toivo Olavi Vähätiitto on maaoikeudessa todistajana kertonut, että Pirttilahti oli maaliskuussa 1989 kysynyt häneltä Keskipellon tilan omistajia ja tuolloin hän oli myös ilmoittanut tilan myyntiä koskeneesta sanomalehti-ilmoituksesta ilmenevät pinta-alatiedot Pirttilahdelle. Pirttilahti oli tiedustellut omakotitalon kuntoa ja hakattavan puuston määrää metsäpalstalla. Tilan peltopalstoista, jotka olivat tuolloin olleet Vähätiiton viljeltävinä, ei ollut ollut puhetta.</p>
      <div>
        <h3>Pohjois-Suomen maaoikeuden päätös 13.10.1992</h3>
        <p>Maaoikeus on päätöksensä perusteluissa lausunut, siltä osalta kuin nyt on kysymys, että 29.3.1989 vahvistetussa kauppakirjassa, jolla Pirttilahti oli ostanut Keskipellon tilan ja sillä olevat rakennukset, ei ollut mainintaa tilan pinta-alasta eikä myöskään tilasta aikaisemmin luovutetuista määräaloista. Todistajana kuullun Toivo Olavi Vähätiiton kertomuksella ei ollut osoitettu sitä, että Pirttilahti olisi ollut tietoinen aikaisemmin tapahtuneista määräalojen luovutuksista tilasta, koska Vähätiitto oli ennen kaupantekoa kertonut Pirttilahdelle ainoastaan Keskipellon tilan 0,5 hehtaarin suuruisen tonttipalstan ja 4,2 hehtaarin suuruisen metsäpalstan laadusta.</p>
        <p>Maaoikeus on katsonut jääneen näyttämättä, että Pirttilahti Keskipellon tilan ostaessaan olisi ollut tietoinen kysymyksessä olevista määräalojen luovutuksista tai että hän olisi luovutukset hyväksynyt. Kun näin ollen jakolain 183 §:n mukaisia edellytyksiä kysymyksessä olevien määräalojen lohkomiselle Keskipellon tilasta ei ollut ollut, maaoikeus on kumonnut toimituksen muilta kuin toimituskustannuksia koskevilta osilta sekä velvoittanut Hilda Katariina Pitkäsen myötäpuolineen ja Maapohjola Oy:n yhteisesti korvaamaan Pirttilahden oikeudenkäyntikulut maaoikeudessa 6 000 markalla 16 prosentin korkoineen maaoikeuden päätöksen julistamispäivästä lukien.</p>
      </div>
    </div>
    <div>
      <h2 id="19930144mhaku0">MUUTOKSENHAKU KORKEIMMASSA OIKEUDESSA</h2>
      <p>Hilda Katariina ja Antti Jussi Pitkänen sekä Närhi ja yhtiö ovat vaatineet, että maaoikeuden päätös kumotaan ja että toimitus jätetään pysyväksi niiltä osilta kuin on kysymys lohkotilojen Kiusanpelto jakomerkki 10:111/1 ja Kallunki I jakomerkki 10:111/2 muodostamisesta. Lisäksi he ovat vaatineet oikeudenkäyntikulujensa korvaamista Korkeimmassa oikeudessa korkoineen.</p>
      <p>Valituksen johdosta ovat antaneet, toimituksen toimitusinsinöörin valtuuksin suorittanut maanmittausteknikko Taisto Makkonen lausunnon ja Pirttilahti selityksen. Pirttilahti on vaatinut valituksen hylkäämistä ja korvausta vastauskuluistaan korkoineen.</p>
      <div>
        <h3>Välitoimi</h3>
        <p>Korkeimmassa oikeudessa on toimitettu 26.8.1993 suullinen käsittely, jossa ovat olleet Hilda Katariina ja Antti Jussi Pitkänen sekä Närhi yhteisesti ja yhtiö erikseen edustettuina sekä Pirttilahti henkilökohtaisesti oikeudenkäyntiavustajan avustamana. Asianosaiset ovat toistaneet, mitä he ovat aikaisemmin esittäneet ja vaatineet, sekä pyytäneet korvausta oikeudenkäyntikuluistaan myös suullisen käsittelyn osalta, Hilda Katariina Pitkänen myötäpuolineen ja yhtiö oikeuden harkinnan mukaan ja Pirttilahti 7 500 markkaa.</p>
        <p>Käsittelyssä on kuultu Hilda Katariina Pitkäsen myötäpuolineen ja yhtiön nimeäminä todistajina Haapajärveltä olevaa maanviljelijää Toivo Olavi Vähätiittoa ja Oulusta olevaa eläkeläistä Toivo Ilmari Hyväristä.</p>
        <p>Käsittelyssä julistetulla välipäätöksellä Hilda Katariina Pitkänen myötäpuolineen ja yhtiö on velvoitettu yhteisvastuullisesti suorittamaan todistajanpalkkioina suostumuksensa mukaan Toivo Olavi Vähätiitolle yhteensä 1 500 markkaa ja Toivo Ilmari Hyväriselle yhteensä 6 155 markkaa.</p>
        <p>Suullisesta käsittelystä on laadittu pöytäkirja.</p>
      </div>
    </div>
    <div>
      <h2 id="19930144yloa0">KORKEIMMAN OIKEUDEN RATKAISU 10.11.1993</h2>
      <div>
        <h3>Perustelut</h3>
        <p>Jorma Johannes Seppänen, Pirjo Maila Orvokki Kinnunen ja Anna-Liisa Hyvärinen ovat myyneet 29.3.1989 tehdyllä kauppakirjalla Keskipellon tilan Pirttilahdelle. Tilaan ovat kuuluneet palsta, jolla on ollut omakotitalo, sekä erillään olevat metsäpalsta ja kaksi peltopalstaa. Riidanalaiset, tilasta aikaisemmin myydyt kaksi määräalaa käsittivät tilan erilliset pyykitetyt peltopalstat. Nämä olivat olleet jo useita vuosia Toivo Olavi Vähätiiton viljeltävinä. Keskipellon tilan myyntiä koskeneen paikallisessa lehdessä olleen myynti-ilmoituksen mukaan myynnissä oli ollut omakotitalo noin 0,5 hehtaarin tontilla ja lisäksi 4,2 hehtaarin suuruinen metsäsarka, joko yhdessä tai erikseen.</p>
        <p>Korkein oikeus katsoo, että Pirttilahden kanssa päätetyssä tilakaupassa oli tarkoitettu myydä Pirttilahdelle vain Keskipellon tilalla ollut omakotitalo tontteineen ja tilan metsäpalsta eikä lainkaan tilasta aikaisemmin luovutettuja viljelyskäytössä olleita erillisiä palstoja.</p>
        <p>Pirttilahti on kertonut olleensa kiinnostunut Keskipellon tilan ostamisesta tilalla olevan omakotitalon vuoksi. Hän oli pitänyt talon sijaintia liiketoimintansa kannalta edullisena. Ennen kaupantekoa Pirttilahti oli käynyt katsomassa omakotitaloa tontteineen. Kauppahintaa koskevat neuvottelut myyjien ja Pirttilahden välillä olivat koskeneet omakotitalon ja tontin hintaa. Pirttilahti oli vasta tilakaupan jälkeen saanut tietää Keskipellon tilaan kuuluvista riidanalaisista peltopalstoista hankkimastaan tilaa koskeneesta kiinteistörekisterinotteesta.</p>
        <p>Pirttilahti on ollut alunperin ostamassa omakotitaloa tontteineen. Myöhemmin kauppaneuvottelujen jälkeen Keskipellon tilan kaupan päättäessään Pirttilahti on tarkoittanut ostaa kiinteistön, johon kuuluivat omakotitalo tontillaan ja lisäksi erillinen metsäpalsta. Pirttilahti ei ole tarkoittanut ostaa eivätkä myyjät myydä tilasta aikaisemmin luovutettuja kahta erillistä palstaa, vaikka kauppakirja on erheellisesti tullut koskemaan koko tilaa.</p>
        <p>Edellä mainituilla perusteilla Korkein oikeus toteaa, ettei Jorma Johannes Seppäsen, Kinnusen ja Hyvärisen myyjinä ja Pirttilahden ostajana tekemä Keskipellon tilan kauppa estä Antti Pitkäsen oikeudenomistajien Hilda Katariina ja Antti Jussi Pitkäsen sekä Närhin ja yhtiön omistamien edellä mainittujen määräalojen lohkomista.</p>
      </div>
      <div>
        <h3>Tuomiolauselma</h3>
        <p>Maaoikeuden päätöstä muutetaan. Maaoikeuden päätös kumotaan toimituksen sikseen jättämistä koskevalta osalta ja toimitus lohkotilojen Kiusanpelto jakomerkki 10:111/1 ja Kallunki I jakomerkki 10:111/2 muodostamista ja kantatilaa Keskipelto jakomerkki 10:111/3 koskevilta osilta jätetään pysyväksi. Hilda Katariina ja Antti Jussi Pitkänen sekä Närhi ja yhtiö vapautetaan maaoikeuden määräämästä oikeudenkäyntikulujen korvausvelvollisuudesta. Muilta eli maaoikeuden istunnon kuulutuskustannuksia ja toimituskustannuksia koskevilta osilta maaoikeuden päätöstä ei muuteta.</p>
        <p>Jutun näin päättyessä Pirttilahti velvoitetaan suorittamaan oikeudenkäyntikulujen korvauksiksi Korkeimmassa oikeudessa Hilda Katariina ja Antti Jussi Pitkäselle sekä Närhille yhteisesti 10 000 markkaa ja Maapohjola Oy:lle niinikään 10 000 markkaa, kummatkin määrät 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Portin, Lindholm, Haarmann, Krook ja Tulokas</p>
        </div>
      </div>
    </div>
  </finlex:content>
</finlex:document>
