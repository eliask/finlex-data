<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930127</dcterms:identifier>
  <finlex:ecliIdentifier>ECLI:FI:KKO:1993:127</finlex:ecliIdentifier>
  <dcterms:title>KKO:1993:127</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen lakkaaminen</span>
      <span>Konkurssi</span>
    </p>
  </dcterms:description>
  <finlex:registerNumber>S92/770</finlex:registerNumber>
  <dcterms:date pvm="19930114">1993-01-14</dcterms:date>
  <finlex:fileCopyNumber>3385</finlex:fileCopyNumber>
  <dcterms:issued pvm="19931008">1993-10-08</dcterms:issued>
  <dcterms:abstract>
    <p>Yhtiön konkurssipesä oli konkurssin johdosta irtisanonut työntekijöiden työsopimukset, minkä jälkeen väliaikaiset pesänhoitajat olivat samana päivänä allekirjoittaneet sopimuksen yhtiön käyttö- ja vaihto-omaisuuden myymisestä toiselle yhtiölle. Velkojainkokous oli hyväksynyt sopimuksen työsuhteiden päättymisen jälkeen. Kun ei ollut näytetty konkurssipesän tarkoittaneen kiertää työsopimuslaissa työntekijälle turvattua irtisanomissuojaa, konkurssipesän suorittama irtisanominen ei ollut laiton tai vaikutukseton siitä huolimatta, että liikkeen luovutusta oli suunniteltu jo ennen konkurssiin asettamista.</p>
  </dcterms:abstract>
  <p>Vrt. <a href="http://www.finlex.fi/fi/oikeus/kko/kko/1996/19960010">KKO:1996:10</a></p>
  <dcterms:tableOfContents>
    <a href="19930127aloa0">ASIAN KÄSITTELY ALEMMISSA OIKEUKSISSA</a>
    <a href="19930127mhaku0">MUUTOKSENHAKU KORKEIMMASSA OIKEUDESSA</a>
    <a href="19930127yloa0">KORKEIMMAN OIKEUDEN RATKAISU 8.10.1993</a>
  </dcterms:tableOfContents>
  <finlex:content id="s19930127.kko">
    <div>
      <h2 id="19930127aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Vantaan kihlakunnanoikeuden päätös 1.11.1990</h3>
        <p>Kihlakunnanoikeus on Arja Fromin, Gunilla Grönholmin, Jukka Kovalaisen, Marja-Leena Laineen, Helena Leonoffin, Sirkka-Liisa Puurosen, Marjatta Raution, Irma Ristilän, Helena Siiriäisen, Paula Talvitien, Vuokko Unkurin ja Sirpa Virkin Fineka-Yhtymä Oy:n konkurssipesälle 12.3.1990 tiedoksi toimituttaman haasteen nojalla lausunut, että yhtiö oli omasta hakemuksestaan Vantaan kihlakunnanoikeuden 15.5.1989 julistamalla päätöksellä asetettu konkurssiin ja että yhtiön konkurssipesä oli samana päivänä työsopimuslain 41 §:n nojalla irtisanonut Fromin ja hänen myötäpuoltensa työsuhteet päättymään 29.5.1989. Konkurssipesä oli 15.5.1989 allekirjoitetulla kauppasopimuksella myynyt Fineka-Yhtymä Oy:n ja/tai sen tytäryhtiöiden käyttö- ja vaihto-omaisuuden Fotek Oy:lle. Kauppaan liittyvinä olivat Fotek Oy:lle siirtyneet Fineka-Yhtymä Oy:n rekisteröidyt tavaramerkit, eräs valmistussopimus ja yhtiön aputoiminimistä Helios ja Foto-Nyblin. Myös Fineka-Yhtymä Oy:n myymälähuoneistojen vuokrasopimuksia oli 12.5.1989 siirretty Fotek Oy:lle ja konkurssipesä oli hyväksynyt siirrot. Henkilökunnan osalta kauppasopimuksessa oli todettu, että konkurssihallinto oli konkurssisäännön edellyttämällä tavalla sopimuksen allekirjoituspäivänä irtisanonut koko Fineka-Yhtymä Oy:n henkilökunnan ja että henkilökunta jatkoi konkurssipesän palveluksessa 30.5.1989 saakka. Siltä osin kuin Fotek Oy otti palvelukseensa Fineka-Yhtymä Oy:n henkilökuntaa, nämä siirtyivät siten kuin Fotek Oy:n ja asianomaisten Fineka-Yhtymä Oy:n entisten työntekijöiden välillä oli asiasta sovittu "tarvittaessa välittömästi, em. irtisanomisajasta riippumatta" Fotek Oy:n palvelukseen. Fineka-Yhtymä Oy:n toimitusjohtaja oli 15.5.1989 siirtynyt Fotek Oy:n palvelukseen. Kauppahinta oli sovittu maksettavaksi sopimuksen osapuolten yhteiselle sulkutilille. Omistus- ja hallintaoikeuden oli sovittu siirtyvän Fotek Oy:lle sitten kun kauppahinta oli maksettu sulkutilille. Sopimuksen voimaantulo oli lisäksi edellyttänyt, että Fineka-Yhtymä Oy:n velkojainkokous hyväksyi sopimuksen.</p>
        <p>Fromin ja hänen myötäpuoltensa esittämän selvityksen perusteella kihlakunnanoikeus on todennut pääosan FinekaYhtymä Oy:n entisistä työntekijöistä välittömästi jatkaneen Fotek Oy:n palveluksessa. Konkurssipesän puolelta ei ollut esitetty sellaista, joka olisi ollut ristiriidassa tämän päätelmän kanssa. Edelleen kihlakunnanoikeus on todennut, että mainitulla kauppasopimuksella oli Fotek Oy:lle luovutettu sellainen toiminnallinen kokonaisuus, jota voitiin pitää työsopimuslain 7 §:ssä tarkoitettuna liikkeenä. Fineka-Yhtymä Oy:n toiminta oli jatkunut ilmeisesti pääosin entisellä henkilökunnalla samankaltaisena ja välittömästi sopimuksen tekemisen jälkeen ilman katkoja. Konkurssipesän ja Fotek Oy:n tarkoituksena oli siten ollut liiketoiminnan siirtäminen Fotek Oy:lle, joka oli tosiasiallisesti ryhtynyt käyttämään määräämisvaltaa ja harjoittamaan liikettä välittömästi kauppasopimuksen tekemisen jälkeen. Näiden seikkojen perusteella kihlakunnanoikeus on katsonut, että kysymyksessä oli ollut työsopimuslain 7 §:ssä tarkoitettu liikkeen luovutus.</p>
        <p>Konkurssipesä oli työsopimuslain 41 §:n 1 momentin nojalla irtisanonut työntekijät konkurssiinasettamispäivänä 15.5.1989 konkurssin alkamisen jälkeen, mutta ennen samana päivänä laaditun kauppasopimuksen tekemistä. Kun pääosa Fineka-Yhtymä Oy:n työntekijöistä oli jatkanut Fotek Oy:n palveluksessa, heidän työsuhteensa eivät olleet päättyneet ennen tosiasiallisen luovutuksen tapahtumista. Konkurssipesän ja Fotek Oy:n tarkoituksena ei ollut ollut, että Fineka-Yhtymä Oy:n työntekijöiden työsuhteet suurimmaksi osaksi päätettäisiin, vaan että valtaosa työntekijöistä jatkaisi Fotek Oy:n palveluksessa.</p>
        <p>Kun kysymyksessä oli ollut työsopimuslain 7 §:ssä tarkoitettu liikkeen luovutus ja koska työntekijöitä ei sen takia voitu irtisanoa lain 41 §:n 1 momentin nojalla, konkurssipesän tämän lainkohdan nojalla suorittama irtisanominen oli ollut työsopimuslain vastainen.</p>
        <p>Konkurssipesän irtisanottua Fromin ja hänen myötäpuoltensa työsuhteet nämä olivat joutuneet lopettamaan työnsä irtisanomisajan kuluttua eli 29.5.1989. Fotek Oy ei ollut tarjonnut heille työtä. Työsopimuslain vastainen työsopimusten irtisanominen oli johtanut Fromin ja hänen myötäpuoltensa työsuhteiden päättymiseen. Näin ollen heillä oli oikeus saada konkurssipesältä korvausta laittoman irtisanomisen johdosta. Vaikka kysymyksessä oli ollut liikkeen luovutus, ei tämä ollut merkinnyt sitä, että Fotek Oy olisi ollut vastuussa konkurssipesän virheellisen menettelyn seurauksista Fromille ja hänen myötäpuolilleen. Kihlakunnanoikeuden mukaan ei voitu vaatia, että From ja hänen myötäpuolensa olisivat ilmoittaneet Fotek Oy:lle jatkavansa sen palveluksessa konkurssipesän suorittamasta irtisanomisesta huolimatta ja että Fotek Oy:n olisi pitänyt työsopimuslain 40 §:n nojalla päättää mahdollisista irtisanomisista.</p>
        <p>Konkurssipesän laittomasti irtisanomilla työntekijöillä oli työsopimuslain 38 ja 38a §:n nojalla oikeus saada vaatimansa irtisanomisajan palkka 29.5.1989 jälkeiseltä ajalta ja sitä vastaava lomakorvaus. Koska näiden työsuhteesta johtuneiden saatavien suoritus oli työsuhteen päättyessä viivästynyt, Fromilla ja hänen myötäpuolillaan oli oikeus myös työsopimuslain 22 §:n mukaisen odotusajan palkkaan. Konkurssipesä ei ollut yksilöidysti kiistänyt mainittuja vaatimuksia niiden määrien ja korkovaatimusten osalta. Konkurssipesän vastuuta irtisanomisajan palkasta voitiin perustella myös viittaamalla työsopimuslain 40 §:n 5 momenttiin.</p>
        <p>Sen johdosta että Laine, Leonoff, Puuronen, Rautio, Siiriäinen, Talvitie ja Virkki olivat kanteessaan vaatineet konkurssipesältä työsopimuslain 51 §:n nojalla vahingonkorvausta laittoman irtisanomisen takia kärsimästään ansionmenetyksestä, kihlakunnanoikeus on todennut, että työsopimuslain vastaisesti irtisanotuilla Fineka-Yhtymä Oy:n työntekijöillä oli periaatteessa oikeus tämän lainkohdan mukaiseen vahingonkorvaukseen. Kun Fotek Oy:llä olisi kuitenkin työsopimuslain 40 §:n 2 momentin nojalla ollut oikeus irtisanoa nämä työntekijät ja kun mainittu yhtiö ei ollut ottanut heitä palvelukseensa, konkurssipesän suorittaman irtisanomisen ei ollut näytetty aiheuttaneen heille vahinkoa.</p>
        <p>Edellä mainituilla perusteilla kihlakunnanoikeus on velvoittanut konkurssipesän suorittamaan - Fromille lomakorvauksena 807,68 markkaa 16 prosentin korkoineen 15.7.1989 lukien ja odotusajan palkkana 1 211,52 markkaa 16 prosentin korkoineen 12.3 1990 lukien, - Grönholmille irtisanomisajan palkkana 8 377,32 markkaa ja lomakorvauksena 639,72 markkaa, molemmat erät 16 prosentin korkoineen 15.7.1989 lukien, sekä odotusajan palkkana 1 523 markkaa 16 prosentin korkoineen 12.3.1990 lukien, - Kovalaiselle irtisanomisajan palkkana 13 862,65 markkaa ja vuosilomakorvauksena 1 058,60 markkaa, molemmat erät 16 prosentin korkoineen 15.8.1989 lukien, sekä odotusajan palkkana 1 512,30 markkaa 16 prosentin korkoineen 12.3.1990 lukien, - Laineelle irtisanomisajan palkkana 31 719,53 markkaa ja vuosilomakorvauksena 2 935,40 markkaa, molemmat erät 16 prosentin korkoineen 15.11.1989 lukien, sekä odotusajan palkkana 1 612,86 markkaa 16 prosentin korkoineen 12.3.1990 lukien, - Leonoffille irtisanomisajan palkkana 26 738,24 markkaa ja vuosilomakorvauksena 2 339,60 markkaa, molemmat erät 16 prosentin korkoineen 15.10.1989 lukien, sekä odotusajan palkkana 1 671,12 markkaa 16 prosentin korkoineen 12.3.1990 lukien, - Puuroselle irtisanomisajan palkkana 37 632,38 markkaa ja vuosilomakorvauksena 3 033,16 markkaa, molemmat erät 16 prosentin korkoineen 15.11.1989 lukien, sekä odotusajan palkkana 1 666,56 markkaa 16 prosentin korkoineen 12.3.1990 lukien, - Rautiolle irtisanomisajan palkkana 31 719,53 markkaa ja vuosilomakorvauksena 2 935,40 markkaa, molemmat erät 16 prosentin korkoineen 15.11.1989 lukien, sekä odotusajan palkkana 1 612,86 markkkaa 16 prosentin korkoineen 12.3.1990 lukien, - Ristilälle irtisanomisajan palkkana 14 857,82 markkaa ja vuosilomakorvauksena 1 134,60 markkaa, molemmat erät 16 prosentin korkoineen 15.8.1989 lukien, sekä odotusajan palkkana 1 620,84 markkaa 16 prosentin korkoineen 12.3.1990 lukien, - Siiriäiselle irtisanomisajan palkkana 17 363,04 markkaa ja vuosilomakorvauksena 2 170,38 markkaa, molemmat erät 16 prosentin korkoineen 15.11.1989 lukien, sekä odotusajan palkkana 853,92 markkaa 16 prosentin korkoineen 12.3.1990 lukien, - Talvitielle irtisanomisajan palkkana 2 704,46 markkaa ja vuosilomakorvauksena 1 652,16 markkaa, molemmat erät 16 prosentin korkoineen 15.9.1989 lukien, sekä odotusajan palkkana 1 475,16 markkaa 16 prosentin korkoineen 12.3.1990 lukien, - Unkurille irtisanomisajan palkkana 13 139,70 markkaa ja vuosilomakorvauksena 1 003,40 markkaa, molemmat erät 16 prosentin korkoineen 15.8.1989 lukien, sekä odotusajan palkkana 1 433,40 markkaa 16 prosentin korkoineen 12.3.1990 lukien ja - Virkille irtisanomisajan palkkana 13 139,70 markkaa ja vuosilomakorvauksena 1 003,40 markkaa, molemmat erät 16 prosentin korkoineen 15.8.1989 lukien, sekä odotusajan palkkana 1 433,40 markkaa 16 prosentin korkoineen 12.3.1990 lukien.</p>
        <p>Laineen, Leonoffin, Puurosen, Raution, Siiriäisen, Talvitien ja Virkin vahingonkorvausvaatimukset kihlakunnanoikeus on hylännyt.</p>
        <p>Konkurssipesä on velvoitettu korvaamaan Fromin ja hänen myötäpuoltensa yhteiset oikeudenkäyntikulut 24 430 markalla 16 prosentin korkoineen 1.11.1990 lukien.</p>
      </div>
      <div>
        <h3>Helsingin hovioikeuden tuomio 25.3.1992</h3>
        <p>Hovioikeus, jonka tutkittavaksi Laine, Leonoff, Puuronen, Rautio, Siiriäinen, Talvitie ja Virkki toiselta sekä konkurssipesä toiselta puolen olivat valittamalla saattaneet jutun, on lausunut konkurssipesän ja Fotek Oy:n välillä 15.5.1989 allekirjoitetun kauppasopimuksen perusteella tulleen selvitetyksi, että neuvotteluja Fineka-Yhtymä Oy:n omaisuuden luovuttamisesta Fotek Oy:lle oli käyty jo ennen Fineka-Yhtymä Oy:n asettamista konkurssiin. Kauppasopimuksesta kävi lisäksi ilmi, että Fotek Oy:n tarkoituksena oli ollut välittömästi jatkaa liikkeen toimintaa. Luovuttaessaan mainitulla kauppasopimuksella liikkeen käyttö- ja vaihto-omaisuuden Fotek Oy:lle konkurssipesä oli jo konkurssiinasettamispäivänä tiennyt, että Fotek Oy tuli jatkamaan liikkeen toimintaa. Sen vuoksi konkurssipesällä ei ollut ollut työsopimuslain 41 §:ssä tarkoitettua konkurssista johtuvaa perustetta irtisanoa kihlakunnanoikeudessa kantajina olleiden Fromin ja hänen myötäpuoltensa työsopimuksia. Koska konkurssipesä oli irtisanonut työsopimukset työsopimuslain vastaisesti, Fromilla ja hänen myötäpuolillaan oli oikeus kihlakunnanoikeuden toteamin tavoin irtisanomisajan palkkaan, lomakorvaukseen ja odotusajan palkkaan.</p>
        <p>Hovioikeus on lisäksi todennut, että Laine, Leonoff, Puuronen, Rautio, Siiriäinen, Talvitie ja Virkki olivat esittäneet seuraavan selvityksen kihlakunnanoikeuden hylkäämien vahingonkorvausvaatimustensa perusteeksi: Laine oli ollut työttömänä ajoilla 30.5. - 24.11.1989, 23.12.1989 - 23.2.1990, 26.3. - 24.5.1990 sekä 1.6.1990 alkaen. Hänen ansiotulonsa olivat olleet 27.11.1989 ja 30.5.1990 välisenä aikana 11 434,24 markkaa. Mikäli työsuhde olisi jatkunut, Laine olisi Fotek Oy:n palveluksessa ansainnut 16.11.1989 ja 19.6.1990 välisenä aikana 40 052,62 markkaa.</p>
        <p>Leonoff oli ollut työttömänä ajoilla 30.5 - 23.7.1989 sekä 2.9. - 24.10.1989. Hän oli ollut osa-aikatyössä ajoilla 24.7. - 1.9.1989 sekä 25.10.1989 - 8.4.1990 ja sen jälkeen työllisyyskurssilla. Hänen ansiotulonsa olivat olleet 24.7.1989 ja 31.3.1990 välisenä aikana 23 572,48 markkaa. Leonoff olisi työsuhteen jatkuessa ansainnut Fotek Oy:n palveluksessa 16.10.1989 ja 19.6.1990 välisenä aikana 47 349,04 markkaa.</p>
        <p>Puuronen oli ollut työttömänä ajalla 30.5.1989 -25.2.1990. Hänen ansiotulonsa olivat olleet 26.2. ja 19.6.1990 välisenä aikana 25 133,10 markkaa. Fotek Oy:n palveluksessa Puuronen olisi ansainnut 16.11.1989 ja 19.6.1990 välisenä aikana 48 278,12 markkaa.</p>
        <p>Rautio oli ollut työttömänä 30.5.1989 alkaen ja sairaslomalla ajalla 7.11.1989 - 31.1.1990, minkä jälkeen hän oli ollut työttömänä. Fotek Oy:n palveluksessa Rautio olisi ansainnut 16.11.1989 ja 19.6.1990 välisenä aikana 40 052,62 markkaa.</p>
        <p>Siiriäinen oli ollut työttömänä ajalla 30.5.1989 -22.1.1990 ja osa-aikatyössä 23.1.1990 lukien. Siiriäisen ansiotulot olivat olleet 23.1. ja 19.6.1990 välisenä aikana 8 850 markkaa. Fotek Oy:n palveluksessa hän olisi ansainnut 16.11.1989 ja 19.6.1990 välisenä aikana 19 924,80 markkaa.</p>
        <p>Talvitie oli ollut työttömänä ajalla 1.9.1989 - 9.4.1990. Fotek Oy:n palveluksessa hän olisi ansainnut 16.9.1989 ja 19.6.1990 välisenä aikana 46 958,72 markkaa.</p>
        <p>Virkki oli 15.8.1989 jälkeen ollut työttömänä 32 päivää, jolta ajalta häneltä oli jäänyt saamatta ansiotuloja 7 644,80 markkaa.</p>
        <p>Konkurssipesä ei ollut osoittanut näitä selvityksiä vääriksi.</p>
        <p>Laine ja hänen myötäpuolensa olivat näyttäneet, että heille oli työsopimuksen laittoman irtisanomisen vuoksi aiheutunut ansionmenetystä. Heillä oli sen vuoksi työsopimuslain 51 §:n 1 momentin mukaan oikeus saada vahingonkorvausta siltä osin kuin heidän ansiotulonsa olivat irtisanomisajan jälkeen alentuneet tai jääneet kokonaan saamatta.</p>
        <p>Tämän vuoksi hovioikeus, joka muilta osin on jättänyt asian kihlakunnanoikeuden päätöksen varaan, on velvoittanut konkurssipesän suorittamaan korvaukseksi ansionmenetyksestä Laineelle 28 225 markkaa, Leonoffille 23 776,60 markkaa, Puuroselle 23 145 markkaa, Rautiolle 11 290 markkaa, Siiriäiselle 11 074,80 markkaa, Talvitielle 25 815 markkaa ja Virkille 7 644,80 markkaa, kaikki määrät 16 prosentin korkoineen haasteen tiedoksiantopäivästä 12.3.1990 lukien, sekä korvaamaan heidän yhteiset valituskulunsa hovioikeudessa 1 500 markalla 16 prosentin korkoineen hovioikeuden tuomion antopäivästä lukien. Lisäksi konkurssipesä on velvoitettu suorittamaan Fromille, Grönholmille, Kovalaiselle, Laineelle, Leonoffille, Puuroselle, Rautiolle, Ristilälle, Siiriäiselle, Talvitielle, Unkurille ja Virkillle korvaukseksi yhteisistä vastauskuluista hovioikeudessa 800 markkaa 16 prosentin korkoineen hovioikeuden tuomion antopäivästä lukien.</p>
      </div>
    </div>
    <div>
      <h2 id="19930127mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 13.10.1992. Valituksessaan konkurssipesä on vaatinut hovioikeuden tuomion kumoamista ja kanteen hylkäämistä sekä Fromin ja hänen myötäpuoltensa velvoittamista korvaamaan sen oikeudenkäyntikulut kaikissa oikeusasteissa korkoineen.</p>
      <p>From ja hänen myötäpuolensa ovat antaneet heiltä pyydetyn vastauksen vaatien vastauskulujensa korvaamista korkoineen.</p>
    </div>
    <div>
      <h2 id="19930127yloa0">KORKEIMMAN OIKEUDEN RATKAISU 8.10.1993</h2>
      <div>
        <h3>Perustelut</h3>
        <p>Fineka-Yhtymä Oy on asetettu konkurssiin 15.5.1989, jonka jälkeen konkurssipesän väliaikaiset pesänhoitajat ovat samana päivänä työsopimuslain 41 §:n 1 momentin nojalla irtisanoneet yhtiön työntekijöiden työsopimukset päättymään 29.5.1989. Tämän jälkeen he ovat edelleen samana päivänä konkurssipesän puolesta allekirjoittaneet sopimuksen, jolla Fineka-Yhtymä Oy:n käyttö- ja vaihtoomaisuus on luovutettu Fotek Oy:lle. Sopimuksen nimenomaisen ehdon mukaan sen voimaantulo on edellyttänyt konkurssipesän velkojainkokouksen hyväksymistä. Velkojainkokouksessa asiaa on käsitelty ensimmäisen kerran 29.6.1989, jolloin sopimus on hyväksytty alustavasti. Lopullisesti se on hyväksytty vasta 2.10.1989.</p>
        <p>Konkurssipesän ja Fotek Oy:n välinen sopimus on liittynyt Fineka-Yhtymä Oy:n konkurssipesän selvitykseen ja omaisuuden realisointiin. Sopimuksen lopullinen toteutuminen ei ole ollut varmaa ennen kuin 2.10.1989, jolloin konkurssipesän velkojainkokous on hyväksynyt sopimuksen. Työnantajan joutuminen konkurssitilaan on riittävä peruste työsopimuslain 41 §:n 1 momentissa tarkoitetulle irtisanomiselle. Konkurssipesän väliaikaisilla hoitajilla on velkojien etua valvoessaan ollut perusteltu syy irtisanoa mainitun lainkohdan nojalla Fineka-Yhtymä Oy:n työntekijät heti yhtiön jouduttua konkurssitilaan. Velvollisuutta lykätä työntekijöiden irtisanomista ei ole ollut pelkästään sillä perusteella, että yhtiön harjoittaman liikkeen luovutusta oli suunniteltu ja että siitä oli mahdollisesti neuvoteltu jo ennen konkurssiin asettamista.</p>
        <p>Konkurssitilaan joutumisen johdosta suoritettu irtisanominen ei ole menettänyt merkitystään sopimuksen allekirjoittamisen tai sen jälkeisten tapahtumien vuoksi. Työsuhteet ovat irtisanomisen johdosta päättyneet 29.5.1989 eli ennen kuin konkurssipesän velkojainkokous on hyväksynyt Fotek Oy:n kanssa tehdyn sopimuksen. Asiassa ei ole näytetty, että Fotek Oy olisi välittömästi sopimuksen allekirjoittamisen jälkeen ryhtynyt jatkamaan FinekaYhtymä Oy:n liiketoimintaa tai että työsopimuslain 7 §:n 2 momentissa tarkoitettu liikkeen luovutus olisi muutoinkaan tapahtunut ennen työsuhteiden päättymistä.</p>
        <p>Sen vuoksi ja kun konkurssipesän ei ole muullakaan perusteella näytetty tarkoittaneen kiertää työsopimuslaissa työntekijälle turvattua irtisanomissuojaa, Korkein oikeus katsoo, ettei konkurssipesän suorittama irtisanominen ole ollut kanteessa tarkoitetulla perusteella laiton tai vaikutukseton. Näin ollen Fromilla ja hänen myötäpuolillaan ei ole oikeutta konkurssipesältä vaatimiinsa suorituksiin.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja kihlakunnanoikeuden päätös kumotaan. Kanne hylätään. Asian laadun vuoksi asianosaiset saavat pitää oikeudenkäyntikulunsa vahinkonaan.</p>
        <div>
          <p>Ratkaisuun osallistuneet: oikeusneuvokset Jalanko, Ketola, Paaskoski, Taipale ja Lehtimaja</p>
        </div>
      </div>
    </div>
  </finlex:content>
</finlex:document>
