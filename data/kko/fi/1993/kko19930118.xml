<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930118</dcterms:identifier>
  <finlex:ecliIdentifier>ECLI:FI:KKO:1993:118</finlex:ecliIdentifier>
  <dcterms:title>KKO:1993:118</dcterms:title>
  <dcterms:description>
    <p>
      <strong>Kuljetussopimus</strong>
      <span>Tiekuljetus</span>
    </p>
    <p>
      <strong>Vahingonkorvaus</strong>
      <span>Sopimussuhteeseen perustuva vastuu</span>
    </p>
  </dcterms:description>
  <finlex:registerNumber>S93/183</finlex:registerNumber>
  <dcterms:date pvm="19930622">1993-06-22</dcterms:date>
  <finlex:fileCopyNumber>3291</finlex:fileCopyNumber>
  <dcterms:issued pvm="19930928">1993-09-28</dcterms:issued>
  <dcterms:abstract>
    <p>A oli antanut tavaralähetyksen kuljetusliike B:n C:lle kuljetettavaksi ohjein, että C nouti lähetyksen määräpaikan rahtiasemalta. Määräpaikassa B oli luovuttanut lähetyksen A:n tuotteiden edustajana toimineelle D:lle. Kun D:tä ei ollut merkitty rahtikirjaan tavaroiden vastaanottajaksi ja B oli tavarat D:lle luovuttaessaan jättänyt selvittämättä, että D oli oikeutettu määräämään lähetyksestä, B velvoitettiin korvaamaan A:lle vahinko, mikä oli aiheutunut A:lle tavaroiden luovuttamisesta D:lle.</p>
    <p>Ään.</p>
  </dcterms:abstract>
  <dcterms:tableOfContents>
    <a href="19930118aloa0">ASIAN KÄSITTELY ALEMMISSA OIKEUKSISSA</a>
    <a href="19930118mhaku0">MUUTOKSENHAKU KORKEIMMASSA OIKEUDESSA</a>
    <a href="19930118yloa0">KORKEIMMAN OIKEUDEN RATKAISU 28.9.1993</a>
  </dcterms:tableOfContents>
  <finlex:content id="s19930118.kko">
    <div>
      <h2 id="19930118aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Turun raastuvanoikeudessa</h3>
        <p>Kamal Hassan Lahlou on Kiitolinja Oy:tä vastaan ajamassaan kanteessa lausunut, että hän oli Oulun seudulla tuote-edustajana toimineen Kauko Hiltusen tilaustietojen perusteella lähettänyt rahtitavarana makeisia Ouluun, 24.5.1989 Karkkipiste Nekulle 54 kiloa, 31.5.1989 Ykin Grillille 48 kiloa, 5.7.1989 Fateam Oy:lle 78 kiloa ja 17.7.1989 K-Noutotukulle 114 kiloa ja merkinnyt rahtikirjoihin nuo tilaajat tavaran vastaanottajiksi. Kiitolinja Oy oli kullakin kerralla toiminut rahdinkuljettajana. Lahlou oli velkonut makeistoimituksista tilaajia lähettämällä Karkkipiste Nekulle 3 061,40 markan määräisen laskun, Ykin Grillille 2 983 markan määräisen laskun, Fateam Oy:lle 4 764,79 markan määräisen laskun ja K-Noutotukulle 6 551,22 markan määräisen laskun. Laskut oli kuitenkin jätetty maksamatta ja myöhemmin oli käynyt ilmi, että kaikki lähetykset oli vastaanottanut Hiltunen, joka oli jättänyt toimittamatta lähetykset vastaanottajille ja maksua suorittamatta pitänyt lähetykset itsellään. Hiltusta ei ollut oikeutettu lähetyksiä vastaanottamaan eikä määräämään rahtien kuljetuksista. Hiltunen ei ollut myöskään koskaan aikaisemmin toiminut Lahloun palveluksessa tavaroiden lähettäjänä tai vastaanottajana. Kiitolinja Oy oli menetellyt virheellisesti luovuttaessaan Lahloun lähettämät tavarat muille kuin rahtikirjoihin merkityille tavaran vastaanottajille. Sen vuoksi ja koska Kiitolinja Oy oli kieltäytynyt korvaamasta Lahloulle tavaroiden hinnan menetyksestä aiheutunutta vahinkoa, Lahlou on vaatinut yhtiön velvoittamista suorittamaan hänelle vahingonkorvauksena laskujen määrät yhteensä 17 360,41 markkaa 16 prosentin korkoineen laskujen eräpäivistä eli 2 983 markalle 25.5.1989 lukien, 3 061,40 markalle 2.6.1989 lukien, 4 764,79 markalle 19.7.1989 lukien ja 6 651,22 markalle 15.8.1989 lukien.</p>
      </div>
      <div>
        <h3>Raastuvanoikeuden päätös 6.2.1991</h3>
        <p>Raastuvanoikeus, jossa asianosaiset ovat vaatineet korvausta oikeudenkäyntikuluistaan korkoineen, on katsonut selvitetyksi, että Lahlou oli Hiltusen toimiessa hänen palveluksessaan Hiltusen hänelle antamien tilaustietojen perusteella toimittanut rahtitavarana Ouluun kanteessa mainitut tavaralähetykset. Kiitolinja Oy oli kullakin kerralla toiminut rahdinkuljettajana. Rahtikirjamerkintöjen mukaan kahdella ensimmäisellä kerralla tuli vastaanottajan noutaa lähetykset itse ja neljännellä kerralla vastaanottajalle tuli puhelimitse ilmoittaa lähetyksen saapumisesta. Kolmannella kerralla rahtikirjassa ei ollut ollut ohjeita lähetyksen noutamisesta.</p>
        <p>Hiltunen oli noutanut lähetykset rahtiasemalta Oulussa ja kuitannut rahtikirjoihin vastaanottaneensa lähetykset. Hiltunen oli pitänyt kolmella ensimmäisellä kerralla lähetykset itsellään ja neljännellä kerralla toimittanut lähetyksen edelleen ja pitänyt myyntihinnan itsellään tilittämättä sitä Lahloulle. Kolmella ensimmäisellä kerralla ei lähetyksen vastaanottajaksi merkittyä tilaajaa ollut ollut olemassakaan.</p>
        <p>Tiekuljetussopimuslain 17 §:n mukaan lähettäjällä oli oikeus antaa rahdinkuljetusta koskevia ohjeita ja asettaa ehtoja. Rahtialalla vallitsevan käytännön mukaan lähetyksen vastaanottajan henkilöllisyyttä sen paremmin kuin hänen suhdettaan rahdinlähettäjään tai tavaran vastaanottajaan ei tarkastettu. Lähetyksen noutaja ilmoittautui tavara-asemalla ja kuittasi lähetyksen vastaanotetuksi. Lähetyksen noutajan tuli voida esittää noudettavasta tavarasta jotain tietoja ja ainakin tietää lähetyksen olemassaolosta, jotta tavara voitiin luovuttaa hänelle.</p>
        <p>Rahtialalla noudatettavan yleisen kauppatavan mukaan tavarantoimittajan myyntimiehet noutivat myös tavaraa ja toimittivat sen edelleen vastaanottajalle. Myyntimiehillä oli katsottava olevan sellainen asema, että myyntimies voi ilman eri valtuutusta noutaa tavaran, ellei lähettäjä ollut nimenomaisesti kieltänyt lähetyksen luovuttamista muulle kuin vastaanottajalle. Riski siitä, että myyntimies ei menetellyt lähetyksen suhteen asianmukaisesti, oli rahdin lähettäjällä.</p>
        <p>Sen vuoksi raastuvanoikeus on hylännyt kanteen ja velvoittanut Lahloun korvaamaan yhtiön oikeudenkäyntikulut 8 628,20 markalla 16 prosentin korkoineen 6.2.1991 lukien.</p>
      </div>
      <div>
        <h3>Turun hovioikeuden tuomio 27.11.1992</h3>
        <p>Hovioikeus, jonka tutkittavaksi Lahlou oli saattanut asian, on todennut yhtiön kanteeseen vastatessaan lausuneen, että lähetykset Oulun rahtiasemalta noutanut Hiltunen oli esittäytynyt tavaroiden lähettäjän Lahloun edustajaksi. Näin ollen yhtiö oli katsonut, että sen henkilökunta oli ollut velvollinen luovuttamaan Ouluun saapuneet tavarat Hiltuselle.</p>
        <p>Rahdinkuljettajan oli tiekuljetussopimuslain 17 ja 20 §:stä ilmenevällä tavalla luovutettava tavara rahtikirjassa mainitulle vastaanottajalle tai sille, joka kuljetuksen aikana annetun lähettäjän ohjeen mukaan oli tavaran vastaanottaja.</p>
        <p>Yhtiö ei ollut vastoin Lahloun kiistämistä näyttänyt Hiltusella olleen oikeutta toimia tavaroiden vastaanottajana. Hiltusella ei ollut ollut sellaista oikeutta pelkästään Lahloun myyntimiehenä toimimisen perusteellakaan. Näin ollen yhtiö oli vastuussa palveluksessaan toimineiden kuljetushenkilöiden virheellisestä menettelystä Lahloulle aiheutuneesta vahingosta.</p>
        <p>Sen vuoksi hovioikeus on kumonnut raastuvanoikeuden päätöksen ja vapauttanut Lahloun raastuvanoikeuden tuomitsemasta oikeudenkäyntikulujen korvaamisvelvollisuudesta sekä velvoittanut yhtiön suorittamaan Lahloulle vaaditut 17 360,41 markkaa 16 prosentin korkoineen 2 983 markalle 25.5.1989 lukien, 3 061,40 markalle 2.6.1989 lukien, 4 764,79 markalle 19.7.1989 lukien ja 6 651,22 markalle 15.8.1989 lukien. Lisäksi yhtiö on velvoitettu korvaamaan Lahloun oikeudenkäyntikulut asiassa 10 000 markalla 16 prosentin korkoineen 27.11.1992 lukien.</p>
      </div>
    </div>
    <div>
      <h2 id="19930118mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 12.5.1993. Yhtiö on vaatinut hovioikeuden tuomion kumoamista, kanteen hylkäämistä ja korvausta oikeudenkäyntikuluista asiassa korkoineen.</p>
      <p>Lahlou on antanut häneltä hakemuksen johdosta pyydetyn vastauksen ja vaatinut korvausta vastauskuluista korkoineen.</p>
    </div>
    <div>
      <h2 id="19930118yloa0">KORKEIMMAN OIKEUDEN RATKAISU 28.9.1993</h2>
      <div>
        <h3>Perustelut</h3>
        <p>Lahloun Kiitolinja Oy:n kuljetettavaksi antamat tavarat on tullut määräpaikassa luovuttaa kuittausta vastaan rahtikirjaan merkityille vastaanottajille. Hiltusta ei ole merkitty rahtikirjoihin tavaroiden vastaanottajaksi. Luovuttaessaan lähetykset Hiltuselle Kiitolinja Oy:n edustaja ei ole riittävällä huolellisuudella selvittänyt, että Hiltunen olisi ollut oikeutettu vastaanottamaan lähetykset tai lähettäjän puolesta niistä määräämään rahtikirjoista poikkeavalla tavalla. Kiitolinja Oy on siten vastuussa Lahloulle tavaroiden myyntihinnan menetyksestä aiheutuneesta vahingosta.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Kiitolin- ja Oy velvoitetaan suorittamaan Lahloulle korvaukseksi vastauksen antamisesta aiheutuneista kuluista 2 000 markkaa 16 prosentin korkoineen tämän tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Riihelä, Haarmann (eri mieltä), Roos (eri mieltä), Suhonen ja Tulokas</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Roos: Tiekuljetussopimuslain 17 §:n 1 ja 2 momentin mukaan Lahloulla on ollut oikeus antaa ohjeita tavaran luovuttamisesta kunnes rahtikirjaan merkitty vastaanottaja on vaatinut sen luovuttamista. Kiitolinja Oy:n työntekijät ovat pitäneet Hiltusta Lahloun edustajana, lähinnä hänen myyntimiestoimintansa perusteella ja koska hän vaati tavaraa, joka oli yhtiön kuljetettavana ja hän tiesi sekä lähettäjän että rahtikirjaan merkityn vastaanottajan samoin kuin tavaran laadun. Näissä oloissa yhtiöllä ei ole ollut erityistä aihetta tarkistaa Hiltusen oikeutta vastaanottaa tavara. Kun yhtiöllä siten on ollut peruste pitää Hiltusta tavaran vastaanottajana ja luovuttaa se hänelle, yhtiö ei ole vastuussa vahingosta, joka on aiheutunut Lahloulle siitä, että Hiltunen on vilpillisesti saanut haltuunsa Lahloun lähettämiä tavaroista.</p>
        <p>Kumoan hovioikeuden tuomion, hylkään kanteen ja velvoitan Lahloun korvaamaan Kiitolinja Oy:n oikeudenkäyntikulut asiassa 11 000 markalla.</p>
        <p>Oikeusneuvos Haarmann: Olen samaa mieltä kuin oikeusneuvos Roos.</p>
      </div>
    </div>
  </finlex:content>
</finlex:document>
