<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930145</dcterms:identifier>
  <finlex:ecliIdentifier>ECLI:FI:KKO:1993:145</finlex:ecliIdentifier>
  <dcterms:title>KKO:1993:145</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen irtisanominen</span>
    </p>
  </dcterms:description>
  <finlex:registerNumber>S93/76</finlex:registerNumber>
  <dcterms:date pvm="19930623">1993-06-23</dcterms:date>
  <finlex:fileCopyNumber>4029</finlex:fileCopyNumber>
  <dcterms:issued pvm="19931112">1993-11-12</dcterms:issued>
  <dcterms:abstract>
    <p>Lakkauttaessaan lääkäri- ja kuntoutusaseman johtajan toimen kuntoutusyhtiö oli irtisanonut toimen haltijan, jolla oli myös lääkintävoimistelijan koulutus. Koska hänen sijoittamisensa tällaisiin tehtäviin ei olisi ollut työnantajan kannalta kohtuutonta eikä työyhteisön kannalta epätarkoituksenmukaista, yhtiön katsottiin olleen velvollinen irtisanomisen sijasta tarjoamaan hänelle lääkintävoimistelijan työtä.</p>
  </dcterms:abstract>
  <dcterms:tableOfContents>
    <a href="19930145aloa0">ASIAN KÄSITTELY ALEMMISSA OIKEUKSISSA</a>
    <a href="19930145mhaku0">MUUTOKSENHAKU KORKEIMMASSA OIKEUDESSA</a>
    <a href="19930145yloa0">KORKEIMMAN OIKEUDEN RATKAISU 12.11.1993</a>
  </dcterms:tableOfContents>
  <finlex:content id="s19930145.kko">
    <div>
      <h2 id="19930145aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Turun raastuvanoikeudessa</h3>
        <p>Tita Maria Rinnevaara on Kuntoutusyhtymä TFHA avoimelle yhtiölle, sittemmin Kuntoutusyhtymä-Rehab Group, avoin yhtiö, 9.1.1991 tiedoksi toimitetun haasteen nojalla ja sitä kehittäessään lausunut, että hän oli 1.9.1986 lukien toiminut avoimen yhtiön palveluksessa työsopimuslain 1 §:n mukaisessa työsuhteessa, viimeksi lääkärija kuntoutusasemien johtajana Turussa.</p>
        <p>Työnantaja oli 17.10.1990 päivätyllä kirjeellään irtisanonut Rinnevaaran työsopimussuhteen päättymään 17.11.1990.</p>
        <p>Irtisanomisen syyksi oli ilmoitettu taloudelliset tai tuotannolliset syyt.</p>
        <p>Rinnevaara oli riitauttanut irtisanomisen perusteen ja katsonut irtisanomisen johtuneen muusta kuin yhtiön ilmoittamasta syystä. Mikäli työnantajalla olisi ollut työvoiman vähentämistarvetta Rinnevaaran johtamissa yksiköissä, hänelle olisi pitänyt tarjota muuta työtä yhtiön muissa yksiköissä.</p>
        <p>Työnantajalla ei ollut ollut lain vaatimaa erityisen painavaa syytä työsopimuksen irtisanomiseen. Palkkaa Rinnevaaralle oli vastoin irtisanomisilmoitusta maksettu 17.12.1990 saakka ja palkkatodistukseen oli tehty merkintä, jonka mukaan työsuhde olisi päättynyt vasta tuolloin. Maksamalla näin yhden kuukauden ylimääräisen palkan työnantajan oli katsottava myöntäneen, että se oli menetellyt virheellisesti päättäessään työsopimuksen.</p>
        <p>Sovitusta osittaisesta hoitovapaasta johtuen Rinnevaara oli ollut työssä 30 tuntia viikossa ja ansainnut 7 552 markkaa 50 penniä kuukaudessa. Vuoden 1991 alusta työsuhteen oli pitänyt jatkua täysiaikaisena. Rinnevaaran työaika olisi ollut 40 tuntia viikossa ja palkka 10 070 markkaa kuukaudessa.</p>
        <p>Sen vuoksi Rinnevaara on vaatinut, että avoin yhtiö velvoitettaisiin työsopimuksen laittoman irtisanomisen johdosta suorittamaan hänelle vahingonkorvauksena 15 kuukauden palkkaa vastaavat 151 050 markkaa 16 prosentin vuotuisine korkoineen haasteen tiedoksiannosta lukien.</p>
      </div>
      <div>
        <h3>Vastine</h3>
        <p>Avoin yhtiö on vastustanut kannetta ja vaatinut korvausta oikeudenkäyntikuluistaan korkoineen. Avoin yhtiö on lausunut, että kaupunkiyksiköiden kannattavuus oli ollut huono ja niiden saneeraaminen oli ollut välttämätöntä. Kaupunkiyksiköt eivät olleet tarvinneet erillistä johtajaa. Tämän toimen lakkauttamisella oli saavutettu huomattava kustannussäästö. Rinnevaaralla ei irtisanomisaikana ollut ollut työntekovelvoitteita. Kuntoutusyhtymän palvelukseen ei Rinnevaaran toimen lakkauttamisen ja irtisanomisen jälkeen ollut palkattu ketään johtotehtäviin. Rinnevaaran työtehtävät oli siirretty yhtymän palveluksessa olleelle työterveyslääkärille. Tämän viikottaista työaikaa oli lisätty kahdella tunnilla entisten työtehtävien säilyessä ennallaan. Avoimella yhtiöllä ei ollut ollut osoittaa Rinnevaaralle tämän aikaisempaa työtä vastaavaa työtä.</p>
      </div>
      <div>
        <h3>Raastuvanoikeuden päätös 24.10.1991</h3>
        <p>Raastuvanoikeus, joka oli myöntänyt Rinnevaaralle maksuttoman oikeudenkäynnin korvausvelvollisuudetta valtiolle ja määrännyt varatuomari Mikko Suvannon hänen oikeudenkäyntiavustajakseen, on lausunut jutussa selvitetyksi, että Rinnevaaran työsuhde oli alkanut 1.9.1986. Asianosaiset olivat allekirjoittaneet kirjallisen työsopimuksen, jonka mukaisesti Rinnevaaran työtehtäviin oli kuulunut, paitsi muuta, kuntoutusyhtymän Turun kaupungissa sijaitsevien hoitoyksiköiden toiminnasta vastaaminen, henkilöstöhankinta, asiakassuhteiden hoito ja henkilöstön ohjaaminen. Avoin yhtiö oli 19.4.1990 ilmoittanut Turun ja Porin lääninhallitukselle Rinnevaaran tulleen nimitetyksi Kuntoutusyhtymä Fysiatrian, Kuntoutusyhtymä Fysiatria, Varissuon, Kuntoutusyhtymä Fysiatria, Lehmusvalkaman ja Kuntoutusyhtymä Lääkäriaseman johtajaksi. Rinnevaara oli ollut myös johtoryhmän jäsen. Rinnevaaran kuukausipalkka oli ollut 10 070 markkaa. Osittaisen hoitovapaan johdosta hänen palkkansa ajalla 1.1. - 31.12.1990 oli ollut 7 552,50 markkaa kuukaudessa.</p>
        <p>Rinnevaaran työsopimus oli irtisanottu kanteessa kerrotuin tavoin. Työsopimuksen ehtojen mukaisesti irtisanomisajaksi oli sovittu yksi kuukausi. Avoin yhtiö oli maksanut Rinnevaaralle palkan irtisanomisajalta sekä tämän lisäksi yhden kuukauden palkan. Irtisanomisaikana Rinnevaaralla ei ollut ollut työntekovelvollisuutta.</p>
        <p>Raastuvanoikeus on katsonut, ettei lääkäri- ja kuntoutusasemayksikköä ollut pidettävä itsenäisenä ja tulosvastuullisena, vaan se oli muodostanut osan avoimen yhtiön liiketoiminnasta. Avointa yhtiötä oli Rinnevaaran irtisanomista arvioitaessa pidettävä yhtenä kokonaisuutena. Työnantaja ei ollut ennen irtisanomista harkinnut riittävästi Rinnevaaran sijoittamista koulutuksensa perusteella hänelle soveltuviin muihin tehtäviin.</p>
        <p>Rinnevaaran työsopimus oli päätetty ilman erityisen painavia syitä, mistä aiheutuneen vahingon työnantaja oli velvollinen korvaamaan Rinnevaaralle.</p>
        <p>Lausuminsa perustein raastuvanoikeus on, hyläten vaatimukset enemmälti toteennäyttämättöminä, velvoittanut avoimen yhtiön suorittamaan Rinnevaaralle korvaukseksi työsopimuksen laittomasta irtisanomisesta kahdeksan kuukauden palkkaa vastaavat 80 560 markkaa 16 prosentin korkoineen 9.1.1991 lukien.</p>
        <p>Maksuttomasta oikeudenkäynnistä annetun lain säännösten nojalla on määrätty valtion varoista maksettavaksi Rinnevaaran avustajaksi määrätylle varatuomari Suvannolle korvaukseksi tarpeellisista kuluista 470,10 markkaa ja palkkioksi tehtävistään raastuvanoikeudessa kohtuulliseksi harkitut 18 000 markkaa eli yhteensä 18 470,10 markkaa, mikä määrä avoin yhtiö on velvoitettu korvaamaan valtiolle.</p>
      </div>
      <div>
        <h3>Turun hovioikeuden tuomio 13.11.1992</h3>
        <p>Hovioikeus, jonka tutkittavaksi avoin yhtiö ja Rinnevaara olivat saattaneet jutun, on lausunut, että avoin yhtiö oli kuullut todistajana talousjohtaja Erkki Johannes Luomaa. Lisäksi se oli esittänyt Luoman kuulemiseen liittyen Rinnevaaran toimipaikkojen käyttökatevertailun vuosilta 1989 ja 1990. Rinnevaara oli muun muassa esittänyt avoimen yhtiön tuloslaskelmat ja taseet ajanjaksoilta 1.2.1989 - 31.1.1990 ja 1.2.1990 -31.1.1991.</p>
        <p>Avoimen yhtiön liikevaihto oli 1.2.1989 - 31.1.1990 ollut 100 833 107 markkaa ja 1.2.1990 - 31.1.1991 89 996 027 markkaa. Vastaavina aikoina muuttuvien kulujen palkkakustannukset olivat olleet 20 555 358 markkaa ja 23 560 395 markkaa. Kiinteiden kulujen palkkakustannukset vastaavana aikana olivat olleet 2 797 427 markkaa ja 3 800 067 markkaa. Jutussa esitetty muu lähinnä lehtileikkeisiin perustuva asiakirjaselvitys osoitti avoimen yhtiön laajentaneen toimintaansa. Todistajana kuullun Luoman kertomus ja esitetty käyttökatevertailu eivät, huomioon ottaen jutussa esitetty selvitys kokonaisuudessaan, osoittaneet, että työ olisi avoimessa yhtiössä vuonna 1991 vähentynyt taloudellisista, tuotannollisista tai muista niihin verrattavista syistä vähäistä suuremmassa määrin. Avoin yhtiö ei ollut näyttänyt tarjonneensa Rinnevaaralle, joka oli koulutukseltaan myös lääkintävoimistelija, tuota koulutusta vastaavaa työtä.</p>
        <p>Näillä ja raastuvanoikeuden päätöksessä mainituilla perusteilla hovioikeus on jättänyt asian raastuvanoikeuden päätöksen lopputuloksen varaan.</p>
        <p>Jutun näin päättyessä on hylätty avoimen yhtiön vaatimus saada korvausta oikeudenkäyntikuluistaan jutussa.</p>
        <p>Valtion varoista on maksettu varatuomari Suvannolle palkkioksi Rinnevaaran avustamisesta hovioikeudessa 1 700 markkaa, mikä määrä on jutun näin päättyessä jäänyt valtion vahingoksi.</p>
      </div>
    </div>
    <div>
      <h2 id="19930145mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 10.5.1993. Muutoksenhakemuksessaan Kuntoutusyhtymä-Rehab Group, avoin yhtiö, on vaatinut hovioikeuden tuomion kumoamista ja kanteen hylkäämistä sekä Rinnevaaran velvoittamista korvaamaan avoimen yhtiön oikeudenkäyntikulut kaikissa oikeusasteissa korkoineen.</p>
      <p>Rinnevaara on vastauksessaan vaatinut valituksen hylkäämistä.</p>
    </div>
    <div>
      <h2 id="19930145yloa0">KORKEIMMAN OIKEUDEN RATKAISU 12.11.1993</h2>
      <div>
        <h3>Perustelut</h3>
        <p>Rinnevaara on toiminut avoimen yhtiön Turussa sijaitsevien lääkäri- ja kuntoutusasemien eli niin sanottujen kaupunkiyksiköiden johtajana ja johtoryhmän jäsenenä. Jutussa avoimen yhtiön toiminnasta ja kehityksestä esitetty selvitys ei sinänsä osoita, että työ yhtiössä olisi vuoden 1990 lopussa tai vuoden 1991 alussa taloudellisista, tuotannollisista tai muista niihin verrattavista syistä vähentynyt vähäistä suuremmassa määrin ja muutoin kuin tilapäisesti.</p>
        <p>Avoin yhtiö on kuitenkin vuosina 1987 - 1989 havainnut, että kaupunkiyksiköiden toiminta ei edellyttänyt erillistä johtajan tointa. Avoin yhtiö on siten saanut järjestää johtotehtävät uudelleen ja lakkauttaa tämän vasta Rinnevaaran työsuhteen aikana perustetun toimen. Johtajan vähäiset hallinnolliset tehtävät on voitu siirtää avoimen yhtiön palveluksessa ennestään olleelle lääkärille lisätöiksi. Avoin yhtiö on kuitenkin samalla ollut velvollinen selvittämään, onko Rinnevaara hänen ammattitaitoonsa ja kykyynsä nähden kohtuudella voitu sijoittaa uudelleen tai kouluttaa uusiin tehtäviin.</p>
        <p>Avoimen yhtiön toiminnan laajuudesta ja varsinkin Naantalin kylpylän vireillä olleesta laajennushankkeesta päätellen avoimessa yhtiössä on Rinnevaaran irtisanomisen aikoihin ollut tarjolla lääkintävoimistelijan työtä. Johtajana toimineella Rinnevaaralla on ollut muun ohessa myös lääkintävoimistelijan koulutus. Rinnevaaran sijoittaminen lääkintävoimistelijan tehtäviin ei olisi ollut työnantajan kannalta kohtuutonta eikä työyhteisön kannalta epätarkoituksenmukaista. Avoin yhtiö on siten ollut velvollinen irtisanomisen sijasta tarjoamaan Rinnevaaralle lääkintävoimistelijan työtä.</p>
        <p>Jutussa esitetty selvitys lääkintävoimistelijan työn tarjoamisesta on erittäin puutteellista. Raastuvanoikeudessa todistajana kuullun talousjohtaja Luoman kertomuksesta ei käy ilmi, onko työtä tarjottu nimenomaisesti irtisanomisen vaihtoehtona ja minkälaisin muin ehdoin. Korkein oikeus katsoo, ettei avoin yhtiö ole näyttänyt täyttäneensä velvollisuuttaan tarjota Rinnevaaralle lääkintävoimistelijan työtä. Näin ollen se on työsopimuslain 51 §:n 1 momentin nojalla velvollinen korvaamaan Rinnevaaralle työsuhteen irtisanomisesta aiheutuneen vahingon.</p>
        <p>Näillä perusteilla Korkein oikeus on ratkaissut asian tuomiolauselmasta ilmenevällä tavalla.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <p>Maksuttomasta oikeudenkäynnistä annetun lain nojalla maksetaan valtion varoista varatuomari Suvannolle palkkioksi Rinnevaaran avustamisesta Korkeimmassa oikeudessa 850 markkaa, mikä määrä Kuntoutusyhtymä-Rehab Group, avoin yhtiö, velvoitetaan korvaamaan valtiolle.</p>
        <div>
          <p>Ratkaisuun osallistuneet: oikeusneuvokset Riihelä, Lindholm, Haarmann, Krook ja Suhonen</p>
        </div>
      </div>
    </div>
  </finlex:content>
</finlex:document>
