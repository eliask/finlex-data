<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930035</dcterms:identifier>
  <finlex:ecliIdentifier>ECLI:FI:KKO:1993:35</finlex:ecliIdentifier>
  <dcterms:title>KKO:1993:35</dcterms:title>
  <dcterms:description>
    <p>
      <strong>Sopimus</strong>
    </p>
    <p>
      <strong>Vahingonkorvaus</strong>
      <span>Sopimussuhteeseen perustuva vastuu</span>
    </p>
    <p>
      <strong>Rasite</strong>
    </p>
  </dcterms:description>
  <finlex:registerNumber>S91/1284</finlex:registerNumber>
  <dcterms:date pvm="19921015">1992-10-15</dcterms:date>
  <finlex:fileCopyNumber>1076</finlex:fileCopyNumber>
  <dcterms:issued pvm="19930323">1993-03-23</dcterms:issued>
  <dcterms:abstract>
    <p>Rasitetun kiinteistön omistaja A oli rasitesopimuksen vastaisesti yli 20 vuotta hallinnut kiinteistörekisteriin merkityn rasitteen kohteena olevia autopaikkoja ja antanut ne vuokralle rasitteen haltijan B:n puuttumatta tähän pitkäaikaiseen käytäntöön. Vaikka rasite oli voimassa, B oli passiivisuutensa vuoksi kuitenkin hiljaisesti hyväksynyt vuokrauskäytännön ja siten menettänyt oikeutensa saada vahingonkorvausta ajalta, jona hän oli sallinut vuokrauskäytännön jatkua.</p>
  </dcterms:abstract>
  <dcterms:tableOfContents>
    <a href="19930035aloa0">ASIAN KÄSITTELY ALEMMISSA OIKEUKSISSA</a>
    <a href="19930035mhaku0">MUUTOKSENHAKU KORKEIMMASSA OIKEUDESSA</a>
    <a href="19930035yloa0">KORKEIMMAN OIKEUDEN RATKAISU 23.3.1993</a>
  </dcterms:tableOfContents>
  <finlex:content id="s19930035.kko">
    <div>
      <h2 id="19930035aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Asunto Oy Vuolukiventie 5 ja 9 on Pihlajamäen Lämpö Oy:lle (jäljempänä huoltoyhtiö) 14.9.1988 tiedoksi toimituttamansa haasteen nojalla lausunut, että yhtiöiden 3.5.1963 ja 31.1.1964 solmimien rasitesopimusten perusteella oli rasitetoimituksessa 27.2.1964 perustettu asunto-osakeyhtiölle rasiteoikeus pysyvästi hallita ja käyttää kahtatoista auton säilytys- ja pysäköintipaikkaa huoltoyhtiön omistamalla tontilla nro 7 Helsingin kaupungin 38. kaupunginosan korttelissa 38004. Rasitetoimituksen pöytäkirjaan liitetystä asemapiirroksesta verrattuna rasitetulle kiinteistölle rakennettavan autotallin 21.4.1964 myönnettyyn rakennuslupaan liitettyyn asemapiirrokseen ilmeni, että rasitteen kohteena olevista autopaikoista kolme eli nrot 22 - 24 oli tuon autotallirakennuksen sisällä ja muut yhdeksän pihamaalla. Rasitesopimuksen mukaan huoltoyhtiö huolehti paikkojen kunnossapidosta asunto-osakeyhtiöltä saamaansa maksua vastaan. Rasite oli 10.3.1964 merkitty tonttirekisteriin. Huoltoyhtiö oli kuitenkin menetellyt rasitesopimuksen vastaisesti ensinnä hallitsemalla rasiteoikeuden kohteena olleita tallipaikkoja ja vuokraamalla ne ulkopuolisille ja saanut siten vuokratulona perusteetonta etua rasitteen haltijan eli asunto-osakeyhtiön kustannuksella. Toiseksi huoltoyhtiö oli rikkonut rasitesopimusta vastaan osoittamalla siinä tarkoitettujen talli- ja pihapaikkojen sijasta asunto-osakeyhtiön käyttöön kaksitoista muuta pihapaikkaa ja estämällä asuntoosakeyhtiötä 1.11.1986 lukien käyttämästä rasiteoikeutensa kohteena olevia pihapaikkojakaan. Kolmanneksi huoltoyhtiö oli sanotusta ajankohdasta lukien kieltäytynyt sopimuksen mukaisesta paikkojen kunnossapidosta.</p>
        <p>Tämän vuoksi asunto-osakeyhtiö on vaatinut sen vahvistamista, että sillä on huoltoyhtiön omistamaan tonttiin kohdistuva pysyvä rasiteoikeus hallita ja käyttää autotallipaikkoja nrot 22 - 24 sekä yhdeksää tallirakennuksen läheisyydessä pihalla sijaitsevaa asemapiirroksissa yksilöityä autopaikkaa nrot 25 - 28 ja 33 - 37, että huoltoyhtiö on rasitesopimuksen mukaisesti velvollinen huolehtimaan paikkojen hoidosta ja että asunto-osakeyhtiön suoritettava korvaus kunnossapidosta määräytyy niinikään rasitesopimuksen mukaan. Lisäksi asunto-osakeyhtiö on vaatinut huoltoyhtiön velvoittamista suorittamaan asunto-osakeyhtiölle perusteettoman edun palautuksena korkoineen sen, mitä huoltoyhtiö tallipaikkoja sopimuksen vastaisesti hallitessaan oli saanut ja vielä ennen hallinnan palauttamista saisi niistä käyttökorvauksina, määrältään ajalta 1.8.1978 - 31.7.1988 102 974,41 markkaa sekä vahingonkorvauksena autopaikkojen käytön estymisestä ja kunnossapitovelvollisuuden laiminlyönnistä 10 000 markkaa korkoineen haasteen tiedoksiantopäivästä lukien ja vielä oikeudenkäyntikulujensa korvaamista korkoineen.</p>
      </div>
      <div>
        <h3>Huoltoyhtiön vastaus</h3>
        <p>Huoltoyhtiö on kiistänyt kanteen ja vaatinut korvausta oikeudenkäyntikuluistaan korkoineen. Rasitesopimuksen mukaista paikkajakoa ei ollut autotallirakennuksessa sovellettava varsinkaan, kun asunto-osakeyhtiö ei ollut osaksikaan kustantanut tallin rakentamista. Myöskään ulkopaikkojen sopimuksen mukaista jakoa ei voitu toteuttaa, kun eri asunto-osakeyhtiöille oli rasitteina perustettu autopaikkoja enemmän kuin rasitetulle kiinteistölle mahtui. Huoltoyhtiö ei ollut laiminlyönyt sille rasitesopimuksen mukaan kuuluvaa kunnossapitotyötä, vaan asuntoosakeyhtiö oli sillä huoltoyhtiön kanssa olleen huoltosopimuksen 1.11.1986 lukien lakkauttaessaan ilmoittanut, ettei se enää käyttäisi huoltoyhtiön palveluja.</p>
      </div>
      <div>
        <h3>Raastuvanoikeuden päätös 9.5.1989</h3>
        <p>Raastuvanoikeus on katsonut asunto-osakeyhtiön kanteen toteen näytetyksi lukuunottamatta väitettä, että huoltoyhtiö olisi estänyt asunto-osakeyhtiötä käyttämästä rasiteoikeuttaan.</p>
        <p>Sen vuoksi raastuvanoikeus on, samalla kun asunto-osakeyhtiö huoltoyhtiön kanteesta on velvoitettu eräisiin suorituksiin, vahvistanut, että asunto-osakeyhtiöllä oli 31.1.1964 tehdyn rasitesopimuksen ja rasitetoimituksen nro 64099 asiakirjojen mukaan rasitteena pysyvä oikeus vapaasti hallita ja käyttää huoltoyhtiön hallitsemalla tontilla nro 7/38004 sijaitsevassa autotallirakennuksessa olevia kolmea autojen säilytyspaikkaa, jotka tontille 21.4.1964 myönnettyyn rakennuslupaan Ma-345-A-62 liittyvässä asemapiirroksessa oli merkitty numeroilla 22 - 24, ja yhdeksää rakennuksen välittömässä läheisyydessä sijaitsevaa pysäköintipaikkaa, jotka mainitussa asemapiirroksessa oli merkitty numeroilla 25 - 28 ja 33 - 37.</p>
        <p>Lisäksi raastuvanoikeus on vahvistanut, että huoltoyhtiö oli velvollinen huolehtimaan mainittujen rasitepaikkojen hoidosta ja kunnossapidosta siten kuin 3.3., oikeastaan 3.5.1963 tehdystä rasitesopimuksesta ilmeni ja että asunto-osakeyhtiön velvollisuus suorittaa kunnossapitokorvausta määräytyi niin ikään sanotun rasitesopimuksen mukaisesti.</p>
        <p>Raastuvanoikeus on edelleen velvoittanut huoltoyhtiön viipymättä ja viimeistään kuuden kuukauden kuluessa asiassa annettavan ratkaisun lainvoimaiseksi tulosta palauttamaan kysymyksessä olevat rasitepaikat asunto-osakeyhtiön vapaaseen hallintaan sekä suorittamaan asunto-osakeyhtiölle sen perusteettoman edun palautuksena, jonka huoltoyhtiö oli sopimuksen vastaisesti hallitsemiensa autotallipaikkojen käyttökorvauksena oikeudettomasti saanut eli ennen kanteen nostamista viimeksi kuluneilta kymmeneltä vuodelta 31.7.1988 saakka laskettuna 102 974,41 markkaa ja vielä suorittamaan asunto-osakeyhtiölle vahingonkorvauksena autopaikkojen käytön estymisestä ja kunnossapitovelvollisuuden laiminlyönnistä 10 000 markkaa 16 prosentin korkoineen haasteen tiedoksiannosta 14.9.1988 lukien. Asianosaisten näin vuoroin voitettua ja vuoroin hävittyä juttunsa raastuvanoikeus on määrännyt, että asianosaiset saivat pitää oikeudenkäyntikulunsa vahinkonaan.</p>
      </div>
      <div>
        <h3>Helsingin hovioikeuden tuomio 11.9.1991</h3>
        <p>Hovioikeus, jonka tutkittavaksi asianosaiset puolin ja toisin olivat saattaneet jutun asunto-osakeyhtiö vaatien vain oikeudenkäyntikulujensa korvaamista, on rasiteoikeuden sisällöstä todennut, että huoltoyhtiö ja asunto-osakeyhtiö olivat 31.1.1964 päivätyssä rasitesopimuksessa sopineet ainoastaan, että huoltoyhtiö sallii asunto-osakeyhtiön sijoittaa huoltoyhtiön hallitsemalle tontille 12 autopaikkaa. Kuitenkin 27.2.1964 toimitetun rasitetoimituksen mukaan tontille oli perustettu rasitetoimituksen pöytäkirjan liitteenä olevan 31.1.1964 tehdyn ja 10.2.1964 Helsingin kaupungin kiinteistölautakunnan hyväksymän rasitesopimuksen mukaisesti rasitteena pysyvä oikeus kahteentoista autojen säilytys- ja pysäköimispaikkaan asunto-osakeyhtiön hallitsemaa asuntotonttia nro 2 varten. Rasitetoimituksen pöytäkirjaan oli liitetty rasitesopimuksen lisäksi rasitetoimitukseen liittyvä asemapiirros, jossa rasitetulla kiinteistöllä ulkona olevat pysäköimispaikat sekä tontille rakennettavassa autotallissa sijaitsevat paikat oli jaettu niiden hallintaan oikeutettujen asuntotonttien kesken ja tarkoin määritelty. Asemapiirros oli autopaikkojen sijaintia koskevilta osiltaan samansisältöinen kuin 21.2.1964 päivätty 21.4.1964 myönnettyyn autotallin rakennuslupaan liittyviin pääpiirustuksiin kuulunut asemapiirros. Rasitetoimitus oli merkitty tonttirekisteriin 10.3.1964. Rasitetoimituksessa oli siten perustettu tarkoin määriteltyjen ulkopysäköimispaikkojen lisäksi asunto-osakeyhtiölle rasiteoikeus myös autotallissa sijaitseviin paikkoihin. Sillä, kuka myöhemmin rakennetun autotallin rakentamis- ja ylläpitokustannukset oli maksanut, ei ollut merkitystä rasiteoikeuden syntymisen ja säilymisen kannalta. Huoltoyhtiö ei ollut näyttänyt, että rasitetta olisi sopimusteitse tai muuten muutettu. Asunto-osakeyhtiöllä oli siten rasiteoikeutena pysyvä oikeus vapaasti hallita ja käyttää asemapiirrokseen merkittyjä autotallissa sijaitsevia paikkoja nrot 22 -24 sekä ulkona olevia paikkoja nrot 25 - 28 ja 33 - 37.</p>
        <p>Perusteettoman edun palautusvaateen osalta hovioikeus on lausunut asiassa selvitetyksi, että huoltoyhtiö oli yksin kustantanut autotallin rakentamisen ottamillaan luotoilla, jotka oli kuoletettu huoltoyhtiön osakkaina olleiden asunto-osakeyhtiöiden osakkailta perityillä tallipaikkojen vuokratuloilla, ja että huoltoyhtiö oli vuokrannut tallipaikat autotallin valmistumisesta lähtien erillisillä vuokrasopimuksilla suoraan mainittujen asunto-osakeyhtiöiden osakkaille. Käytäntö oli jatkunut erimielisyyksittä yli 20 vuoden ajan eikä asunto-osakeyhtiö ollut sinä aikana vaatinut autotallipaikkoja hallintaansa. Huoltoyhtiö oli siten hallinnut sen ja asunto-osakeyhtiön välisen huoltosopimuksen päättymiseen 1.11.1986 asti autotallissa sijaitsevia autopaikkoja vilpittömässä mielessä eikä ollut sopimuksen vastaisesti ottanut niitä hallintaansa tai muutenkaan oikeudettomasti perinyt niistä käyttökorvausta, kun se oli itse kustantanut tallin rakentamisen. Huoltoyhtiö ei siten ollut velvollinen suorittamaan asunto-osakeyhtiölle perusteettoman edun palautusta.</p>
        <p>Koska asia oli ollut niin sekava ja epätietoisuutta aiheuttava, että oikeudenkäyntiin oli ollut perusteltua aihetta, asianosaiset saivat pitää heillä sekä raastuvanoikeudessa että hovioikeudessa olleet oikeudenkäyntikulunsa vahinkonaan.</p>
        <p>Tämän vuoksi hovioikeus on muuttaen raastuvanoikeuden päätöstä vapauttanut huoltoyhtiön velvollisuudesta suorittaa asunto-osakeyhtiölle korvausta perusteettomasta edusta. Muilta osilta hovioikeus ei ole muuttanut raastuvanoikeuden päätöstä.</p>
      </div>
    </div>
    <div>
      <h2 id="19930035mhaku0">MUUTOKSENHAKU KORKEIMMASSA OIKEUDESSA</h2>
      <p>Asunto-osakeyhtiölle on myönnetty valituslupa 14.1.1992 ja huoltoyhtiölle 2.6.1992.</p>
      <p>Valituksessaan asunto-osakeyhtiö on vaatinut hovioikeuden tuomion kumoamista perusteettoman edun palautusta koskevalta osalta ja huoltoyhtiön velvoittamista suorittamaan asunto-osakeyhtiölle kanteessa vaaditut 102 974,41 markkaa 16 prosentin korkoineen 14.9.1988 lukien ja sen vahvistamista, että huoltoyhtiö on velvollinen suorittamaan asuntoyhtiölle 1.8.1988 alkaen siihen saakka, kun autotallissa sijaitsevat paikat nrot 22 - 24 on luovutettu asunto-osakeyhtiön hallintaan, niistä kantamansa vuokrat. Lisäksi asunto-osakeyhtiö on vaatinut, että huoltoyhtiö velvoitetaan suorittamaan sille korvaukseksi oikeudenkäyntikuluista raastuvanoikeudessa 38 035 markkaa korkoineen.</p>
      <p>Huoltoyhtiö on puolestaan vaatinut hovioikeuden tuomion kumoamista, asunto-osakeyhtiön kanteen hylkäämistä ja oikeudenkäyntikulujensa korvaamista korkoineen.</p>
      <p>Asianosaiset ovat vastanneet toistensa valituksiin ja vaatineet korvausta vastauskuluistaan korkoineen.</p>
    </div>
    <div>
      <h2 id="19930035yloa0">KORKEIMMAN OIKEUDEN RATKAISU 23.3.1993</h2>
      <div>
        <h3>Käsittelyratkaisu</h3>
        <p>Raastuvanoikeus on tuominnut perusteettoman edun palautusta asunto-osakeyhtiölle 31.7.1988 saakka lausumatta mitään asunto-osakeyhtiön sen jälkeistä aikaa koskevasta vaatimuksesta. Asunto-osakeyhtiö on tältä osalta tyytynyt raastuvanoikeuden päätökseen. Sen vuoksi sen vaatimus, joka koskee huoltoyhtiön autotallissa olevista paikoista nrot 22 - 24 kantamia vuokria 31.7.1988 jälkeiseltä ajalta, jätetään tutkimatta.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Kiinteistörekisteriin on 10.3.1964 merkitty 27.2.1964 pidetyssä rasitetoimituksessa asunto-osakeyhtiölle perustettu asianosaisten 31.1.1964 solmiman rasitesopimuksen mukainen rasiteoikeus huoltoyhtiön hallitsemalla tontilla nro 7 Helsingin kaupungin 38. kaupunginosan korttelissa 38004 sijaitseviin kahteentoista autopaikkaan, jotka on toimituksen asiakirjoihin oheistetun asemapiirroksen mukaisesti yksilöity hovioikeuden toteamin tavoin niin, että paikoista kolme oli tallipaikkoja. Rasitetta ei ole uudessa toimituksessa muutettu eikä lakkautettu, joten se on edelleen rekisteriin merkittynä voimassa alkuperäisen sisältöisenä ja asunto-osakeyhtiöllä on oikeus vaatia sen toteuttamista.</p>
        <p>Huoltoyhtiö on kuitenkin jatkuvasti hallinnut rasiteoikeuden kohteena olevia tallipaikkoja ja vuokrannut ne asunto-osakeyhtiön osakkaille ja muille ulkopuolisille sekä edustanut itselleen niistä maksetut vuokrat asunto-osakeyhtiön kanteessa tarkoitetuilta 31.7.1988 edeltäneiltä kymmeneltä vuodelta. Huoltoyhtiö on siten menetellyt rasitesopimuksen vastaisesti niin, ettei sopimuksen tarkoitus ole toteutunut, kun asunto-osakeyhtiö ei ole saanut hallita rasitteen kohteena olevia tallipaikkoja.</p>
        <p>Asunto-osakeyhtiö ei kuitenkaan ennen sen ja huoltoyhtiön välisen huoltosopimuksen päättymistä 1.11.1986 ole huomauttanut huoltoyhtiölle sen menettelystä autopaikkojen suhteen tai vaatinut niitä hallintaansa. Tämän pitkään jatkuneen passiivisuutensa vuoksi asunto-osakeyhtiö on hiljaisesti hyväksynyt vuokrauskäytännön ja siten menettänyt oikeutensa saada huoltoyhtiöltä korvausta rasiteoikeuden toteutumatta jäämisestä 1.11.1986 edeltävältä ajalta. Vasta lakkauttamalla asianosaisten välisen huoltosopimuksen 1.11.1986 lukien asunto-osakeyhtiö on ilmaissut, ettei se enää sallinut huoltoyhtiön rasitesopimuksen vastaisesti hallita autopaikkoja ja vuokrata tallipaikkoja ulkopuolisille. Huoltoyhtiö on siten velvollinen korvaamaan rasitepaikkojen oikeudettomana hallintana tuon ajankohdan jälkeen ilmenneen sopimusrikkomuksensa asuntoosakeyhtiölle aiheuttaman vahingon kanteessa vaadittuun aikaan eli 31.7.1988 asti.</p>
        <p>Rasitesopimuksen tarkoittaman etuuden saamatta jäämisestä asunto-osakeyhtiölle tulevan korvauksen kannalta ei ole merkitystä sillä erillisellä kysymyksellä, kumpi sopimuspuoli oli kustantanut autotallin rakentamisen. Asuntoosakeyhtiö on huoltosopimuksensa päättymisen jälkeen välttynyt suorittamasta osuuttaan rasitetun kiinteistön ja sillä olevan autotallirakennuksen käyttömenoista kuten hoito- ja ylläpitokustannuksista, kun asunto-osakeyhtiön velvollisuus suorittaa rasitesopimuksen mukainen osuutensa autotallikiinteistön sanotunlaisista käyttömenoista myös alkaa vasta huoltoyhtiön luovuttaessa rasitteen kohteena olevat autopaikat asunto-osakeyhtiön hallintaan. Korvausta ei siten voida määrätä yksistään huoltoyhtiön tallipaikoista itselleen edustaman vuokratulon perusteella, vaan asunto-osakeyhtiöllä on oikeus korvaukseen, joka käsittää tallipaikoista 1.11.1986 alkaen maksettujen vuokrien ja rasitteen kohteena olevista kaikista autopaikoista aiheutuneiden käyttömenojen erotuksen. Korvauksen määräksi Korkein oikeus muun selvityksen puuttuessa arvioi 100 markkaa kuukaudessa kultakin tallipaikalta. Huoltoyhtiö on siten velvollinen suorittamaan asunto-osakeyhtiölle vahingonkorvauksena ajalta 1.11.1986 - 31.7.1988 yhteensä 6 300 markkaa tuomiolauselmasta ilmenevine korkoineen.</p>
        <p>Tuomiolauselma</p>
        <p>Hovioikeuden tuomiota muutetaan. Pihlajamäen Lämpö Oy velvoitetaan suorittamaan Asunto Oy Vuolukiventie 5 ja 9:lle vahingonkorvaukseksi hovioikeuden tuomitseman 10 000 markan määrän lisäksi 6 300 markkaa eli yhteensä 16 300 markkaa 16 prosentin korkoineen 14.9.1988 lukien sekä korvaamaan asunto-osakeyhtiöllä Korkeimmassa oikeudessa olleet oikeudenkäyntikulut 2 000 markalla 16 prosentin korkoineen Korkeimman oikeuden tuomion antopäivästä lukien.</p>
        <p>Muilta osilta hovioikeuden tuomio jää pysyväksi.</p>
        <div>
          <p>Ratkaisuun osallistuneet: presidentti Heinonen, oikeusneuvokset Jalanko, Nikkarinen, Lindholm ja Sevon</p>
        </div>
      </div>
    </div>
  </finlex:content>
</finlex:document>
