<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930057</dcterms:identifier>
  <finlex:ecliIdentifier>ECLI:FI:KKO:1993:57</finlex:ecliIdentifier>
  <dcterms:title>KKO:1993:57</dcterms:title>
  <dcterms:description>
    <p>
      <strong>Oikeudenkäyntimenettely</strong>
      <span>Myöntäminen</span>
    </p>
  </dcterms:description>
  <finlex:registerNumber>S92/860</finlex:registerNumber>
  <dcterms:date pvm="19930325">1993-03-25</dcterms:date>
  <finlex:fileCopyNumber>1698</finlex:fileCopyNumber>
  <dcterms:issued pvm="19930512">1993-05-12</dcterms:issued>
  <dcterms:abstract>
    <p>Vastaaja oli alioikeudessa aluksi myöntänyt osan kantajan vaatimuksesta ja myöhemmin peruuttanut myöntämisensä. Myöntäminen oli peruutettavissa.</p>
  </dcterms:abstract>
  <dcterms:tableOfContents>
    <a href="19930057muukas0">ASIAN KäSITTELY ALEMMISSA OIKEUKSISSA</a>
    <a href="19930057mhaku0">MUUTOKSENHAKU KORKEIMMASSA OIKEUDESSA</a>
    <a href="19930057yloa0">KORKEIMMAN OIKEUDEN RATKAISU 12.5.1993</a>
  </dcterms:tableOfContents>
  <finlex:content id="s19930057.kko">
    <div>
      <h2 id="19930057muukas0">ASIAN KäSITTELY ALEMMISSA OIKEUKSISSA</h2>
      <div>
        <h3>Kanne Pielisjärven kihlakunnanoikeudessa</h3>
        <p>Maija Marjatta Vepsäläinen on Pekka Teuvo Kalevi Palviaiselle 3.9.1990 tiedoksi toimitetun haasteen nojalla kihlakunnanoikeudessa lausunut, että hän oli ostanut Palviaiselta 8.8.1988 tehdyllä kaupalla kaikki Palviaisen omistamat Pielisen Oma-Kone Oy nimisen osakeyhtiön osakkeet eli osakkeet numerot 51 - 100. Kauppahinnaksi oli sovittu 10 markkaa. Kauppa oli tehty muun muassa edellytyksin, että yhtiön kirjanpito oli kunnossa ja että yhtiön verovastuut voitiin laskea kirjanpidon perusteella. Pohjois-Karjalan lääninveroviraston vuosien 1989 ja 1990 vaihteessa tekemän verotarkastuksen perusteella yhtiön kirjanpidossa oli kuitenkin todettu puutteita ja virheitä, joiden perusteella yhtiölle oli määrätty verovuodelta 1986 jälkiveroa veronkorotuksineen 11 990 markkaa sekä viivästyskorkoa vastaavaa korkoa 1.1.1988 ja 31.7.1990 väliseltä ajalta 3 007 markkaa eli yhteensä 14 997 markkaa. Palviainen oli muun muassa verovuonna 1986 hoitanut yhtiön asioita ja yksin vastannut niistä. Edellä mainitut lääninveroviraston määräämät jälkiverot viivästyskorkoineen olisivat olennaisesti vaikuttaneet Vepsäläisen päätökseen tehdä kysymyksessä oleva kauppa. Sen vuoksi Vepsäläinen on vaatinut, että Palviainen velvoitetaan suorittamaan hänelle vahingonkorvauksena kirjanpidossa ilmenneistä virheistä 14 997 markkaa 16 prosentin korkoineen verojen maksupäivästä 1.8.1990 alkaen. Lisäksi Vepsäläinen on vaatinut oikeudenkäyntikulujensa korvaamista korkoineen.</p>
      </div>
      <div>
        <h3>Vastaus</h3>
        <p>Palviainen on ensin lausunut, ettei hän ollut yksin vaikuttanut liikkeen toimintaan ja sen taloudelliseen tulokseen. Hän oli kuitenkin tehnyt Vepsäläiselle maksutarjouksen, joka koski puolta vaaditusta määrästä. Samalla Palviainen oli ilmoittanut myöntävänsä, että hän oli kauppakirjan ehtojen perusteella vastuussa Vepsäläiselle määrästä, joka vastasi kaupan kohteena olleiden osakkeiden suhteellista osuutta yhtiön koko osakekannasta, ja että hän näin ollen oli Vepsäläiselle korvausvastuussa 7 498,50 markan määrästä korkoineen.</p>
        <p>Juttua seuraavan kerran kihlakunnanoikeudessa käsiteltäessä Palviainen on ilmoittanut, että mainittu myöntäminen oli perustunut siihen, ettei hänellä ollut ollut käytettävissään allekirjoittamaansa kauppakirjaa. Saatuaan tietää aiemmin kadottamansa kauppakirjan sisällöstä Palviainen on ilmoittanut peruuttavansa myöntämisen.</p>
        <p>Muutoin Palviainen on kanteen johdosta lausunut, ettei hän ollut yksin hoitanut yhtiön asioita verovuonna 1986. Yhtiön hallituksen puheenjohtajana oli tuolloin toiminut Vepsäläisen aviopuoliso, joka oli myös osallistunut yhtiön toimintaan. Vepsäläinen ei myöskään ollut väittänyt, että hän olisi joutunut osakkeenomistajana maksamaan kanteessa tarkoitetut yhtiön jälkiverot. Kun Vepsäläinen oli maksanut puheena olevista osakkeista Palviaiselle vain 10 markkaa, hänen vahinkonsa saattoi olla enintään mainitun määrän suuruinen. Lisäksi osakkeiden myyntiä koskevan kauppakirjan 3. kohdassa oli mainittu, ettei myyjälle jäänyt mitään yhtiön toimintaan liittyviä rasitteita eikä velvoitteita.</p>
        <p>Muun muassa mainituilla perusteilla Palviainen on, selostetun myöntämisensä peruutettuaan, vastustanut kannetta kokonaisuudessaan ja vaatinut oikeudenkäyntikulujensa korvaamista korkoineen.</p>
      </div>
      <div>
        <h3>Kihlakunnanoikeuden päätös 12.12.1990</h3>
        <p>Kihlakunnanoikeus on katsonut selvitetyksi, että Palviainen oli 8.8.1988 päivätyllä kauppakirjalla myynyt Vepsäläiselle omistamansa Pielisen Oma-Kone Oy -nimisen yhtiön osakkeet 10 markan kauppahinnasta ja muun muassa ehdoin, että yhtiöllä olevan lainan takausvastuu siirtyy ostajalle ja että myyjälle ei jää mitään yhtiön toimintaan liittyviä rasitteita eikä velvoitteita.</p>
        <p>Pielisen Oma-Kone Oy:n olivat 20.12.1984 perustaneet Palviainen ja Vepsäläisen aviopuoliso, jotka olivat 8.8.1988 saakka omistaneet yhtiön koko osakekannan, kummankin omistusosuuden ollessa puolet. Yhtiön toimitusjohtajana oli ennen 8.8.1988 tapahtunutta osakekauppaa toiminut Palviainen ja hallitukseen olivat kuuluneet puheenjohtajana Vepsäläisen aviopuoliso ja jäsenenä Palviainen. Kesän 1986 jälkeen Palviainen ei ollut enää osallistunut yhtiön toimintaan vaan yhtiön hoitaminen oli kuulunut Vepsäläisen aviopuolisolle.</p>
        <p>Pohjois-Karjalan lääninveroviraston 14.11.1989 toimittamassa verotarkastuksessa oli todettu, että yhtiön kirjanpidossa tilikausilta 20.12.1984 - 30.6.1988 oli ollut puutteita ja epäselvyyksiä. Todettujen epäselvyyksien vuoksi Juuan verolautakunta oli päätöksellään 9.5.1990 määrännyt yhtiön suoritettavaksi jälkiveroa verovuodelta 1986 ja viivästyskorkoa yhteensä 14 997 markkaa. Yhtiön oikeus saada osakeyhtiölain 15 luvun mukaista korvausta hallituksen jäseneltä, toimitusjohtajalta ja tilintarkastajalta sillä perusteella, että he ovat laiminlyömällä osakeyhtiölain mukaiset valvontavelvollisuutensa aiheuttaneet yhtiölle velvollisuuden maksaa jälkiveroa, oli mainitun luvun 7 §:n nojalla vanhentuneena rauennut.</p>
        <p>Kihlakunnanoikeus on todennut, että osakeyhtiölain tai vahingonkorvauslain nojalla Palviainen ei ollut velvollinen suorittamaan Vepsäläiselle korvausta. Kihlakunnanoikeus on kuitenkin katsonut, että kirjanpidon ja taloudenhoidon epäselvyyksien vuoksi määrättyjen jälkiverojen suorittamisen takia yhtiön varallisuusasema oli muodostunut jälkiverojen suuruutta vastaavalla määrällä heikommaksi. Myös osakkeiden todellinen arvo oli jälkiverovelvollisuuden vuoksi vastaavasti alhaisempi kuin mikä se muutoin olisi ollut. Näyttämättä oli jäänyt, että Vepsäläinen olisi ollut osakekauppaa tehdessään tietoinen yhtiön kirjanpidon ja varainhoidon epäselvyyksistä. Vepsäläinen oli niin ollen 8.8.1988 tehdyllä osakekaupalla ostanut sellaista irtainta omaisuutta, jonka käypä arvo oli ollut olennaisesti alhaisempi kuin mitä hänellä oli ollut kaupantekohetkellä perusteltua aihetta edellyttää. Sen vuoksi ja koska oli jäänyt näyttämättä, että Vepsäläinen olisi ostanut osakkeet sellaisin ehdoin, että hän vapautti Palviaisen niistä velvoitteista, jotka aiheutuivat siitä, että kaupan kohde oli osoittautunut luultua vähempiarvoiseksi, kihlakunnanoikeus on katsonut, että Palviainen oli mainittujen kaupan kohteen arvoon jälkiverotuksen muodossa olennaisesti vaikuttaneiden kaupan kohteen virheiden perusteella velvollinen suorittamaan Vepsäläiselle hyvitystä irtaimen kauppaa koskevien säännösten mukaisesti.</p>
        <p>Kihlakunnanoikeus on todennut, että siltä osin kuin Vepsäläinen oli osakekaupan yhteydessä ottanut vastatakseen yhtiön pankkilainan takauksen, ei Vepsäläiselle ollut syntynyt mitään suoritusvelvollisuutta. Ainoa todellinen vastike, jonka Vepsäläinen oli osakkeista suorittanut, oli 10 markan suuruinen osakkeiden kauppahinta. Osakkeiden arvon alenemisesta Vepsäläiselle aiheutunut vahinko ei siten ollut kymmentä markkaa suurempi.</p>
        <p>Edellä kerrotuilla perusteilla kihlakunnanoikeus on velvoittanut Palviaisen suorittamaan Vepsäläiselle hinnanalennuksena Pielisen Oma-Kone Oy:n osakkeista numerot 51 -100 10 markkaa 16 prosentin korkoineen haasteen tiedoksiantopäivästä 3.9.1990 lukien.</p>
        <p>Palviainen oli tarjoutunut haasteen tiedoksiannon jälkeen ennen jutun ensikäsittelyä suorittamaan korvaukseksi Vepsäläiselle 7 498,50 markkaa, mikä oli enemmän kuin mitä Vepsäläinen oli ollut oikeutettu saamaan hinnanalennuksena ja korvauksena siihen astisista oikeudenkäyntikuluistaan. Koska Vepsäläinen oli tarjousta hyväksymättä jatkanut jutun ajamista, ei kummallakaan asianosaisella jutun näin päättyessä ollut vakiintuneen oikeuskäytännön mukaan oikeutta saada vastapuoleltaan korvausta oikeudenkäyntikuluistaan. Sen vuoksi kihlakunnanoikeus on määrännyt, että asianosaiset saivat kärsiä kulunsa vahinkonaan.</p>
      </div>
      <div>
        <h3>Muutoksenhaku Itä-Suomen hovioikeudessa</h3>
        <p>Vepsäläinen on valituksessaan toistanut kanteensa. Palviainen on valituksessaan pyytänyt oikeudenkäyntikulujensa korvaamista jutussa korkoineen.</p>
      </div>
      <div>
        <h3>Hovioikeuden tuomio 10.4.1992</h3>
        <p>Hovioikeus on perusteluissaan lausunut, että Palviainen oli kihlakunnanoikeudessa juttua käsiteltäessä oikeudenkäymiskaaren 14 luvun 1 §:n 1 momentissa tarkoitetuin tavoin aluksi myöntänyt osan Vepsäläisen vaatimuksesta ilmoittaen olevansa Vepsäläiselle korvausvastuussa 7 498,50 markan määrästä korkoineen. Sen jälkeen Palviainen oli, ilmoittaen vasta ensimmäisen käsittelykerran jälkeen saaneensa tietää kauppakirjan sisällöstä, peruuttanut myöntämisensä.</p>
        <p>Hovioikeus on katsonut, ettei Palviainen ollut esittänyt sellaisia oikeudenkäymiskaaren 17 luvun 4 §:n 1 momentissa tarkoitettuja eikä muitakaan seikkoja, joiden perusteella olisi katsottava, ettei tapahtunut myöntäminen ollut Palviaista sitova. Palviainen oli näin ollen velvollinen myöntämisensä perusteella maksamaan Vepsäläiselle puolet kanteessa vaaditusta määrästä eli 7 498,50 markkaa korkoineen.</p>
        <p>Muilta osin hovioikeus on hyväksynyt kihlakunnanoikeuden ratkaisun pääasian osalta.</p>
        <p>Näillä perusteilla hovioikeus on muuttanut kihlakunnanoikeuden päätöstä siten, että Palviainen on velvoitettu suorittamaan Vepsäläiselle kihlakunnanoikeuden tuomitseman määrän asemesta korvaukseksi puolet kanteessa tarkoitetusta määrästä eli 7 498,50 markkaa 16 prosentin korkoineen haasteen tiedoksiantopäivästä alkaen.</p>
        <p>Palviainen on velvoitettu suorittamaan Vepsäläiselle korvaukseksi oikeudenkäyntikuluista jutussa 6 000 markkaa 16 prosentin korkoineen hovioikeuden tuomion antopäivästä.</p>
      </div>
    </div>
    <div>
      <h2 id="19930057mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 14.10.1992. Muutoksenhakemuksessaan Palviainen on vaatinut hovioikeuden tuomion kumoamista ja asian jättämistä kihlakunnanoikeuden päätöksen varaan sekä korvausta oikeudenkäyntikuluistaan jutussa korkoineen.</p>
      <p>Vepsäläinen on antanut vastauksen ja vaatinut korvausta vastauskuluistaan korkoineen.</p>
    </div>
    <div>
      <h2 id="19930057yloa0">KORKEIMMAN OIKEUDEN RATKAISU 12.5.1993</h2>
      <div>
        <h3>Perustelut</h3>
        <p>Oikeudenkäynnissä tapahtunut kanteen myöntäminen merkitsee sitä, että vastaaja suostuu siihen, että asiassa annetaan kanteen mukainen tuomio. Asiassa, jossa sovinto on sallittu, kanteen myöntäminen johtaa siihen, että kanne on hyväksyttävä pelkästään myöntämisen perusteella. Oikeudenkäymiskaaren 17 luvun 4 §:n 1 momentissa tarkoitettu tunnustaminen ei sitä vastoin liity kanteessa esitettyyn vaatimukseen, vaan kanteessa väitettyihin tosiseikkoihin. Tuon lainkohdan tunnustamisen peruuttamista koskevat säännökset eivät koske myöntämisen peruuttamista.</p>
        <p>Lakiin ei sisälly säännöstä kanteen myöntämisen peruuttamisesta. Kantaja voi alioikeudessa oikeudenkäymiskaaren 14 luvun 2 §:n 1 momentin 2 kohdan nojalla oikeudenkäynnin aikana laajentaa vaatimuksensa. Näin ollen ei ole aihetta evätä vastaajalta oikeutta peruuttaa myöntämisensä niin kauan kuin kannetta käsitellään alioikeudessa.</p>
        <p>Palviainen on siten kihlakunnanoikeudessa pätevästi peruuttanut siellä tapahtuneen kanteen osittaisen myöntämisensä eikä häntä sen perusteella voi velvoittaa suorittamaan Vepsäläiselle mitään kanteessa vaaditusta määrästä.</p>
        <p>Kun hovioikeus tuomiossaan ei ole ottanut kantaa siihen, onko Palviainen muulla kuin peruutetun myöntämisensä perusteella velvollinen suorittamaan Vepsäläiselle sen tuomitsemat 7 498,50 markkaa korkoineen, juttu palautetaan hovioikeuteen.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan. Asia palautetaan hovioikeuteen, jonka tulee ilmoituksetta välittömästi ottaa asia käsiteltäväkseen.</p>
        <p>Hovioikeuden tulee antaa lausunto myös kaikista jutussa esitetyistä oikeudenkäyntikuluja koskevista vaatimuksista.</p>
        <div>
          <p>Ratkaisuun osallistuneet: oikeusneuvokset Riihelä, Tulenheimo-Takki, Taipale, Sevon ja Möller</p>
        </div>
      </div>
    </div>
  </finlex:content>
</finlex:document>
