<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930097</dcterms:identifier>
  <finlex:ecliIdentifier>ECLI:FI:KKO:1993:97</finlex:ecliIdentifier>
  <dcterms:title>KKO:1993:97</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen irtisanominen</span>
    </p>
  </dcterms:description>
  <finlex:registerNumber>S92/829</finlex:registerNumber>
  <dcterms:date pvm="19930202">1993-02-02</dcterms:date>
  <finlex:fileCopyNumber>2370</finlex:fileCopyNumber>
  <dcterms:issued pvm="19930712">1993-07-12</dcterms:issued>
  <dcterms:abstract>
    <p>Työnantaja oli irtisanonut kolme vakinaista työntekijää ja osittain heidän irtisanomisaikojensa kuluessa ottanut palvelukseensa neljä opiskelijaa työharjoittelijoiksi lyhytaikaisiin määräaikaisiin työsuhteisiin.</p>
    <p>Opiskelijoiden ottaminen työhön ei heidän palkkaamisensa tarkoitus ja heille sen mukaisesti annettujen työtehtävien laatu huomioon ottaen merkinnyt sitä, että työnantajan olisi tullut peruuttaa vakinaisten työntekijöiden irtisanominen tai tarjota heille työtä työvoimatoimiston välityksellä.</p>
  </dcterms:abstract>
  <dcterms:tableOfContents>
    <a href="19930097aloa0">ASIAN KÄSITTELY ALEMMISSA OIKEUKSISSA</a>
    <a href="19930097mhaku0">MUUTOKSENHAKU KORKEIMMASSA OIKEUDESSA</a>
    <a href="19930097yloa0">KORKEIMMAN OIKEUDEN RATKAISU 12.7.1993</a>
  </dcterms:tableOfContents>
  <finlex:content id="s19930097.kko">
    <div>
      <h2 id="19930097aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Viitasaaren kihlakunnanoikeudessa</h3>
        <p>Puutyöväen Liitto r.y., jäljempänä liitto, on Viitapuu Ky:lle ja sen vastuunalaiselle yhtiömiehelle, liikkeenharjoittaja Erkki Johannes Paanaselle 18.2.1991 tiedoksi annetun haasteen nojalla kihlakunnanoikeudessa lausunut seuraavaa:</p>
        <p>Vesa Olavi Kunnela, Sakari Johannes Nurkkala ja Kaija Annikki Strandman olivat olleet Viitapuu Ky:n palveluksessa työsopimuslain 1 §:n tarkoittamissa, toistaiseksi voimassa olleissa työsuhteissa. Kunnelan keskituntiansio oli ollut 35,81 markkaa, Nurkkalan 29,49 markkaa ja Strandmanin 31,39 markkaa.</p>
        <p>Kunnelan työsuhde oli alkanut vuonna 1982, Nurkkalan vuonna 1983 ja Strandmanin vuonna 1988 Ersa Oy:n palveluksessa. Liikkeen luovutuksen johdosta he olivat 20.2.1989 siirtyneet kommandiittiyhtiön palvelukseen niin sanottuina vanhoina työntekijöinä.</p>
        <p>Ersa Oy oli 6.2.1989 lomauttanut Kunnelan, Nurkkalan ja Strandmanin 21.2.1989 lukien.</p>
        <p>Kommandiittiyhtiö oli 24.2.1989 irtisanonut Kunnelan, Nurkkalan ja Strandmanin työsopimuksen noudattaen kahden kuukauden irtisanomisaikaa. Irtisanomisen perusteeksi se oli ilmoittanut liikkeen luovutuksesta johtuvan perustellun syyn.</p>
        <p>Kunnela, Nurkkala ja Strandman olivat katsoneet, että kommandiittiyhtiöllä ei ollut ollut irtisanomisoikeutta, koska se oli irtisanomisaikana tai heti sen jälkeen palkannut harjoittelijoita ja kesätyöntekijöitä sekä lisäksi syksyllä 1989 vakinaisia työntekijöitä. Koska irtisanomishetkellä kommandiittiyhtiö oli tiennyt tarvitsevansa uusia työntekijöitä ainakin parin kuukauden kuluessa, työntekijöiden työ ei ollut vähentynyt lain tarkoittamalla tavalla pysyvästi. Mikäli irtisanomisaikana työnantajalle ilmaantui mahdollisuus tarjota uutta työtä, työnantajan oli peruutettava irtisanomisensa.</p>
        <p>Irtisanomisten asemesta kommandiittiyhtiöllä olisi ollut mahdollisuus tarjota työtä Kunnelalle, Nurkkalalle ja Strandmanille. Työnantajalla oli myös työsopimuslain 38 a §:n, oikeastaan 37 a §:n, mukainen uudelleenkoulutusvelvollisuus.</p>
        <p>Kunnelan ja Nurkkalan työsopimuksia irtisanottaessa olisi tullut noudattaa kolmen kuukauden irtisanomisaikaa. Strandmanin irtisanomisaika olisi ollut kaksi kuukautta. Kommandiittiyhtiö ei ollut suostunut maksamaan irtisanomisajan palkkoja täysimääräisesti.</p>
        <p>Koska Kunnela, Nurkkala ja Strandman heitä lomautettaessa olivat saaneet hyväkseen neljäntoista päivän ennakkoilmoitusajan, oikeastaan lomautusilmoitusajan, heillä oli työsopimuslain 42 §:n 2 momentin ja 40 §:n 2 momentin nojalla oikeus saada irtisanomisajan palkkoja ja irtisanomisaikaan kohdistuvia lomakorvauksia seuraavasti:</p>
        <p>Kunnela 24.2. ja 10.5.1989 väliseltä ajalta irtisanomisajan palkkaa 15 469 markkaa (54 pv x 8 h x 35,81 mk) ja irtisanomisaikaan kohdistuvaa lomakorvausta viideltä päivältä 1 353 markkaa (kerroin 37,8 x 35,81 mk) eli yhteensä 16 822 markkaa,</p>
        <p>Nurkkala samalta ajalta irtisanomisajan palkkaa 12 739 markkaa (54 pv x 8 h x 29,49 mk) ja irtisanomisaikaan kohdistuvaa lomakorvausta viideltä päivältä 1 114 markkaa (kerroin 37,8 x 29,49 mk) eli yhteensä 13 853 markkaa ja</p>
        <p>Strandman 24.2. ja 10.4.1989 väliseltä ajalta irtisanomisajan palkkaa 8 035 markkaa (32 pv x 8 h x 31,39 mk) ja irtisanomisaikaan kohdistuvaa lomakorvausta kahdelta päivältä 502 markkaa (kerroin 16 x 31,39 mk) eli yhteensä 8 537 markkaa.</p>
        <p>Koska Kunnelalla, Nurkkalalla ja Strandmanilla oli osa irtisanomisajan palkoista saamatta, heillä oli työsopimuslain 22 §:n 5 momentin nojalla oikeus saada odotusajan palkkaa kuudelta päivältä seuraavasti:</p>
        <p>Kunnelalla 1 718 markkaa (6 pv x 8 h x 35,81 mk),</p>
        <p>Nurkkalalla 1 415 markkaa (6 pv x 8 h x 29,49 mk) ja</p>
        <p>Strandmanilla 1 506 markkaa (6 pv x 8 h x 31,39 mk).</p>
        <p>Kommandiittiyhtiöllä ei ollut ollut liikkeen luovutuksesta johtuvaa perusteltua syytä irtisanomisiin eikä taloudellista ja tuotannollista irtisanomisperustetta. Irtisanominen oli johtunut muusta työsopimuslain mukaan kielletystä syystä. Sen vuoksi oli sovellettava työsopimuksen irtisanomismenettelystä annettua lakia. Kunnelalla, Nurkkalalla ja Strandmanilla oli oikeus mainitun lain 19 ja 20 §:n mukaisiin korvauksiin.</p>
        <p>Kunnela, Nurkkala ja Strandman olivat siirtäneet nämä saatavansa liitolle perittäväksi.</p>
        <p>Näillä perusteilla liitto on vaatinut, että kommandiittiyhtiö ja sen vastuunalainen yhtiömies Paananen velvoitetaan suorittamaan sille</p>
        <p>1) irtisanomisajan palkkoja lomakorvauksineen yhteensä 39 212 markkaa 16 prosentin korkoineen 10.5.1989 lukien,</p>
        <p>2) odotusajan palkkoja yhteensä 4 639 markkaa 16 prosentin korkoineen 18.2.1991 lukien,</p>
        <p>3) korvaukseksi työsopimusten laittomista irtisanomisista 36 kuukauden palkkoja vastaavat määrät eli Kunnelan osalta 73 052 markkaa (12 kk x 170 h x 35,81 mk), Nurkkalan osalta 60 159 markkaa (12 kk x 170 h x 29,49 mk) ja Strandmanin osalta 64 035 markkaa (12 kk x 170 h x 31,39 mk) eli yhteensä 197 246 markkaa 16 prosentin korkoineen 18.2.1991 lukien ja</p>
        <p>4) oikeudenkäyntikulujen korvaukseksi 13 374 markkaa 16 prosentin korkoineen 8.8.1991 lukien.</p>
      </div>
      <div>
        <h3>Vastaus</h3>
        <p>Kommandiittiyhtiö ja Paananen ovat lausuneet, että työntekijöille työsopimuslain 42 §:n 2 momentin nojalla kuuluvasta korvauksesta tuli vähentää heille maksetut lomautusajan palkat, heidän muualla mahdollisesti ansaitsemansa palkat sekä heille lomautusajalta mahdollisesti maksetut työttömyysavustukset ja -korvaukset. Korvausten suorittaminen lisäksi edellytti, että työnantajalle annettiin selvitys korvausvelvollisuuteen vaikuttavista tekijöistä. Kommandiittiyhtiö ja Paananen ovat lisäksi katsoneet, että lomautetuille työntekijöille irtisanomisajalta maksettavat palkat tuli perustaa työehtosopimuksen mukaisiin palkkoihin eikä heidän keskituntiansionsa mukaisiin tuntipalkkoihin. Työntekijöille ei heidän kotona ollessaan tullut suorittaa sitä palkkaa, mihin heillä kommandiittiyhtiössä työskennellessään olisi ollut oikeus. Kommandiittiyhtiö on katsonut, että Kunnelan, Nurkkalan ja Strandmanin oikeus irtisanomisajan palkkoihin ja lomakorvauksiin määräytyi seuraavasti:</p>
        <p>Kunnelalle oli maksettu irtisanomisajan palkkaa 24.2. -9.3.1989 henkilökohtaisen tuntipalkan 35,81 markan ja 10.3. - 3.4.1989 henkilökohtaisen tuntipalkan 37,18 markan mukaan laskettuina yhteensä 7 326,40 markkaa. Tästä summasta oli vähennetty liiton työttömyyskassan maksama työttömyyspäiväraha 4 006 markkaa. Koska Kunnela oli siirtynyt 3.4.1989 lukien toisen työnantajan palvelukseen, kommandiittiyhtiöllä ei ollut tämän jälkeen ollut velvollisuutta maksaa hänelle palkkaa. Kunnelalla oli oikeus saada lomakorvausta maaliskuulta 1989 885,48 markkaa ja kommandiittiyhtiöllä oli puolestaan oikeus vähentää sille maksettavaksi tulevasta määrästä lomautusilmoitusajan palkka 2 864,80 markkaa. Kunnelalla oli näin ollen oikeus saada kommandiittiyhtiöltä irtisanomisajan palkkana ja lomakorvauksena 1 341,08 markkaa.</p>
        <p>Nurkkalalle oli maksettu irtisanomisajan palkkaa 24.2. -9.3.1989 henkilökohtaisen tuntipalkan 24,65 markan ja 10.3. - 24.4.1989 henkilökohtaisen tuntipalkan 26,02 markan mukaan laskettuina yhteensä 8 633,12 markkaa. Tästä summasta oli vähennetty liiton työttömyyskassan maksama työttömyyspäiväraha 6 136 markkaa. Koska Nurkkala ei ollut toimittanut viimeisen kuukauden osalta selvitystä työnantajan korvausvelvollisuuteen vaikuttavista tekijöistä, kommandiittiyhtiö ei ollut voinut suorittaa Nurkkalalle palkkaa viimeiseltä irtisanomisajan kuukaudelta. Nurkkalalla oli oikeus saada lomakorvausta maaliskuulta 1989 722,16 markkaa ja kommandiittiyhtiöllä oli puolestaan oikeus vähentää sille maksettavaksi tulevasta määrästä lomautusilmoitusajan palkka 1 972 markkaa. Nurkkalalla oli näin ollen oikeus saada kommandiittiyhtiöltä irtisanomisajan palkkana ja lomakorvauksena 1 247,28 markkaa.</p>
        <p>Strandmanille oli maksettu irtisanomisajan palkkaa 24.2. -9.3.1989 henkilökohtaisen tuntipalkan 22,61 markan ja 10.3. - 24.4.1989 henkilökohtaisen tuntipalkan 24,49 markan mukaan laskettuina yhteensä 8 078,24 markkaa. Tästä summasta oli vähennetty liiton työttömyyskassan maksama päiväraha 6 791,08 markkaa. Strandmanilla oli oikeus saada lomakorvausta maaliskuulta 1989 527,36 markkaa ja kommandiittiyhtiöllä oli puolestaan oikeus vähentää sille maksettavaksi tulevasta määrästä lomautusilmoitusajan palkka 1 808,80 markkaa. Strandmanilla oli näin ollen oikeus saada kommandiittiyhtiöltä irtisanomisajan palkkana ja lomakorvauksena 5,72 markkaa.</p>
        <p>Kommandiittiyhtiö ja Paananen ovat muilta osin vastustaneet kannetta perusteettomana ja vaatineet sen hylkäämistä. Kommandiittiyhtiön palveluksessa oli ennen Ersa Oy:n työntekijöiden siirtymistä ollut noin 80 työntekijää ja siirtymisen jälkeen noin 120 työntekijää. Ersa Oy:n konekanta oli ollut osittain vanhahkoa eikä sen kaikkia kaupanteon yhteydessä siirtyneitä laitteita voitu käyttää kommandiittiyhtiön tuotannossa. Kaupasta oli aiheutunut päällekkäisiä toimintoja, joita oli jouduttu karsimaan. Kommandiittiyhtiö oli joutunut toimintojensa sopeuttamiseksi irtisanomaan Kunnelan, Nurkkalan ja Strandmanin, koska heille ei voitu uudessa yrityksessä löytää töitä. Heidän työtehtävänsä olivat loppuneet, koska tuotantoa oli muutettu. Kommandiittiyhtiö on katsonut, että sillä oli ollut tuotannollisesti ja taloudellisesti perusteltu syy työsuhteiden päättämiseen.</p>
      </div>
      <div>
        <h3>Kihlakunnanoikeuden päätös 8.8.1991</h3>
        <p>Kihlakunnanoikeus on katsonut selvitetyksi, että Kunnela, Nurkkala ja Strandman olivat työskennelleet työsopimuslain 1 §:n 1 momentin mukaisessa työsuhteessa aluksi Ersa Oy:n ja 20.2.1989 tapahtuneesta liikkeen luovutuksesta lähtien Viitapuu Ky:n palveluksessa. Kunnelan työsuhde oli alkanut vuonna 1982, Nurkkalan vuonna 1983 ja Strandmanin vuonna 1988.</p>
        <p>Ersa Oy oli 6.2.1989 ilmoittanut työntekijöilleen 21.2.1989 alkavasta lomautuksesta. Viitapuu Ky oli 24.2.1989 irtisanonut Kunnelan, Nurkkalan ja Strandmanin työsopimukset. Irtisanomisen perusteeksi työnantaja oli ilmoittanut liikkeen luovutuksesta johtuvan perustellun syyn.</p>
        <p>Irtisanomisoikeus</p>
        <p>Työntekijät olivat katsoneet, ettei työnantajalla ollut ollut liikkeen luovutuksesta johtuvaa perusteltua syytä irtisanomiseen, koska työnantaja oli joko irtisanomisajan aikana tai heti sen jälkeen palkannut harjoittelijoita ja kesätyöntekijöitä sekä syksyllä 1989 vakinaisia työntekijöitä.</p>
        <p>Työnantajan toukokuusta 1989 lähtien palkkaamat harjoittelijat ja kesätyöntekijät olivat olleet määräaikaisessa työsuhteessa yhtä lukuunottamatta. Syksyllä 1989 otetut kaksitoista uutta työntekijää oli palkattu irtisanottujen tai eläkkeelle jääneiden työntekijöiden tilalle.</p>
        <p>Todistajana jutussa kuultu Esa Tapio Leppänen oli kertonut, että keväällä 1989 oli jouduttu irtisanomaan seitsemän henkilöä, joista osa oli ollut toimihenkilöitä ja osa työntekijöitä. Kunnela oli Ersa Oy:ssä työskennellyt sähkölaitosmiehenä. Viitapuu Ky:ssä oli ollut toimiva järjestelmä, jonka vuoksi päällekkäistä työtä ei ollut tarvittu. Nurkkala oli toiminut Ersa Oy:ssä höyläyksen syöttäjänä ja pakkauskoneen hoitajana eikä tällaista konetta ollut Viitapuu Ky:ssä. Strandman oli toiminut karmilankun katkontalinjalla, mikä toiminta oli jouduttu muuttamaan toisenlaiseksi päällekkäisyyksien vuoksi.</p>
        <p>Edelleen todistaja Leppänen oli kertonut, että syksyllä 1989 uusia työntekijöitä palkattaessa työvoimatoimistosta oli elokuussa kysytty, olivatko irtisanotut henkilöt olleet hakemassa töitä. Toimistosta oli ilmoitettu, etteivät he olleet olleet työttöminä työnhakijoina.</p>
        <p>Irtisanomisajan palkka</p>
        <p>Liitto oli vaatinut Kunnelan ja Nurkkalan osalta irtisanomisajan palkkaa kahdelta ja puolelta kuukaudelta ja Strandmanin osalta puoleltatoista kuukaudelta. Lisäksi liitto oli vaatinut kunkin osalta irtisanomisaikaan kohdistuvaa lomakorvausta ja odotusajan palkkaa.</p>
        <p>Kunnelan ja Nurkkalan irtisanomisaika on ollut kolme kuukautta ja Strandmanin kaksi kuukautta. Alalla sovellettavan puusepänteollisuuden työehtosopimuksen mukaan lomautuksen aikana tapahtuneen irtisanomisen johdosta syntyvää korvausvelvollisuutta vähensivät lomautusajan palkka, muualla mahdollisesti ansaittu palkka sekä lomautusajalta mahdollisesti maksetut työttömyysavustukset ja -korvaukset. Edelleen työehtosopimuksen mukaan korvauksen suorittaminen edellytti, että työnantajalle annettiin selvitys korvausvelvollisuuteen vaikuttavista tekijöistä.</p>
        <p>Kunnelalle oli maksettu irtisanomisajan palkkaa 24.2. -3.4.1989 henkilökohtaisen tuntipalkan mukaan yhteensä 7 326,40 markkaa, josta oli vähennetty Puutyöväen Liitto r.y:n työttömyyskassan maksama työttömyyspäiväraha 4 006 markkaa. Työnantajalle toimitetun selvityksen mukaan Kunnela oli siirtynyt toisen työnantajan palvelukseen 3.4.1989.</p>
        <p>Nurkkalalle oli maksettu irtisanomisajan palkkaa 24.2. -24.4.1989 henkilökohtaisen tuntipalkan mukaan yhteensä 8 633,12 markkaa, josta oli vähennetty työttömyyskassan maksama työttömyyspäiväraha 6 136 markkaa. Tämän jälkeen työnantajalle ei ollut annettu selvitystä korvausvelvollisuuteen vaikuttavista tekijöistä.</p>
        <p>Strandmanille oli maksettu irtisanomisajan palkkaa 24.2. -24.4.1989 henkilökohtaisen tuntipalkan mukaan yhteensä 8 078,24 markkaa, josta oli vähennetty työttömyyskassan maksama työttömyyspäiväraha 6 791,08 markkaa.</p>
        <p>Kunnela, Strandman ja Nurkkala eivät olleet saaneet lomakorvausta irtisanomisajalta.</p>
        <p>Ratkaisu</p>
        <p>Näillä perusteilla kihlakunnanoikeus on katsonut, että Viitapuu Ky:llä oli ollut sopeuttaessaan uuden toiminnan ja jo olevan yritystoiminnan työsopimuslain 40 §:n 2 momentin mukainen liikkeen luovutuksesta johtuva perusteltu syy irtisanoa Kunnelan, Nurkkalan ja Strandmanin työsopimukset. Lisäksi tuotannollisista ja taloudellisista syistä tapahtuneiden irtisanomisten ei ollut väitettykään johtuneen muusta työsopimuslain mukaan kielletystä syystä, minkä vuoksi työsopimuksen irtisanomismenettelystä annettua lakia ei voitu soveltaa. Kihlakunnanoikeus on katsonut lisäksi, ettei yhtiö ollut myöskään rikkonut työsopimuslain 42 a §:n mukaista työntarjoamisvelvollisuuttaan.</p>
        <p>Tämän vuoksi kihlakunnanoikeus on tältä osin hylännyt kanteen.</p>
        <p>Edellä esitetyillä perusteilla ja koska ei ollut esitetty perusteita sille, että työntekijät olisivat olleet oikeutettuja saamaan irtisanomisajalta keskituntiansion mukaisen palkan, kihlakunnanoikeus on katsonut, että työnantaja oli velvollinen suorittamaan työntekijöille ainoastaan maksamatta olevat lomakorvaukset irtisanomisajalta.</p>
        <p>Tämän vuoksi kihlakunnanoikeus on, vaatimukset enemmälti hyläten, velvoittanut Viitapuu Ky:n ja Paanasen suorittamaan liitolle irtisanomisaikaan kohdistuvaa lomakorvausta Kunnelan osalta kahdelta ja puolelta päivältä 885,48 markkaa, Nurkkalan osalta viideltä päivältä 1 444,32 markkaa ja Strandmanin osalta viideltä päivältä 1 054,72 markkaa, kaikki 16 prosentin korkoineen laskettuna 885,48 markalle 3.4.1989 lukien, 1 444,32 markalle 24.4.1989 lukien ja 1 054,72 markalle 24.4.1989 lukien.</p>
        <p>Koska irtisanomisajalta maksettavat lomakorvaukset olivat työsuhteen päättyessä viivästyneet, kihlakunnanoikeus on työsopimuslain 22 §:n 5 momentin nojalla velvoittanut kommandiittiyhtiön ja Paanasen suorittamaan liitolle odotusajan palkkaa kuudelta päivältä henkilökohtaisen tuntipalkan mukaan laskettuna Kunnelan osalta 1 718 markkaa, Nurkkalan osalta 1 183,20 markkaa ja Strandmanin osalta 1 085,28 markkaa, kaikki 16 prosentin korkoineen 18.2.1991 lukien.</p>
        <p>Jutun näin päättyessä kihlakunnanoikeus on velvoittanut kommandiittiyhtiön ja Paanasen yhteisvastuullisesti korvaamaan liiton oikeudenkäyntikulut 8 000 markalla 16 prosentin korkoineen 8.8.1991 lukien.</p>
      </div>
      <div>
        <h3>Vaatimukset hovioikeudessa</h3>
        <p>Liitto on vaatinut, että sen kanne hyväksytään kokonaan ja että kommandiittiyhtiön ja Paanasen maksettavaksi tuomitut korvaukset irtisanomisajan palkoista lomakorvauksineen ja odotusajan palkoista korotetaan sen vaatimiin määriin korkoineen sekä että kommandiittiyhtiö ja Paananen velvoitetaan suorittamaan sille korvaukseksi työsuhteiden laittomista päättämisistä yhteensä 197 246 markkaa 16 prosentin korkoineen 12.2.1991, oikeastaan 18.2.1991 lukien. Liitto on lisäksi vaatinut, että kommandiittiyhtiön ja Paanasen maksettavaksi tuomittu korvaus oikeudenkäyntikuluista korotetaan sen vaatimiin 13 374 markkaan 16 prosentin korkoineen 8.8.1991 lukien. Liitto on myös vaatinut oikeudenkäyntikulujensa korvaamista hovioikeudesta 2 500 markalla laillisine korkoineen.</p>
        <p>Kommandiittiyhtiö ja Paananen ovat vaatineet, että ne vapautetaan velvollisuudesta suorittaa Kunnelalle, Nurkkalalle ja Strandmanille maksettavaksi tuomittuja lomakorvauksia 30 päivän ylittävältä ajalta.</p>
      </div>
      <div>
        <h3>Vaasan hovioikeuden tuomio 2.4.1992</h3>
        <p>Hovioikeus on ratkaisunsa perusteluissa lausunut seuraavaa:</p>
        <p>Irtisanomisperuste</p>
        <p>Kommandiittiyhtiö oli ostettuaan kihlakunnanoikeuden päätöksessä mainitun osakeyhtiön tuotantovälineet ja varaston karsinut päällekkäisiä liiketoimintoja ja sen vuoksi irtisanonut keväällä 1989 kaikkiaan seitsemän työntekijää. Kommandiittiyhtiöllä oli siten ollut työsopimuslain 40 §:n 2 momentissa tarkoitettu liikkeen luovutuksesta johtuva perusteltu syy irtisanoa muun muassa liiton kanteessa mainitut Kunnelan, Nurkkalan ja Strandmanin työsopimukset.</p>
        <p>Kommandiittiyhtiö oli keväällä 1989 ottanut palvelukseensa neljä uutta työntekijää, yhden 11.4.1989 lukien määräaikaiseen työsuhteeseen, toisen 24.4.1989 lukien toistaiseksi, kolmannen 15.5.1989 lukien määräaikaiseen työsuhteeseen ja neljännen 23.5.1989 lukien määräaikaiseen työsuhteeseen. Kun näistä työntekijöistä kolme oli otettu kommandiittiyhtiön palvelukseen lyhytaikaisiin työsuhteisiin kesätyöntekijöiksi, hovioikeus on katsonut, ettei yhtiön työsopimuslain 40 §:n 2 momentin mukainen oikeus Kunnelan, Nurkkalan ja Strandmanin työsuhteiden irtisanomisiin heidän irtisanomisaikojensa päättyessä ollut muuttunut.</p>
        <p>Jutussa kuultu todistaja Leppänen oli kertonut, että nämä kesätyöntekijät oli päätetty palkata, kun koulut päättyivät. Koska kesätyöhön oli otettu sellaisia oppilaita, jotka olivat olleet jo aikaisemminkin kommandiittiyhtiön palveluksessa, ja koska töistä oli Leppäsen mukaan sovittu osittain jo edellisenä kesänä, kommandiittiyhtiöllä ei tässä tilanteessa ollut ollut työsopimuslain 42 a §:ssä säädettyä velvollisuutta tarjota näitä työtehtäviä irtisanomilleen työntekijöille.</p>
        <p>Syksyllä 1989 palkatuista kahdestatoista uudesta työntekijästä kysyttäessä Leppänen oli kertonut, että kommandiittiyhtiö oli kysynyt työvoimatoimistosta irtisanottuja töihin. Työvoimatoimistosta oli nimenomaisesti kysytty, olivatko irtisanotut henkilöt olleet hakemassa töitä. He eivät olleet sitä olleet, joten kommandiittiyhtiö oli palkannut muita. Kommandiittiyhtiö oli näin ollen myös täyttänyt sille työsopimuslain 42 a §:ssä säädetyn velvollisuuden tiedustella paikalliselta työvoimaviranomaiselta, olivatko sen irtisanomat työntekijät olleet käytettävissä. Koska uudet työntekijät oli palkattu sen jälkeen, kun tiedusteluun oli saatu kielteinen vastaus, kommandiittiyhtiö ei ollut tahallisesti tai huolimattomuudesta laiminlyönyt työsopimuslain 42 a §:stä johtunutta velvollisuuttaan eikä se ollut velvollinen korvaamaan Kunnelalle, Nurkkalalle ja Strandmanille aiheutuneita vahinkoja.</p>
        <p>Irtisanomisajan palkka ja lomakorvaukset</p>
        <p>Asianosaisten yhtenevän ilmoituksen mukaan irtisanomisaika Kunnelan ja Nurkkalan kohdalla oli ollut kolme kuukautta ja Strandmanin kohdalla kaksi kuukautta.</p>
        <p>Kunnela, Nurkkala ja Strandman oli 6.2.1989 annetulla ilmoituksella lomautettu 21.2.1989 lukien toistaiseksi. Lomautuksen kestäessä kommandiittiyhtiö oli 24.2.1989 irtisanonut työsuhteet. Koska lomauttaminen oli tullut voimaan Kunnelan, Nurkkalan ja Strandmanin saamatta hyväkseen työsopimuksen lakkaamista koskevaa irtisanomisaikaa ennen lomauttamisen päättymistä, kommandiittiyhtiön oli työsopimuslain 42 §:n 2 momentin nojalla korvattava heille näin irtisanomisajan palkan osan menettämisestä aiheutunut vahinko.</p>
        <p>Asianosaisten yhtenevän käsityksen mukaan Kunnelan, Nurkkalan ja Strandmanin työsuhteen ehdot määräytyivät puusepänteollisuuden vuosiksi 1988 - 1990 tehdyn työehtosopimuksen mukaan. Tämän työehtosopimuksen 3 §:n mukaan sen osana noudatettiin muun muassa irtisanomissuojaa ja lomautusta koskevaa yleissopimusta soveltamisohjeineen. Yleissopimuksen lomautusta koskevien ohjeiden mukaan työnantajan korvausvelvollisuutta nyt puheena olevassa tilanteessa vähensivät muun muassa lomautusajalta muualla mahdollisesti ansaittu palkka sekä lomautusajalta mahdollisesti maksetut työttömyysavustukset ja -korvaukset. Kunnela oli 3.4.1989 lukien saanut uuden työpaikan.</p>
        <p>Kunnelalla, Nurkkalalla ja Strandmanilla oli oikeus irtisanomisajalta siihen palkkaan, jonka he säännöllisenä työaikanaan olisivat ansainneet. Koska he olivat osaksi työskennelleet urakkapalkalla ja osaksi perustuntipalkalla, heillä oli oikeus saada korvaukset heille lasketun keskituntiansion perusteella. Kunnelan keskituntiansio oli ollut 35,81 markkaa, Nurkkalan 29,49 markkaa ja Strandmanin 31,39 markkaa.</p>
        <p>Työntekijöiden lomautusaika ja irtisanomisaika olivat tosin sattuneet päällekkäin. Työntekijöiden vaatimus vuosilomakorvauksesta oli perustunut irtisanomisaikaan. Palkkaetuna, jonka työntekijä voisi irtisanomisaikana ansaita, kuului myös hänen oikeutensa vuosilomaan. Yhtiö oli kihlakunnanoikeudessa myöntänyt, että työntekijöille ei ollut maksettu erillistä lomakorvausta maaliskuulta 1989. Yhtiö ei ollut maksamistaan lomakorvauksista esittänyt riittävää erittelyä.</p>
        <p>Hovioikeus ei ole irtisanomisajan palkkoja määrätessään vähentänyt lomautusilmoitusajan palkkoja, koska tältä ajalta maksetut palkat oli jo kanteessa otettu huomioon.</p>
        <p>Näillä perusteilla kommandiittiyhtiö oli velvollinen maksamaan irtisanomisajan palkkoja vuosilomalain mukaisine lomakorvauksineen seuraavasti:</p>
        <p>Kunnelalle</p>
        <p>irtisanomisajan palkkaa 24.2. ja 2.4.1989 väliseltä ajalta 7 448,48 markkaa (26 pv x 8 h x 35,81 mk) ja irtisanomisaikaan kohdistuvaa lomakorvausta yhtiön myöntämät 885,48 markkaa eli yhteensä 8 333,96 markkaa, josta oli vähennettävä hänen liitolta saamansa työttömyyspäiväraha 4 006,00 markkaa ja yhtiön hänelle irtisanomisajan palkkana maksamat 3 320,40 markkaa, eli maksamaan 1 007,56 markkaa,</p>
        <p>Nurkkalalle</p>
        <p>irtisanomisajan palkkaa 24.2. ja 10.5.1989 väliseltä ajalta 12 739 markkaa (54 pv x 8 h x 29,49 mk) ja irtisanomisaikaan kohdistuvaa lomakorvausta 1 114 markkaa (2 kk x 2,5 pv = 5 lomapäivää; kerroin 37,8 x 29,49 mk) eli yhteensä 13 853 markkaa, josta oli vähennettävä hänen liitolta saamansa työttömyyspäiväraha 6 136 markkaa ja yhtiön hänelle irtisanomisajan palkkana maksamat 2 497,12 markkaa, eli maksamaan 5 220 markkaa ja</p>
        <p>Strandmanille</p>
        <p>irtisanomisajan palkkaa 24.2. ja 10.4.1989 väliseltä ajalta 8 035 markkaa (32 pv x 8 h x 31,39 mk) ja irtisanomisaikaan kohdistuvaa lomakorvausta vaaditut 502 markkaa eli yhteensä 8 537 markkaa, josta oli vähennettävä hänen liitolta saamansa työttömyyspäiväraha 6 791,08 markkaa ja yhtiön hänelle irtisanomisajan palkkana maksamat 1 287,16 markkaa, eli maksamaan 458,76 markkaa.</p>
        <p>Irtisanomisajan palkkoja ja lomakorvauksia laskettaessa oli vielä otettava huomioon, että yhtiö oli Kunnelan osalta myöntänyt kanteen oikeaksi 1 341,08 markan osalta.</p>
        <p>Odotusajan palkat</p>
        <p>Kihlakunnanoikeuden päätöksessä lausutuilla perusteilla ja edellä irtisanomisajan palkkojen kohdalla hovioikeuden lausumin perusteluin Kunnelalla, Nurkkalalla ja Strandmanilla oli oikeus odotusajan palkkoihin heidän keskimääräisen tuntiansionsa mukaisesti laskettuina.</p>
        <p>Oikeudenkäyntikulut</p>
        <p>Koska liitto oli hovioikeudessa voittanut vain vähäisessä määrin, se sai pitää hovioikeudessa olleet oikeudenkäyntikulunsa vahinkonaan.</p>
        <p>Näillä perusteilla hovioikeus on muuttanut kihlakunnanoikeuden päätöstä seuraavasti:</p>
        <p>Kommandiittiyhtiö ja Paananen on velvoitettu yhteisvastuullisesti suorittamaan liitolle</p>
        <p>irtisanomisajan palkkoina lomakorvauksineen yhteensä 7 019.84 markkaa 16 prosentin korkoineen vaatimuksen mukaisesti 10.5.1989 lukien.</p>
        <p>Kommandiittiyhtiön ja Paanasen maksettaviksi tuomittujen odotusajan palkkojen määriksi on vahvistettu Kunnelan osalta 1 718 markkaa, Nurkkalan osalta 1 415 markkaa ja Strandmanin osalta 1 506 markkaa, joten yhtiön ja Paanasen tuli tältä osin yhteisvastuullisesti suorittaa liitolle yhteensä 4 639 markkaa 16 prosentin korkoineen haasteen tiedoksiantopäivästä 18.2.1991 lukien.</p>
      </div>
    </div>
    <div>
      <h2 id="19930097mhaku0">MUUTOKSENHAKU KORKEIMMASSA OIKEUDESSA</h2>
      <p>Puutyöväen Liitto r.y. toiselta puolen ja Viitapuu Oy, jolle Viitapuu Ky:n oikeudet ja velvollisuudet olivat siirtyneet, sekä toimitusjohtaja Erkki Johannes Paananen yhteisesti toiselta puolen, ovat pyytäneet valituslupaa.</p>
      <p>Liitto on vaatinut Viitapuu Oy:n ja Paanasen velvoittamista yhteisvastuullisesti suorittamaan sille korvaukseksi työntekijöiden työsopimusten laittomista irtisanomisista yhteensä 197 246 markkaa 16 prosentin korkoineen 18.2.1991 lukien sekä korvausta oikeudenkäyntikuluistaan kihlakunnanoikeuden osalta 13 374 markkaa 16 prosentin korkoineen 8.8.1991 lukien, hovioikeuden osalta 2 500 markkaa 16 prosentin korkoineen 2.4.1992 lukien ja Korkeimman oikeuden osalta 3 000 markkaa 16 prosentin korkoineen tuomion antamisesta.</p>
      <p>Viitapuu Oy ja Paananen ovat vaatineet vapauttamistaan suorittamasta liitolle irtisanomisaikaan kohdistuvaa lomakorvausta sekä irtisanomisajan palkkojen laskemista henkilökohtaisen tuntipalkan eikä keskituntiansion perusteella.</p>
      <p>Liitto toisaalta sekä Viitapuu Oy ja Paananen toisaalta ovat vastanneet toistensa valituksiin ja vaatineet korvausta vastauskuluistaan korkoineen.</p>
      <p>Liitolle on myönnetty valituslupa 26.8.1992. Kysymys valitusluvan myöntämisestä Viitapuu Oy:lle ja Paanaselle on siirretty ratkaistavaksi valituksen käsittelyn yhteydessä.</p>
      <p>Liitto on antanut pyydetyn selityksen Viitapuu Oy:n ja Paanasen vastauksen johdosta.</p>
      <p>Tutkiessaan Viitapuu Oy:n ja Paanasen valituslupahakemuksen liiton valituksen käsittelyn yhteydessä Korkein oikeus ei myönnä valituslupaa yhtiölle ja Paanaselle.</p>
      <p>Korkeimmassa oikeudessa on 2.2.1993 toimitettu suullinen käsittely, jossa ovat olleet saapuvilla Puutyöväen Liitto r.y. asianajaja Yrjö Jukaraisen edustamana sekä Viitapuu Oy ja Paananen oikeustieteen kandidaatti Timo Sarparannan edustamana. Suullisesta käsittelystä on laadittu eri pöytäkirja.</p>
    </div>
    <div>
      <h2 id="19930097yloa0">KORKEIMMAN OIKEUDEN RATKAISU 12.7.1993</h2>
      <div>
        <h3>Perustelut</h3>
        <p>Viitapuu Ky:llä on hovioikeuden tuomiossa mainituilla perusteilla ollut työsopimuslain 40 §:n 2 momentissa tarkoitettu liikkeen luovutuksesta johtuva perusteltu syy 24.2.1989 irtisanoa Kunnelan, Nurkkalan ja Strandmanin työsopimukset.</p>
        <p>Kommandiittiyhtiö on keväällä 1989 ottanut palvelukseensa neljä uutta työntekijää määräaikaisiin työsuhteisiin seuraavasti: Jyrki Ilmari Raimovaaran ajalle 11.4. -7.6.1989, Sami Lusin ajalle 24.4. - 19.5.1989, Timo Tapani Huikarin ajalle 15.5. - 25.8.1989 ja Vesa Juhani Holmin ajalle 23.5. - 1.9.1989. Kokkolan teknillisessä oppilaitoksessa opiskellut Raimovaara ja Kotkan metsä- ja puutalousoppilaitoksessa opiskellut Huikari ovat kommandiittiyhtiön palveluksessa suorittaneet opintoihinsa kuuluvaa työharjoittelua. Hyvinkään ammattioppilaitoksesta keväällä 1989 valmistunut Lusi on kommandiittiyhtiön palveluksessa suorittanut viimeisen harjoittelujaksonsa. Jyväskylän yliopistossa opiskellut Holm on ollut vaihtamassa alaa ja pyrkimässä opiskelemaan puutalousinsinööriksi.</p>
        <p>Kommandiittiyhtiön keväällä 1989 palvelukseensa ottamat neljä uutta työntekijää ovat siten olleet opiskelijoita. He ovat kommandiittiyhtiön palveluksessa suorittaneet opiskeluunsa ja ammattiin valmistumiseensa liittyvää tai sen edellyttämää työharjoittelua. Raimovaaran ja Huikarin oppilaitokset ovat osittain korvanneet kommandiittiyhtiölle heidän työhön ottamisestaan aiheutuneita palkkakustannuksia.</p>
        <p>Työharjoittelijoiden työtehtävät kommandiittiyhtiön palveluksessa ovat vaihdelleet. He ovat osittain tehneet samoja tavanomaiseen tuotantotoimintaan liittyviä tehtäviä kuin muutkin työntekijät, mutta tämän lisäksi he ovat tehneet myös toimihenkilöiden tehtäviä.</p>
        <p>Viitapuu Oy:n ilmoituksen mukaan kommandiittiyhtiön tuotantolaitos on ollut työntekijöiden vuosilomien johdosta suljettuna ajalla 10.7. - 5.8.1989. Työharjoittelijoita ei siten ole käytetty vakinaisten työntekijöiden vuosilomasijaisina.</p>
        <p>Korkein oikeus katsoo, että neljän opiskelijan ottaminen keväällä 1989 kommandiittiyhtiön palvelukseen työharjoittelijoiksi lyhytaikaisiin määräaikaisiin työsuhteisiin ei osoita, että Kunnelan, Nurkkalan ja Strandmanin työsopimusten irtisanomisen perusteet olisivat irtisanomisaikojen päättyessä muuttuneet siten, että yhtiö olisi ollut velvollinen peruuttamaan heidän irtisanomisensa. Ottaen lisäksi huomioon työharjoittelijoiden palkkaamiseen liittynyt koulutuksellinen tarkoitus ja heille sen mukaisesti annettujen työtehtävien erilaatuisuus, kysymys ei myöskään ole ollut tilanteesta, joka olisi yhtiön lisätyövoiman tarpeen sekä irtisanottujen ja palkattujen työntekijöiden samanlaisten tehtävien vuoksi edellyttänyt työn tarjoamista Kunnelalle, Nurkkalalle ja Strandmanille työvoimatoimiston välityksellä ennen harjoittelijasopimusten tekemistä.</p>
        <p>Näillä ja muutoin hovioikeuden tuomiossa mainituilla perusteilla Korkein oikeus on ratkaissut asian tuomiolauselmasta ilmenevällä tavalla.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Asian näin päättyessä asianosaiset saavat pitää oikeudenkäyntikulunsa vahinkonaan.</p>
        <div>
          <p>Ratkaisuun osallistuneet: oikeusneuvokset Ketola, Krook, Suhonen, Wirilander ja Raulos</p>
        </div>
      </div>
    </div>
  </finlex:content>
</finlex:document>
