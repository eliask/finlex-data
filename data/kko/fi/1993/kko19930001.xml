<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930001</dcterms:identifier>
  <finlex:ecliIdentifier>ECLI:FI:KKO:1993:1</finlex:ecliIdentifier>
  <dcterms:title>KKO:1993:1</dcterms:title>
  <dcterms:description>
    <p>
      <strong>Yksityistie</strong>
    </p>
  </dcterms:description>
  <finlex:registerNumber>M91/116</finlex:registerNumber>
  <dcterms:date pvm="19921019">1992-10-19</dcterms:date>
  <finlex:fileCopyNumber>3</finlex:fileCopyNumber>
  <dcterms:issued pvm="19930105">1993-01-05</dcterms:issued>
  <dcterms:abstract>
    <p>Metsäpalsta sijaitsi yksityistien vaikutuspiirissä, mutta liikenne sinne oli tapahtunut muuta kulkuyhteyttä käyttäen. Kun maanomistaja oli tämän vuoksi ilmoittanut luopuvansa tien käyttämisestä, häntä ei velvoitettu tieosakkaana osallistumaan tien tienpitoon.</p>
  </dcterms:abstract>
  <p>L yksityisistä teistä 22 § 3 mom</p>
  <dcterms:tableOfContents>
    <a href="19930001aloa0">ASIAN KÄSITTELY TOIMITUKSESSA JA MAAOIKEUDESSA</a>
    <a href="19930001mhaku0">MUUTOKSENHAKU KORKEIMMASSA OIKEUDESSA</a>
    <a href="19930001yloa0">KORKEIMMAN OIKEUDEN RATKAISU 5.1.1993</a>
  </dcterms:tableOfContents>
  <finlex:content id="s19930001.kko">
    <div>
      <h2 id="19930001aloa0">ASIAN KÄSITTELY TOIMITUKSESSA JA MAAOIKEUDESSA</h2>
      <div>
        <h3>Toimitus</h3>
        <p>Toimitusmiehet ovat 13.6.1990 lopetetuksi julistetussa toimituksessa siltä osalta kuin nyt on kysymys perustaneet Kemijärven yhteismetsää ja eräitä muita tiloja varten tieoikeudet Kemijärven kaupungin Joutsijärven kylän eräillä tiloilla ja Kemijärven yhteismetsän alueella olemassaolevaan Kankaanojan metsätiehen. Tie kulki yhteismetsän Siirtolan palstan kautta yhteismetsään kuuluvan Nuolivaaran palstan rajalle saakka.</p>
        <p>Yhteismetsän osakaskunta on toimituksessa vaatinut, että se vapautetaan Nuolivaaran palstan osalta velvollisuudesta osallistua tieosakkaana mainitun metsätien tienpitoon, koska palstalle kulkemiseen käytettiin muita teitä.</p>
        <p>Toimitusmiehet ovat katsoneet, että yhteismetsä käyttää toimituksen kohteena olevaa tietä sen vaikutusalueelle tapahtuviin kuljetuksiin ja velvoittaneet yhteismetsän osakaskunnan myös Nuolivaaran palstan osalta osallistumaan sanotun tien tienpitoon.</p>
        <p>Toimitusmiehet ovat vahvistaneet yhteismetsän Nuolivaaran palstan osalta tieyksiköiksi 1 011,07 yksikköä ja yhteismetsän kokonaisyksiköiksi 2 126,15 yksikköä.</p>
      </div>
      <div>
        <h3>Pohjois-Suomen maaoikeuden päätös 26.2.1991</h3>
        <p>Maaoikeus, jonka tutkittavaksi yhteismetsän osakaskunta oli saattanut jutun vaatien vapauttamistaan tienpitovelvollisuudesta Nuolivaaran palstan osalta, on katsonut, ettei ollut syytä muuttaa toimitusmiesten päätöstä.</p>
      </div>
    </div>
    <div>
      <h2 id="19930001mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 17.9.1991.</p>
      <p>Yhteismetsän osakaskunta on toistanut edellä mainitun tienpitovelvollisuudesta vapauttamista koskevan vaatimuksensa ja lisäksi vaatinut korvausta oikeudenkäyntikuluistaan korkoineen Korkeimmassa oikeudessa.</p>
      <p>Kankaanojan metsätien tiekunta ei ole antanut siltä pyydettyä vastausta.</p>
    </div>
    <div>
      <h2 id="19930001yloa0">KORKEIMMAN OIKEUDEN RATKAISU 5.1.1993</h2>
      <div>
        <h3>Perustelut</h3>
        <p>Kankaanojan metsätie muodostaa kulkuyhteyden Nuolivaaran ja Siirtolan palstojen välillä ja tietä voidaan käyttää palstoilta tapahtuviin puunkuljetuksiin Joutsijärven rautatieasemalle. Nuolivaaran palsta sijaitsee siten yksityisistä teistä annetun lain 22 §:n 1 momentin säännöksen tarkoittamalla tavalla Kankaanojan metsätien vaikutuspiirissä.</p>
        <p>Puunkuljetus Nuolivaaran palstalta on tapahtunut palstalle olevaa kahta muuta kulkuyhteyttä käyttäen. Osakaskunta on näiden kulkuyhteyksien vuoksi ilmoittanut luopuvansa Kankaanojan metsätien käyttämisestä Nuolivaaran palstan osalta. Yksityisistä teistä annetun lain 22 §:n 3 momentin säännös huomioon ottaen osakaskuntaa ei voida velvoittaa Nuolivaaran palstan osalta tieosakkaana osallistumaan kysymyksessä olevan metsätien tienpitoon.</p>
      </div>
      <div>
        <h3>Tuomiolauselma</h3>
        <p>Maaoikeuden päätöstä ja toimitusta muutetaan. Kemijärven yhteismetsän osakaskunta vapautetaan Nuolivaaran palstan osalta Kankaanojan metsätien tienpitovelvollisuudesta ja osakaskunnalle sanotun palstan osalta vahvistetut tieyksiköt poistetaan. Muilta osilta maaoikeuden päätöstä ei muuteta. Toimitusinsinöörin on tehtävä tästä tuomiosta johtuvat korjaukset toimitusasiakirjoihin. Asian laadun vuoksi osakaskunta saa itse vastata kuluistaan Korkeimmassa oikeudessa.</p>
        <div>
          <p>Ratkaisuun osallistuneet: oikeusneuvokset Jalanko, Lindholm, Taipale, Suhonen ja Tulokas</p>
        </div>
      </div>
    </div>
  </finlex:content>
</finlex:document>
