<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930056</dcterms:identifier>
  <finlex:ecliIdentifier>ECLI:FI:KKO:1993:56</finlex:ecliIdentifier>
  <dcterms:title>KKO:1993:56</dcterms:title>
  <dcterms:description>
    <p>
      <strong>Jakolaki</strong>
      <span>Asianosainen</span>
    </p>
    <p>
      <strong>Rasite</strong>
    </p>
  </dcterms:description>
  <finlex:registerNumber>M91/175</finlex:registerNumber>
  <dcterms:date pvm="19921001">1992-10-01</dcterms:date>
  <finlex:fileCopyNumber>1664</finlex:fileCopyNumber>
  <dcterms:issued pvm="19930511">1993-05-11</dcterms:issued>
  <dcterms:abstract>
    <p>Lohkomisessa oli todettu, että emätilalla oli rasitteena oikeus käyttää tietä ja venevalkamaa naapuritilan alueella. Nämä rasiteoikeudet oli annettu myös lohkotiloille.</p>
    <p>Korkein oikeus katsoi, että naapuritilan omistaja oli toimituksen asianosainen hänen tilaansa kohdistuvien rasiteoikeuksien osalta. Kun häntä ei ollut kutsuttu toimitukseen eikä hän myöskään ollut ollut siinä läsnä, asia palautettiin toimitusmiehelle rasiteoikeuksien osalta uudelleen käsiteltäväksi.</p>
  </dcterms:abstract>
  <p>JL 64 § 1 mom</p>
  <p>JL 339 § 1 mom</p>
  <dcterms:tableOfContents>
    <a href="19930056aloa0">ASIAN AIKAISEMPI KÄSITTELY</a>
    <a href="19930056mhaku0">MUUTOKSENHAKU KORKEIMMASSA OIKEUDESSA</a>
    <a href="19930056yloa0">KORKEIMMAN OIKEUDEN RATKAISU 11.5.1993</a>
  </dcterms:tableOfContents>
  <finlex:content id="s19930056.kko">
    <div>
      <h2 id="19930056aloa0">ASIAN AIKAISEMPI KÄSITTELY</h2>
      <div>
        <h3>Toimitus</h3>
        <p>Veikko Mannisen ja Irma Talvikki Hassisen hakemuksesta Tohmajärven kunnan Onkamon kylässä olevalla Ihalan tilalla RN:o 9:26 suoritetussa, 23.3.1990 lopetetuksi julistetussa lohkomistoimituksessa on muodostettu Veikko Manniselle tila Rauhanranta jm 9:26/1, Hassiselle tila Anttilanmäki jm 9:26/2 ja Juha Marko Tapio Manniselle tila Ihala jm 9:26/3. Toimituksessa ei ole perustettu uusia rasiteoikeuksia, mutta on todettu, että emätilan Ihala RN:o 9:26 hyväksi aikaisemmin perustetut, Ilmari Mannisen Onkamon kylässä omistaman Tervaloson tilan RN:o 9:25 alueeseen kohdistuvat maarekisteriin merkityt rasiteoikeudet ovat lohkomisen jälkeen voimassa toimituksessa muodostettujen lohkotilojen Rauhanranta ja Anttilanmäki sekä kantatilan Ihala hyväksi ja että maarekisteriin merkitään näille tiloille kullekin oikeus tiehen ja Särkijärven rannalla sijaitsevaan venevalkamaan Tervaloson tilan alueella.</p>
      </div>
      <div>
        <h3>Käsittely maaoikeudessa</h3>
        <p>Ilmari Manninen, joka ei ollut ollut saapuvilla toimituksessa, on valittanut siitä maaoikeuteen ja siellä lausunut, että vaikka hän Tervaloson tilan RN:o 9:25 omistajana oli asianosainen toimituksessa, häntä ei ollut kutsuttu siihen. Toimituksessa ei myöskään ollut selvitetty, olivatko perustetut rasitteet tarpeen Rauhanrannan ja Anttilanmäen tiloille. Toimitus oli virheellisesti suoritettuna kumottava.</p>
        <p>Maaoikeudessa on kuultu Veikko ja Juha Marko Tapio Mannista sekä Hassista, joka on ilmoittanut Anttilanmäen tilan osalta luopuvansa Tervaloson tilaan kohdistuvista rasiteoikeuksista. Lisäksi on kuultu toimituksen suorittanutta maanmittausteknikko Reino Jormanaista.</p>
      </div>
      <div>
        <h3>Itä-Suomen maaoikeuden päätös 15.2.1991</h3>
        <p>Ihalan tila RN:o 9:26 oli 20.3.1961 maarekisteriin merkityssä lohkomistoimituksessa saanut oikeuden 20 x 20 metrin suuruiseen venevalkamaan ja 3 metriä leveään tiehen Tervaloson tilan RN:o 9:25 alueella. Valituksenalaisessa lohkomistoimituksessa ei ollut perustettu Tervaloson tilaan kohdistuvia uusia rasiteoikeuksia eikä toimitus muutoinkaan ollut koskenut Tervaloson tilan omistajaa Ilmari Mannista. Hän ei siten ollut toimituksen asianosainen eikä hänellä niin muodoin ollut oikeutta käyttää valittajan puhevaltaa asiassa. Sen vuoksi maaoikeus on jättänyt Ilmari Mannisen valituksen tutkimatta ja vahvistanut toimituksen.</p>
        <p>Jakolain 328 §:n 2 ja 3 momentin nojalla maaoikeus on velvoittanut Ilmari Mannisen korvaamaan valtiolle sen varoista suoritetuista maaoikeuden istunnon sanomalehdessä kuuluttamisesta aiheutuneista kustannuksista 173,60 markkaa.</p>
      </div>
    </div>
    <div>
      <h2 id="19930056mhaku0">MUUTOKSENHAKU KORKEIMMASSA OIKEUDESSA</h2>
      <p>Ilmari Manninen on vaatinut maaoikeuden päätöksen ja toimituksen kumoamista.</p>
      <p>Toimitusinsinööri on antanut lausunnon.</p>
      <p>Maanmittaushallitus on antanut Korkeimman oikeuden siltä pyytämän lausunnon, jonka johdosta Ilmari Manninen, Hassinen ja Juha Marko Tapio Manninen ovat kukin erikseen antaneet selityksensä.</p>
    </div>
    <div>
      <h2 id="19930056yloa0">KORKEIMMAN OIKEUDEN RATKAISU 11.5.1993</h2>
      <div>
        <h3>Perustelut</h3>
        <p>Jakolain 64 §:n 1 momentin mukaan on asianosainen jaossa sen tilan tai muun alueen omistaja tai omistajan vertainen haltija, jota toimitus koskee. Jakolain 339 §:n 1 momentin mukaan sovelletaan tätä asianosaisuutta koskevaa säännöstä myös lohkomisessa. Ilmari Manninen omistaa Tervaloson tilan RN:o 9:25, johon valituksenalaisessa lohkomisessa muodostettujen tilojen rasiteoikeudet kohdistuvat.</p>
        <p>Oikeuskirjallisuudessa ja myös oikeuskäytännössä on ollut vallalla periaate, että emätilan hyväksi olemassa olevat rasiteoikeudet tulevat lohkomisessa voimaan siinä muodostettujen lohkotilojen hyväksi, jollei toimituksessa nimenomaisesti toisin päätetä. Lisäksi on katsottu, että rasitteenalaisen tilan omistaja, eli tässä tapauksessa Tervaloson tilan omistaja Ilmari Manninen, ei ole toimituksen asianosainen edes asianomaisten rasiteoikeuksien osalta ja ettei hänelle siten tarvitse varata tilaisuutta tulla toimituksessa kuulluksi asianosaisena. Tämän on katsottu johtuvan siitä, että toimituksessa ei tällöin perusteta uusia rasiteoikeuksia vaan että emätilan hyväksi aikaisemmin perustetut rasiteoikeudet emätilan lohkomisessa vain jakaantuvat koskemaan myös lohkotiloja. Menettely valituksenalaisessa toimituksessa ja maaoikeuden ratkaisu perustuvat tälle näkemykselle.</p>
        <p>Yleensä tällainen rasitetta koskeva ratkaisu kuitenkin vastaa uuden rasiteoikeuden perustamista. Nyt kysymyksessä olevassa tapauksessa ovat rasiteoikeudet ennen lohkomista olleet voimassa Ihalan tilan RN:o 9:26 hyväksi sekä lohkomisessa tulleet myös tuosta tilasta muodostettujen lohkotilojen hyväksi. Rasiteoikeuksien jakaantuminen tällä tavalla merkitsee sitä, että toimitus koskee myös Ilmari Mannisen omistamaa Tervaloson tilaa. Hän on siten jakolain 64 §:n tarkoittama toimituksen asianosainen rasiteoikeuksia koskevalta osalta ja hänellä on ollut oikeus valittaa maaoikeuteen toimituksessa rasitteista tehdystä ratkaisusta. Maaoikeuden ei olisi tullut mainitsemallaan perusteella jättää Ilmari Mannisen valitusta tutkimatta.</p>
        <p>Toimituksesta ei ole tiedotettu Ilmari Manniselle eikä hän myöskään ole ollut siinä läsnä. Kun Ilmari Manninen on toimituksen asianosainen Tervaloson tilaan kohdistuvien rasiteoikeuksien osalta, toimituksesta olisi tullut tiedottaa hänelle jakolain 70 §:n 1 momentissa säädetyllä tavalla.</p>
        <p>Korkein oikeus ei voi ottaa tutkittavakseen valituksessa tarkoitettua vaatimusta Tervaloson tilaan kohdistuvien rasiteoikeuksien kumoamisesta, vaan asia on tätä varten palautettava toimitusmiehelle uudelleen käsiteltäväksi.</p>
        <p>Koska maaoikeuden ei olisi tullut jättää Ilmari Mannisen valitusta tutkimatta, maaoikeuden istunnon sanomalehdessä kuuluttamisesta aiheutuneiden kustannusten periminen häneltä olisi ilmeisen kohtuutonta.</p>
      </div>
      <div>
        <h3>Päätöslauselma</h3>
        <p>Maaoikeuden päätös kumotaan.</p>
        <p>Asia palautetaan rasitteita koskevalta osalta toimitusmiehelle uudelleen käsiteltäväksi. Uudessa käsittelyssä tulee ottaa huomioon palauttamisen syy ja muutoinkin laillisesti menetellä.</p>
        <p>Ilmari Manninen vapautetaan korvaamasta valtiolle maaoikeuden istunnon kuuluttamisesta aiheutuneita kustannuksia, jotka määrätään jäämään valtion lopulliseksi menoksi. Ilmari Manninen oikeutetaan saamaan valtion varoista Pohjois-Karjalan lääninkonttorista sanotut kustannukset 173,60 markkaa, mikäli hän osoittaa suorittaneensa ne valtiolle.</p>
        <div>
          <p>Ratkaisuun osallistuneet: oikeusneuvokset Salervo, Riihelä, Tuleheimo-Takki ja Krook sekä ylimääräinen oikeusneuvos Hidén</p>
        </div>
      </div>
    </div>
  </finlex:content>
</finlex:document>
