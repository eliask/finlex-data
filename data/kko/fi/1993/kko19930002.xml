<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930002</dcterms:identifier>
  <finlex:ecliIdentifier>ECLI:FI:KKO:1993:2</finlex:ecliIdentifier>
  <dcterms:title>KKO:1993:2</dcterms:title>
  <dcterms:description>
    <p>
      <strong>Testamentti</strong>
      <span>Testamentin tekeminen</span>
    </p>
  </dcterms:description>
  <finlex:registerNumber>S92/870</finlex:registerNumber>
  <dcterms:date pvm="19921110">1992-11-10</dcterms:date>
  <finlex:fileCopyNumber>9</finlex:fileCopyNumber>
  <dcterms:issued pvm="19930108">1993-01-08</dcterms:issued>
  <dcterms:abstract>
    <p>Allekirjoittamaton testamentti julistettiin pätemättömäksi.</p>
  </dcterms:abstract>
  <p>PK 10 luku 1 §</p>
  <dcterms:tableOfContents>
    <a href="19930002muukas0">ASIAN KäSITTELY ALEMMISSA OIKEUKSISSA</a>
    <a href="19930002mhaku0">MUUTOKSENHAKU KORKEIMMASSA OIKEUDESSA</a>
    <a href="19930002yloa0">KORKEIMMAN OIKEUDEN RATKAISU 8.1.1993</a>
  </dcterms:tableOfContents>
  <finlex:content id="s19930002.kko">
    <div>
      <h2 id="19930002muukas0">ASIAN KäSITTELY ALEMMISSA OIKEUKSISSA</h2>
      <div>
        <h3>Kanne Virtain kihlakunnanoikeudessa</h3>
        <p>Kaija Anneli Kokko, Matti Viljami, Jukka Manuel, Ari Pekka ja Erkki Antero Koro sekä Maija-Liisa Heikkilä ovat Pasi Antero Koroa vastaan esittämässään kanteessa lausuneet seuraavaa:</p>
        <p>Eläkeläinen Helvi Inkeri Koro, jonka perillisiä he olivat, oli kuollut 1.12.1990. Perukirjan mukaan hän oli 13.2.1984 testamentannut eräät asunto-osakeyhtiön osakkeet Pasi Antero Korolle. Testamentissa ei ollut noudatettu perintökaaren 10 luvun 1 §:n ehdotonta muotomääräystä sikäli, että testamentin tekijä ei ollut testamenttia koskaan allekirjoittanut, vaikka sen todistajat olivat allekirjoittamassaan todistuksessa ilmoittaneet Helvi Inkeri Koron omakätisesti allekirjoittaneen sanotun testamenttinsa. Sen vuoksi Kokko myötäpuolineen on vaatinut sanotun testamentin julistamista pätemättömäksi sekä vastaajan velvoittamista korvaamaan heidän oikeudenkäyntikulunsa 16 prosentin korkoineen.</p>
      </div>
      <div>
        <h3>Kihlakunnanoikeuden päätös 22.8.1991</h3>
        <p>Helvi Inkeri Koro, joka oli kuollut 1.12.1990, oli 13.2.1984 tehnyt testamentin, jolla hän oli testamentannut omistamansa Asunto Oy Pääskynpuiston osakkeet nrot 48467-51888, jotka oikeuttivat huoneiston hallintaan mainitun yhtiön omistamassa rakennuksessa, veljensä pojanpojalle Pasi Antero Korolle. Testamentista puuttui Helvi Inkeri Koron allekirjoitus.</p>
        <p>Helvi Inkeri Koron lakimääräiset perilliset olivat lausuneet, ettei testamenttia ollut tehty perintökaaren 10 luvun 1 §:ssä säädetyssä muodossa, ja vaatineet, että testamentti julistetaan pätemättömäksi.</p>
        <p>Todistajana kuultu Antti Aslak Sassi oli kertonut laatineensa 13.2.1984 Helvi Inkeri Koron pyynnöstä puheena olevan testamentin. Testamentin tekijällä oli ollut selvä kanta testamentin sisällöstä; hän oli halunnut testamentata omistamansa osakkeet Pasi Antero Korolle. Sassi oli yhdessä Aino Vilhelmiina Ikkalan kanssa kirjoittanut nimensä testamenttiin. Sassilla oli ollut tarkoitus pyytää testamentin tekijää kirjoittamaan allekirjoituksensa siihen myöhemmin. Erehdyksessä tämä oli kuitenkin unohtunut. Todistajana kuultu Esteri Emilia Mäntynen oli kertonut, että vähää ennen kuolemaansa Helvi Inkeri Koro oli kertonut testamentanneensa osakkeet Pasi Antero Korolle.</p>
        <p>Helvi Inkeri Koro oli molempien todistajien läsnäollessa käyttäytymisellään antanut ymmärtää, että testamentti vastasi hänen viimeistä tahtoaan. Hän oli vakaasti harkinnut testamentin sisältöä. Vielä vähää ennen kuolemaansa hän oli kertonut testamentin sisällöstä. Hän oli tällöinkin uskonut tehneensä muodollisesti pätevän testamentin. Näissä olosuhteissa testamenttia oli pidettävä muotovirheestä huolimatta pätevänä.</p>
        <p>Kihlakunnanoikeus on hylännyt kanteen ja määrännyt, että asianosaiset saivat itse vastata oikeudenkäyntikuluistaan, koska oikeudenkäyntiin oli ollut perusteltua aihetta.</p>
      </div>
      <div>
        <h3>Vaasan hovioikeuden tuomio 7.4.1992</h3>
        <p>Hovioikeus, jossa Kokko myötäpuolineen oli vaatinut kihlakunnanoikeuden päätöksen kumoamista ja kanteensa hyväksymistä sekä korvausta oikeudenkäyntikuluistaan jutussa ja Pasi Antero Koro päätöksen kumoamista oikeudenkäyntikuluja koskevalta osalta sekä korvausta kuluistaan hovioikeudessa korkoineen, on jättänyt kihlakunnanoikeuden päätöksen pysyväksi sekä määrännyt asianosaiset itse vastaamaan kuluistaan hovioikeudessa.</p>
      </div>
    </div>
    <div>
      <h2 id="19930002mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 7.8.1992. Kokko myötäpuolineen on vaatinut hovioikeuden tuomion kumoamista ja kanteensa hyväksymistä sekä Pasi Antero Koron velvoittamista korvaamaan heidän oikeudenkäyntikulunsa kaikkien oikeusasteiden osalta 16 prosentin korkoineen Korkeimman oikeuden tuomion antopäivästä lukien.</p>
      <p>Pasi Antero Koro on antanut vastauksen ja vaatinut korvausta oikeudenkäyntikuluistaan korkoineen.</p>
    </div>
    <div>
      <h2 id="19930002yloa0">KORKEIMMAN OIKEUDEN RATKAISU 8.1.1993</h2>
      <div>
        <h3>Perustelut</h3>
        <p>Asiassa on selvitetty, että Helvi Inkeri Koro oli aikonut määrätä omaisuudestaan kuolemansa varalta ja antanut tämän vuoksi asianajaja Antti Sassille toimeksiannon laatia testamentti. Alempien oikeuksien ratkaisuista ilmenevin tavoin Sassi oli koneella kirjoittanut Koron toivomusten mukaisen testamenttiasiakirjan ja siihen tavanomaisen todistajanlausuman. Todistajat olivat kirjoittaneet nimensä testamenttiin, mutta Koro ei sitä ollut allekirjoittanut saattaakseen testamentin asianmukaiseksi ja lopulliseksi.</p>
        <p>Testamentin muotomääräysten tarkoituksena on muun muassa erottaa sen valmistelua koskevat toimet lopullisen testamentin teosta, korostaa testamentin tekemisen vakavuutta ja perustumista kypsään harkintaan sekä vähentää pätemättömyysperusteiden esiintymismahdollisuutta.</p>
        <p>Testamentin allekirjoittaminen on olennainen osa testamentin tekemistä. Perintökaaren 10 luvun 1 §:n mukaan todistajien on todistettava testamentti nimikirjoituksillaan sitten kun testamentin tekijä on sen allekirjoittanut tai tunnustanut siinä olevan allekirjoituksensa. Pelkästään se, että todistajat olivat allekirjoittaneet testamentiksi tarkoitetun asiakirjan, ei ole tehnyt siitä pätevää testamenttia.</p>
        <p>Sillä seikalla, että Koro oli vähän ennen kuolemaansa kertonut tehneensä testamentin, ei ole merkitystä harkittaessa riidanalaisen asiakirjan pätevyyttä testamenttina.</p>
        <p>Helvi Inkeri Koron ei siten voida katsoa tehneen perintökaaren 10 luvun 1 §:n mukaista testamenttia.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja kihlakunnanoikeuden päätös kumotaan. Kaija Anneli Kokon sekä hänen myötäpuoltensa kanne hyväksytään ja Helvi Inkeri Koron testamentti julistetaan pätemättömäksi.</p>
        <p>Pasi Antero Koro velvoitetaan suorittamaan Kokolle ja hänen myötäpuolilleen yhteisesti korvaukseksi heillä jutussa olleista oikeudenkäyntikuluista 10 000 markkaa 16 prosentin korkoineen tämän tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Portin, Tulenheimo-Takki, Suhonen ja Möller sekä ylimääräinen oikeusneuvos Hidén</p>
        </div>
      </div>
    </div>
  </finlex:content>
</finlex:document>
