<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19930043</dcterms:identifier>
  <finlex:ecliIdentifier>ECLI:FI:KKO:1993:43</finlex:ecliIdentifier>
  <dcterms:title>KKO:1993:43</dcterms:title>
  <dcterms:description>
    <p>
      <strong>Huoneenvuokra</strong>
    </p>
    <p>
      <strong>Perintö</strong>
      <span>Kuolinpesä</span>
    </p>
  </dcterms:description>
  <finlex:registerNumber>S92/1275</finlex:registerNumber>
  <dcterms:date pvm="19921215">1992-12-15</dcterms:date>
  <finlex:fileCopyNumber>1387</finlex:fileCopyNumber>
  <dcterms:issued pvm="19930416">1993-04-16</dcterms:issued>
  <dcterms:abstract>
    <p>Kuolinpesän osakkaat eivät olleet henkilökohtaisessa vastuussa vuokralaisen kuoleman jälkeen erääntyneistä vuokrista, kun he eivät olleet kuolinpesän asemesta jatkaneet vuokrasuhdetta eivätkä viivyttäneet vuokrasopimuksen irtisanomista.</p>
  </dcterms:abstract>
  <dcterms:tableOfContents>
    <a href="19930043aloa0">ASIAN KÄSITTELY ALEMMISSA OIKEUKSISSA</a>
    <a href="19930043mhaku0">MUUTOKSENHAKU KORKEIMMASSA OIKEUDESSA</a>
    <a href="19930043yloa0">KORKEIMMAN OIKEUDEN RATKAISU 16.4.1993</a>
  </dcterms:tableOfContents>
  <finlex:content id="s19930043.kko">
    <div>
      <h2 id="19930043aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Vantaan asunto-oikeudessa</h3>
        <p>Vantaan vuokra-asunnot oy:n Matti Syväri Savilapin kuolinpesän osakkaita Niina Birgitta Virtasta, Pia Karita Ristiina Virtasta, Mika Matti Virtasta, Lari Matti Virtasta ja Nea Sofia Paukkua vastaan ajamassa kanteessa on lausuttu, että yhtiön omistamassa vuokra-asunnossa asunut Savilappi oli kuollut 11.6.1990. Savilapin kuolinpesä oli irtisanonut vuokrasopimuksen 4.12.1990.</p>
        <p>Tämän vuoksi yhtiö on vaatinut, että mainitut kuolinpesän osakkaat velvoitetaan suorittamaan maksamatta jätetyt vuokrat ja saunamaksut maaliskuulta 1990 yhteensä 970,20 markkaa ja huhti - joulukuulta 1990 yhteensä 9 385,20 markkaa eli koko ajalta yhteensä 10 355,40 markkaa 16 prosentin korkoineen kunkin maksukuukauden 2 päivästä lukien. Lisäksi yhtiö on vaatinut, että kuolinpesän osakkaat velvoitetaan korvaamaan yhtiön oikeudenkäyntikulut korkoineen.</p>
      </div>
      <div>
        <h3>Vantaan asunto-oikeuden tuomio 11.3.1992</h3>
        <p>Asunto-oikeus on kuultuaan kuolinpesän osakkaita lausunut, että maalis-kesäkuulta 1990 maksamatta jääneet vuokrat ja saunamaksut olivat Savilapin velkaa, josta hänen kuolinpesänsä osakkaat eivät perintökaaren 21 luvun 19 §:n nojalla pesän varallisuudesta esitetty selvitys huomioon ottaen olleet vastuussa. Sen jälkeiseltä ajalta kuolinpesä oli vastuussa yhtiön saatavista, koska vuokrasuhde oli ollut voimassa sen irtisanomiseen saakka.</p>
        <p>Tämän vuoksi asunto-oikeus on, hyläten kanteen enemmälti, huoneenvuokralain 48 §:n, perintökaaren 21 luvun ja oikeudenkäynnistä huoneenvuokra-asioissa annetun lain 36 §:n nojalla velvoittanut kuolinpesän osakkaat suorittamaan kuolinpesän varoista yhtiölle erääntyneitä ja maksamatta jääneitä vuokria ja saunamaksuja ajalta 1.7. - 31.12.1990 yhteensä 6 256,80 markkaa 16 prosentin korkoineen 1 042,80 markan määrille heinä - joulukuun 2 päivistä 1990 lukien.</p>
      </div>
      <div>
        <h3>Helsingin hovioikeuden tuomio 8.7.1992</h3>
        <p>Hovioikeus, jonka tutkittavaksi yhtiö oli valittamalla saattanut jutun, on lausunut, että huoneenvuokralain 48 §:n mukaan vuokralaisen kuoltua asuinhuoneiston vuokrasopimus pysyi voimassa entisin ehdoin ja että kuolinpesä oli vastuussa vuokraehtojen täyttämisestä. Savilappi oli kuollut 11.6.1990. Mainitun säännöksen mukaan kuolinpesä olisi voinut irtisanoa vuokrasopimuksen niinkuin toistaiseksi voimassa olevasta vuokrasopimuksesta oli säädetty, mutta kuolinpesä oli irtisanonut sopimuksen vasta 4.12.1990. Kuolinpesän osakkaat olivat siten henkilökohtaisesti vastuussa heinäkuun 1990 ja seuranneen joulukuun välisenä aikana erääntyneistä vuokrista ja saunamaksuista. Maalis - kesäkuussa 1990 erääntyneet vuokrat ja saunamaksut olivat vainajan velkaa, josta kuolinpesän osakkaat olivat vastuussa kuolinpesän varoilla.</p>
        <p>Tämän vuoksi hovioikeus on, muuttaen asunto-oikeuden päätöstä, velvoittanut Niina Birgitta Virtasen, Pia Karita Ristiina Virtasen, Mika Matti Virtasen, Lari Matti Virtasen ja Nea Sofia Paukun yhteisvastuullisesti suorittamaan yhtiölle maksamatta jätetyt vuokrat ja saunamaksut ajalta 1.7. - 31.12.1990 yhteensä 6 256,80 markkaa 16 prosentin korkoineen laskettuna 1 042,80 markan määräisille kuukausierille kunkin kuukauden 2 päivästä lukien sekä kuolinpesän varoista suorittamaan maksamatta jätetyt vuokrat ja saunamaksut ajalta 1.3. - 30.6.1990 yhteensä 4 098,60 markkaa 16 prosentin korkoineen laskettuna 970,20 markalle 2.3.1990 lukien ja 1 042,80 markan määräisille kuukausierille 2.4, 2.5, ja 2.6.1990 lukien.</p>
      </div>
    </div>
    <div>
      <h2 id="19930043mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 30.9.1992. Kuolinpesän osakkaat ovat vaatineet, että hovioikeuden tuomio kumotaan ja asia jätetään asunto-oikeuden tuomion varaan. Niina Birgitta, Pia Karita Ristiina ja Mika Matti Virtanen ovat vielä vaatineet, että yhtiö velvoitetaan suorittamaan Vantaan kaupungille palkkiona sen yleisen oikeusavustajan toimenpiteistä hovioikeudessa ja Korkeimmassa oikeudessa yhteensä 2 000 markkaa.</p>
      <p>Yhtiö on antanut siltä pyydetyn vastauksen vaatien vastauskulujensa korvaamista korkoineen.</p>
    </div>
    <div>
      <h2 id="19930043yloa0">KORKEIMMAN OIKEUDEN RATKAISU 16.4.1993</h2>
      <div>
        <h3>Perustelut</h3>
        <p>Ennen Savilapin kuolemaa eli maalis - kesäkuussa 1990 maksettaviksi erääntyneet vuokrat ja saunamaksut ovat olleet vainajan velkaa. Savilapin kuoleman jälkeen erääntyneet vuokrat ja saunamaksut ovat olleet velkaa, josta kuolinpesä on huoneenvuokralain 48 §:n 1 momentin perusteella vastuussa.</p>
        <p>Kuolinpesän osakkaat eivät ole kuolinpesän asemesta jatkaneet vuokrasopimusta eikä heidän ole näytetty viivyttäneen vainajan vuokrasopimuksen irtisanomista, sen jälkeen kun he olivat saaneet tietää vuokrasuhteen jatkumisesta Savilapin kuoleman jälkeen. Siten he eivät ole huoneenvuokrasuhteeseen liittyvällä perusteella henkilökohtaisessa vastuussa vuokravelasta.</p>
        <p>Koska kuolinpesän osakkaat eivät ole ryhtyneet pesään eivätkä saaneet siitä mitään etua, he eivät ole myöskään perintökaaren 21 luvun säännösten mukaan henkilökohtaisessa vastuussa vuokravelasta, vaan vastaavat siitä vain kuolinpesään kuuluvilla varoilla.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan siten, että Matti Syväri Savilapin kuolinpesän osakkaat Niina Birgitta Virtanen, Pia Karita Ristiina Virtanen, Mika Matti Virtanen, Lari Matti Virtanen ja Nea Sofia Paukku vapautetaan velvollisuudesta yhteisvastuullisesti suorittaa Vantaan vuokraasunnot oy:lle maksamatta jääneet vuokrat ja saunamaksut korkoineen ajalta 1.7. - 31.12.1990. Sen sijaan heidät velvoitetaan kuolinpesän varoista suorittamaan ajalta 1.4. - 31.12.1990 maksamatta jääneet yhtiön vuokra- ja saunamaksusaatavat yhteensä 10 355,40 markkaa 16 prosentin korkoineen laskettuna 970,20 markalle 2.3.1990 lukien ja 1 042,80 markan määräisille kuukausierille kunkin kuukauden 2 päivästä lukien.</p>
        <p>Yhtiötä ei velvoiteta korvaamaan kaupungille yleisen oikeusavustajan toimenpiteistä aiheutuneita kuluja, koskei oikeudenkäyntikulujen korvaamiseen ole oikeudenkäynnistä huoneenvuokra-asioissa annetun lain 36 §:ssä tarkoitettuja painavia syitä.</p>
        <div>
          <p>Ratkaisuun osallistuneet: presidentti Heinonen, oikeusneuvokset Nikkarinen, Lindholm, Sevon ja Lehtimaja</p>
        </div>
      </div>
    </div>
  </finlex:content>
</finlex:document>
