<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19820155t</dcterms:identifier>
  <finlex:ecliIdentifier>ECLI:FI:KKO:1982:II155</finlex:ecliIdentifier>
  <dcterms:title>KKO:1982-II-155</dcterms:title>
  <dcterms:description>
    <p>
      <strong>Leimavero</strong>
    </p>
    <p>
      <strong>Kiinteistönkauppa</strong>
    </p>
  </dcterms:description>
  <finlex:registerNumber>S81/554</finlex:registerNumber>
  <dcterms:date pvm="19820426">1982-04-26</dcterms:date>
  <finlex:fileCopyNumber>1806</finlex:fileCopyNumber>
  <dcterms:issued pvm="19821014">1982-10-14</dcterms:issued>
  <dcterms:abstract>
    <p>A oli ostanut B:ltä kiinteistön, jonka B puolestaan oli saanut omistukseensa osituksessa käyttäen siihen ositukseen kuulumattomia varoja. B:n laiminlyötyä lainhuudon hakemisen kiinteistöön A oli hakiessaan omalle saannolleen lainhuutoa joutunut suorittamaan B:nkin saannon johdosta lainhuudatusleimaveron myöhästymiskorotuksineen. Kun leimaverolain 81 §:n 1 mom:n mukaan B:n velvollisuutena oli ollut suorittaa osituksesta menevä leimavero eivätkä A ja B olleet sopineet, että sanottu leimaveron määrä jäisi A:n vastattavaksi, hyväksyttiin A:n kanne B:n velvoittamisesta korvaamaan hänelle tuo leimaveron määrä.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19820155taloa0">ASIAN KÄSITTELY ALEMMISSA OIKEUKSISSA</a>
  </dcterms:tableOfContents>
  <finlex:content id="s19820155t.kko">
    <div>
      <h2 id="19820155taloa0">ASIAN KÄSITTELY ALEMMISSA OIKEUKSISSA</h2>
      <p>A oli B:lle 3.4.1980 tiedoksi toimituttamansa haasteen nojalla Espoon KO:ssa kertonut, että hän oli ostanut 4.12.1979 vahvistetulla kauppakirjalla Espoon kaupungin Suvelan kylässä olevan Kuusirinne nimisen tilan RN:o 3:106 B:ltä. Hakiessaan lainhuutoa sanotulle kiinteistölle A oli joutunut suorittamaan B:n puolesta tämän saannosta lainhuutoleimaveroa korotuksineen 8 988 markkaa. A oli 21.1.1980 B:lle maksamastaan kauppahinnan erästä 170 000 markasta vähentänyt tämän puolesta maksamiaan leimaveroja 4 494 markkaa. Koska kauppakirjan ehtojen mukaisesti ja muutenkin maksuista, jotka kohdistuivat aikaan ennen omistusoikeuden siirtymistä, vastasi myyjä, A oli vaatinut, että B velvoitettaisiin suorittamaan A:lle sanotut 8 988 markkaa vähennettynä A:n jo mainitusta kauppahinnan erästä vähentämillä 4 494 markalla eli 4 494 markkaa 6 prosentin korkoineen 6.2.1980 lukien.</p>
      <p>B:n vastustettua kannetta KO p. 17.4.1980 oli lausunut selvitetyksi, että B oli 4.12.1979 allekirjoitetulla ja samana päivänä vahvistetulla kauppakirjalla myynyt A:lle omistamansa Kuusirinteen tilan RN:o 3:106, Espoon kaupungin Suvelan kylässä, 280 000 markan kauppahinnasta ja muutoin muun muassa ehdoin, että A:n oli suoritettava B:lle 15.1.1980 mennessä suorittamatta olevasta kauppasumman loppuosasta 170 000 markkaa. A oli 21.1.1980 suorittanut B:lle 165 506 markkaa näin laiminlyöden noudattaa sanottua kauppakirjan ehtoa.</p>
      <p>A oli lainhuutoa hakiessaan joutunut suorittamaan leimaveroa korotuksineen 8 988 markkaa sen johdosta, ettei B ollut hakenut saannolleen lainhuutoa. Kiinteistön luovutuksen johdosta suoritettavasta leimaverosta annettujen säännösten mukaan kiinteistön omistusoikeuden luovutuskirja oli lainhuutoa haettaessa varustettava leimamerkeillä säädettyihin määriin. KO oli katsonut, että A:n olisi pitänyt ottaa selko B:n saannon huudattamisesta, eikä kauppakirjassa ollut ollut ehtoa, jonka mukaan B olisi ollut velvollinen suorittamaan A:lle sen leimaveron määrän, joka oli johtunut B:n saannon huudattamatta jättämisestä. Myöskään kauppakirjassa ei ollut ollut ehtoa B:n avioliiton purkautumisen johdosta laaditun osituskirjan esittämisen vaikutuksesta 15.1.1980 suoritettavan kauppahinnan erääntymiseen.</p>
      <p>Sen vuoksi KO huomioon ottaen maakaaren 1 luvun 2 §:n säännökset oli hylännyt A:n kanteen ja velvoittanut A:n korvaamaan B:n oikeudenkäyntikulut 1 000 markalla.</p>
      <p>Samalla päätöksellä KO oli B:n A:ta vastaan ajaman kanteen johdosta velvoittanut A:n suorittamaan B:lle 4 494 markkaa sekä korkoa 6 prosenttia 170 000 markalle 15. - 20.1.1980 väliseltä ajalta ja 4 494 markalle 21.1.1980 alkaen.</p>
      <p>Helsingin HO, jonka tutkittavaksi A oli saattanut jutun, t. 8.4.1981 oli todennut, että kysymyksessä olevaan kauppakirjaan otetun ehdon mukaan myyjä vastasi kiinteistöön liittyvistä veroista ja muista maksuista, jotka kohdistuivat aikaan ennen kiinteistön omistusoikeuden siirtymistä. Saantokirjan varustamisesta leimamerkeillä lainhuutoa haettaessa aiheutuivat menot eivät olleet kiinteistöön liittyviä veroja tai muita maksuja. A ei ollut muutenkaan näyttänyt, että B olisi sitoutunut varustamaan osituskirjan leimamerkeillä. Näillä ja KO:n muuten mainitsemilla perusteilla HO oli katsonut, ettei ole syytä muuttaa KO:n päätöksen lopputulosta. A velvoitettiin suorittamaan B:lle korvaukseksi hänelle HO:ssa olleista kuluista 350 markkaa.</p>
      <p>Pyytäen valituslupaa A haki muutosta HO:n tuomioon. Lupa myönnettiin ja B antoi häneltä hakemuksen johdosta pyydetyn vastauksen.</p>
    </div>
    <div>
      <h2 id=""/>
      <p>KKO t. tutki jutun. B, joka oli omistanut puheena olevan Kuusirinteen tilan RN:o 3:106 yhdessä entisen puolisonsa kanssa, oli saanut tilan yksin omistukseensa 6.10.1978 lainvoiman saaneen osituksen perusteella. B oli ollut velvollinen hankkimaan tuolle saannolleen lainhuudon, mutta hän oli sen laiminlyönyt. Koska B oli mainitussa osituksessa sitoutunut suorittamaan puolisolleen tilasta ositukseen kuulumattomilla varoilla 107 000 markkaa, osituskirjaa oli A:n hakiessa saannolleen lainhuutoa pidetty leimaverolain 16 §:n tarkoittamana kiinteistön omistusoikeuden veronalaisena luovutuskirjana. Tämän vuoksi ja kun tilan omistusoikeus oli siirtynyt A:lle mainitun 4.12.1979 vahvistetun kaupan perusteella 15.1.1980, A oli joutunut suorittamaan leimaveroa B:n saannon johdosta, ottaen huomioon 40 prosentin myöhästymiskorotus, alempien oikeuksien mainitsemat 8 988 markkaa.</p>
      <p>Leimaverolain 81 §:n 1 momentin mukaan B:n velvollisuutena omaisuuden vastaanottajana oli ollut suorittaa osituksen johdosta menevä leimavero. Kysymyksessä olevan B:n ja A:n välisen kiinteistönkaupan yhteydessä ei ollut sovittu, että leimaveron määrä jäisi A:n lopullisesti vastattavaksi. Tämän vuoksi B oli velvollinen suorittamaan A:lle korvaukseksi mainitut 8 988 markkaa, mistä oli kuitenkin vähennettävä A:n 21.1.1980 suorittamasta kauppahinnan erästä jo vähentämät 4 494 markkaa. Koska A kuitenkaan ei ollut maksanut kauppahinnan loppuosaa 170 000 markkaa määräpäivään 15.1.1980 mennessä, hänen oli suoritettava tuolle määrälle KO:n päätöksessä mainittu korko 15. - 20.1.1980 väliseltä ajalta.</p>
      <p>Edellä mainituilla perusteilla KKO muutti HO:n tuomiota ja KO:n päätöstä siten että A vapautettiin velvollisuudesta suorittaa B:lle KO:n päätöksessä mainittuja 4 494 markkaa, 6 prosentin korkoa 4 494 markalle 21.1.1980 alkaen sekä korvausta oikeudenkäyntikuluista KO:n osalta 1 000 markkaa ja HO:n osalta 350 markkaa. A:n suoritettavaksi B:lle jäi siten KO:n päätöksessä mainittu 6 prosentin korko 170 000 markalle 15. -20.1.1980 väliseltä ajalta. B puolestaan velvoitettiin suorittamaan A:lle korvaukseksi A:n B:n ositukseen perustuvan saannon johdosta maksamasta leimaverosta 4 494 markkaa 5 prosentin korkoineen haasteen tiedoksiantamisesta 3.4.1980 lukien. Asian laadun vuoksi A:n ja B:n oli itse pidettävä jutussa olleet kulunsa vahinkonaan.</p>
      <div>
        <p>Ratkaisuun osallistuneet: oikeusneuvokset Miettinen, Jalanko, Riihelä ja Hiltunen sekä ylimääräinen oikeusneuvos Mäkinen</p>
      </div>
    </div>
  </finlex:content>
</finlex:document>
