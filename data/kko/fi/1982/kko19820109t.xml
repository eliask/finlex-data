<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19820109t</dcterms:identifier>
  <finlex:ecliIdentifier>ECLI:FI:KKO:1982:II109</finlex:ecliIdentifier>
  <dcterms:title>KKO:1982-II-109</dcterms:title>
  <dcterms:description>
    <p>
      <strong>Naapuruussuhde</strong>
    </p>
    <p>
      <strong>Immissio</strong>
    </p>
  </dcterms:description>
  <finlex:registerNumber>S81/746</finlex:registerNumber>
  <dcterms:date pvm="19820615">1982-06-15</dcterms:date>
  <finlex:fileCopyNumber>2770</finlex:fileCopyNumber>
  <dcterms:issued pvm="19820630">1982-06-30</dcterms:issued>
  <dcterms:abstract>
    <p>Yhtiö oli usean vuoden aikana harjoittanut vuokraamallaan maa-alueella polttoleikkausmenetelmällä graniitin louhintaa, mistä toiminnasta aiheutui naapuritilan omistajille sellaista meluhaittaa, jota oli pidettävä NaapL 17 §:ssä tarkoitettuna pysyvänä kohtuuttomana rasituksena. Louhimoa ei ollut perustettu mainitun lain 18 §:ssä säädetyssä järjestyksessä. Kunnan terveydenhoitolautakunnan terveydenhoitolain 26 §:n nojalla yhtiölle antama louhimon sijoituslupa ei ollut NaapL 20 §:ssä tarkoitettu julkisen viranomaisen lupa. Naapuritilan omistajien kanteesta yhtiö velvoitettiin lopettamaan louhinta polttoleikkausmenetelmällä ja maksamaan meluhaitasta vahingonkorvausta.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19820109taloa0">ASIAN KÄSITTELY ALEMMISSA OIKEUKSISSA</a>
  </dcterms:tableOfContents>
  <finlex:content id="s19820109t.kko">
    <div>
      <h2 id="19820109taloa0">ASIAN KÄSITTELY ALEMMISSA OIKEUKSISSA</h2>
      <p>Aviopuolisot A olivat oy B:lle 25.1.1979 toimituttamansa haasteen nojalla Vehmaan KO:ssa lausuneet, että he omistivat Taivassalon kunnassa, Kotirannan tilan RN:o 1:19 ja että aviopuolisot X, jotka omistivat Kotirannan tilan naapurina olevan Aahaisten tilan RN:o 1:47, olivat 24.9.1975 allekirjoittamallaan vuokrasopimuksella vuokranneet tilasta yhtiölle määräalan rakennus- ja muistokivien louhintaa varten. Yhtiö oli sitten aloittanut määräalalla A:n puolisoiden asuin- ja talousrakennusten läheisyydessä graniitin louhinnan. Louhinta ja etenkin myöhemmin aloitettu kivien polttoleikkaus oli aiheuttanut niin paljon melua, pölyä ja tärinää, että A:n puolisoiden asuminen tilalla oli tullut lähes mahdottomaksi, jota paitsi heille oli meluista, pölystä ja tärinästä aiheutunut terveydellisiä haittoja ja haittaa elinkeinon harjoittamisessa. Louhinnasta saatu jätekivi, joka oli kerätty korkeaksi röykkiöksi tilojen rajalle, oli lisäksi aiheutunut A:n puolisoiden tilan arvon huomattavan alenemisen. Koska louhinnasta siten aiheutui A:n puolisoille pysyväistä kohtuutonta rasitusta, he olivat katsoen, ettei louhimoa ollut perustettu eräistä naapuruussuhteista annetun lain 18 tai 20 §:ssä säädetyssä järjestyksessä, sanotun lain 23 §:n nojalla vaatineet, että yhtiön suorittamat louhintatyöt määrättäisiin heti lakkaamaan, että yhtiö velvoitettaisiin poistamaan määräalalta kaikki laitteensa, että yhtiö velvoitettaisiin saattamaan vahingoittamansa ympäristö entiseen tilaansa.</p>
      <p>Kuultuaan kanteesta oy B:tä KO p. 10.3.1980 oli lausunut selvitetyksi, että oy B oli vuodesta 1976 lähtien harjoittanut X:n puolisoiden omistamastaan Aahaisten tilasta RN:o 1:47 yhtiölle 24.9.1975 vuokraamalla määräalalla rakennus- ja muistokivien louhintaa mm. vuokrasopimukseen otetulla ehdolla, että jätekivi oli sijoitettava maanomistajan osoittamalle alueelle, sekä että Taivassalon terveyslautakunta oli 17.10.1977 antanut yhtiölle luvan sijoittaa louhimo ko. alueelle lautakunnan määräämin ehdoin ja että sanotusta toiminnasta oli sen aiheuttaman melun, jätekivien ja kivipölyn takia aiheutunut louhimon naapurina asuville A:n puolisoille pysyvää kohtuutonta haittaa.</p>
      <p>Sen vuoksi ja kun yhtiöllä oli ko. laitokseen perustamiseen eräistä naapuruussuhteista annetussa laissa tarkoitettu julkisen viranomaisen lupa eivätkä sellaiset toimenpiteet, joiden avulla rasitus lakkaisi ollut muutoin kuin kohtuuttomin kustannuksin mahdollisia, KO oli, hyläten kanteen enemmälti, eräistä naapuruussuhteista annetun lain 17 ja 21 §:n nojalla velvoittanut oy B:n suorittamaan A:n puolisoille korvaukseksi po. rasituksesta vuoden 1976 alusta 10.3.1980 saakka 20 000 markkaa 5 prosentin korkoineen haastepäivästä 25.1.1979 lukien.</p>
      <p>Turun HO, jonka tutkittavaksi A:n puolisot ja oy B olivat saattaneet jutun, t. 22.5.1981 oli katsonut, ettei ollut syytä muulla tavoin muuttaa KO:n päätöstä kuin että, koskei oy B:n kanteessa tarkoitetulla alueella sijaitsevaa louhintalaitosta, josta aiheutui A:n puolisoille melun ja tärinän takia pysyväistä kohtuutonta rasitusta, ollut perustettu eräistä naapuruussuhteista annetun lain 18 §:ssä säädetyssä järjestyksessä eikä Taivassalon terveyslautakunnan 17.10.1977 yhtiölle antamaa lupaa sijoittaa louhimo ko. alueelle ollut pidettävä edellä mainitun lain 20 §:ssä tarkoitettuna julkisen viranomaisen lupana, oy B eräistä naapuruussuhteista annetun lain 23 §:n nojalla velvoitettiin kahden kuukauden kuluessa HO:n tuomion saavutettua lainvoiman lopettamaan louhintatoiminta ko. alueella sekä sanotun 23 §:n nojalla suorittamaan A:n puolisoille, jotka eivät olleet näyttäneet louhinnasta aiheutuneen heille erityisempää pölyhaittaa taikka haittaa elinkeinon harjoittamisessa tai kiinteistön arvon alenemisena, korvaukseksi KO:n rasituksesta tuomitseman korvauksen ja sille määräämän koron asemesta louhintatoiminnasta aiheutuneen melun ja tärinän aiheuttamasta haitasta 50 000 markkaa 5 prosentin korkoineen HO:n ratkaisun antopäivästä lukien.</p>
      <p>Pyytäen valituslupaa oy B oli hakenut muutosta HO:n tuomioon. Lupa myönnettiin ja A:n puolisot antoivat heiltä hakemuksen johdosta pyydetyn vastauksen.</p>
    </div>
    <div>
      <h2 id=""/>
      <p>KKO t. tutki jutun ja totesi, että kanteessa tarkoitettu vuokrasopimus A:n puolisoiden omistaman Kotirannan tilan RN:o 1:19 naapuritilan omistajien kanssa oli solmittu 24.9.1975. Vuokra-aika oli sovittu jatkuvaksi 31.12.1987 saakka ja siitä eteenpäin vuoden kerrallaan.</p>
      <p>Oy B:n oli näytetty vuodesta 1976 alkaen harjoittaneen vuokraamallaan Kotirannan tilan rajoittuvalla alueella graniitin louhintaa, mikä oli vuodesta 1977 alkaen tapahtunut polttoleikkausmenetelmällä. Louhinta oli 1.9.1979 mennessä tapahtunut alueella, joka oli sijainnut noin 130 - 150 metrin etäisyydellä A:n puolisoiden asuin- ja talousrakennuksista. Graniitin polttoleikkausta oli tapahtunut yhtiön 7.10.1977 antaman ilmoituksen mukaan noin kerran viikossa yhden työvuoron ajan ja KO:ssa tehdyn ilmoituksen mukaan kaksi kertaa viikossa kello 15:n jälkeen noin 4 tuntia kerrallaan. Esitetty selvitys osoitti kuitenkin, että polttoleikkausta oli suoritettu useammin kuin mitä yhtiö oli ilmoittanut.</p>
      <p>Kotirannan tilalla polttoleikkausten aikana suoritetut melunmittaukset osoittivat, että melutaso oli ollut 1.9.1977 asuinrakennuksen sisällä alle 30, pihalla 60 - 65 ja lähinnä louhimoa olevan talousrakennuksen päässä 71 - 74 desibeliä, dB(A), 17.4.1979 asuinrakennuksen pihalla 60 - 70, talousrakennuksen päässä 70 - 79 ja talousrakennusten välissä 70 - 75 dB(A) sekä 3.5.1979, jolloin oli vallinnut tuulinen sää tuulen suunnan ollessa rakennuksista louhimoon päin, talousrakennuksen päässä 70 - 80, jaksoittain 85 - 92, ja talousrakennusten välissä 70 - 75 dB(A). Lääkintöhallituksen 22.2.1973 ja 7.2.1979 antamien, melua koskevien terveydellisten suositusten ja ohjeiden mukaan melutaso ei saisi ylittää päivällä asuinhuoneiston sisällä arvoa 35 dB(A) ja asuntoalueella 55 dB(A). Tämä ja jutussa esitetty muu selvitys osoittivat, että polttoleikkausten aikana melu Kotirannan tilan alueella oli ylittänyt terveydenhoidolliset suositukset ja ohjeet. Kun otettiin huomioon louhimon sijainti Kotirannan tilan rakennuksiin nähden sekä meluhaitan suuruus ja toistuvuus, oli melun aiheuttamaa rasitusta pidettävä paikallistenkin olosuhteiden mukaan tavattomana ja odottamattomana ja siis kohtuuttomana. Näin ollen yhtiö oli käyttänyt vuokraamaansa aluetta eräistä naapuruussuhteista annetun lain 17 §:ssä tarkoitetulla pysyväistä kohtuutonta rasitusta aiheutuvalla tavalla.</p>
      <p>Louhimoa, jota oli pidettävä eräistä naapuruussuhteista annetun lain 18 §:ssä tarkoitettuna laitoksena, ei ollut perustettu tuossa lainkohdassa säädetyssä järjestyksessä. Taivassalon kunnan terveyslautakunta oli 19.10.1977 antanut yhtiölle terveydenhoitolain 26 §:ssä tarkoitetun luvan sijoittaa louhimo kysymyksessä olevaan paikkaan. Terveyslautakunnan päätös, jossa oli ollut kysymys louhimon sijoituspaikan hyväksymisestä silloin, kun laitoksesta katsottiin voivan aiheutua terveydellistä haittaa ympäristölle, ei kuitenkaan, ottaen huomioon eräistä naapuruussuhteista annetun lain 25 §:n säännös, ollut saman lain 20 §:ssä tarkoitettu julkisen viranomaisen lupa. Jutussa oli näytetty, että louhimon aiheuttama rasitus oli sen jälkeen, kun louhintaa oli ryhdytty harjoittamaan polttoleikkausmenetelmällä, ilmennyt melkoista suurempana kuin aikaisemmin.</p>
      <p>Näillä perusteilla KKO katsoi nojautuen eräistä naapuruussuhteista annetun lain 23 §:ään, ettei yhtiö saanut vuokraamallaan alueella harjoittaa kiven louhintaa polttoleikkausmenetelmällä ja että A:n puolisoilla oli oikeus saada meluhaitasta vahingonkorvausta. Rasituksen laatu huomioon ottaen HO:n tuomitseman korvauksen määrää ei ollut syytä alentaa.</p>
      <p>HO:n tuomiota muutettiin siten, että oy B velvoitettiin lopettamaan kysymyksessä olevalla vuokraamallaan alueella kiven louhinta polttoleikkausmenetelmällä kuukauden kuluessa KKO:n tuomion antopäivästä.</p>
      <div>
        <p>Ratkaisuun osallistuneet: oikeusneuvokset Miettinen, Ådahl ja Riihelä sekä ylimääräiset oikeusneuvokset Paasikoski ja Heikkilä</p>
      </div>
    </div>
  </finlex:content>
</finlex:document>
