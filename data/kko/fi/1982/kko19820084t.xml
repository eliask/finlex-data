<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19820084t</dcterms:identifier>
  <finlex:ecliIdentifier>ECLI:FI:KKO:1982:II84</finlex:ecliIdentifier>
  <dcterms:title>KKO:1982-II-84</dcterms:title>
  <dcterms:description>
    <p>
      <strong>Kiinteistö</strong>
    </p>
    <p>
      <strong>Rakennuksen ainesosat ja tarpeisto</strong>
    </p>
    <p>
      <strong>Kiinteistökiinnitys</strong>
    </p>
  </dcterms:description>
  <finlex:registerNumber>S80/1275</finlex:registerNumber>
  <finlex:fileCopyNumber>458/81</finlex:fileCopyNumber>
  <dcterms:issued pvm="19820615">1982-06-15</dcterms:issued>
  <dcterms:abstract>
    <p>Yhtiö oli harjoittanut vuokraamallaan tilalla omistamissaan teollisuushalleissa betonielementtien valmistamista. Teollisuushalleihin oli seiniin kiinteästi kiinnitetyille kiskoille, joista ainakin osa johti betonirakenteita pitkin hallien ulkopuolelle, asennettu yhtiön omistamat 8 siltanosturia. Niiden poistaminen paikaltaan oli mahdollista sanottavastikaan vahingoittamatta niitä tai teollisuushallien rakenteita. Siltanosturit oli tarkoitettu kuulumaan pysyvästi teollisuushallien varustukseen. Koska siltanostureita voitiin pitää tarpeellisina harjoitettaessa teollisuushalleissa muutakin teollista ym. toimintaa, katsottiin siltanostureiden kuuluneen teollisuushallirakennuksiin ja siten kiinteistökiinnityksen piiriin.</p>
    <p>Ään</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19820084taloa0">ASIAN KÄSITTELY ALEMMISSA OIKEUKSISSA</a>
  </dcterms:tableOfContents>
  <finlex:content id="s19820084t.kko">
    <div>
      <h2 id="19820084taloa0">ASIAN KÄSITTELY ALEMMISSA OIKEUKSISSA</h2>
      <p>Oy A:n konkurssipesä oli Kansallis-Osake-Pankille 3.9.1979 toimitetun haasteen nojalla Tuusulan KO:ssa lausunut, että pankki oli 30.5.1979 toimitetussa pakkohuutokaupassa ostanut konkurssipesälle kuuluneet sekä Tuusulan kunnassa olevan Elementtitekniikan tilan että sanotun tilan vuokraoikeuden ja tilalla sijaitsevat rakennukset. Konkurssipesän ja pankin välillä oli erimielisyyttä siitä, kuuluivatko pankin ostamissa teollisuushalleissa sijaitsevat siltanosturit kiinteistöön. Konkurssipesä oli katsonut, ettei siltanostureita ollut kiinteästi yhdistetty rakennuksiin ja ettei niitä muullakaan perusteella voitu pitää kiinteistön aineosina, vaan että ne irtaimena omaisuutena kuuluivat konkurssipesälle. Pankki taas oli katsonut ne teollisuusrakennuksiin kuuluviksi. Konkurssipesän ja pankin välillä oli 28.5.1979 allekirjoitettu sopimus siitä, että pankki talletti riidanalaisten nostureiden arvona osapuolten yhteiselle riitaisten varojen tilille 200 000 markkaa, konkurssipesä nosti vahvistuskanteen alioikeudessa asian ratkaisemiseksi ja jutun voittaja sai oikeuden lainvoimaisen päätöksen perusteella nostaa rahat.</p>
      <p>Näillä perusteilla konkurssipesä oli vaatinut vahvistettavaksi, etteivät mainituissa teollisuusrakennuksissa sijaitsevat siltanosturit kuuluneet tehdasrakennuksiin vaan että niitä oli käsiteltävä irtaimena omaisuutena ja että konkurssipesä saisi nostaa pankin Keravan konttoriin talletetut 200 000 markkaa sille kertyneine korkoineen. Lisäksi konkurssipesä oli vaatinut korvausta oikeudenkäyntikuluistaan.</p>
      <p>Pankki oli vastustanut kannetta ja katsonut, että riidanalaiset siltanosturit olivat kuuluneet teollisuushalleihin vähintään niiden tarpeistona ja olivat olleet siten vuokra-oikeuteen ja teollisuushalleihin vahvistetun kiinteistökiinnityksen kohteena. Koska pankilla kiinnityksen haltijana oli oikeus sanottuihin talletettuihin varoihin, pankki on vaatinut kanteen hylkäämistä ja näin sen seikan vahvistamista, että varat kuuluivat konkurssipesän ja pankin välisen sopimuksen perusteella pankille.</p>
      <p>KO p. 23.1.1980 oli katsonut selvitetyksi, että Kansallis-Osake-Pankki oli 30.5.1979 toimitetussa pakkohuutokaupassa ostaessaan perustettavan yhtiön lukuun konkurssiin menneen oy A:n vuokra-alueella sijaitsevat tehdasrakennukset ostanut myös niissä olleet kahdeksan siltanosturia. Nämä nosturit olivat olleet tehdasrakennustensa yläosassa kiskojen päällä oman sähkönottimensa varassa vapaasti kulkevia nosturilaitteita, joiden irrottaminen ja poistaminen saattoi tapahtua rakennuksia tai itse nostureita vahingoittamatta. Tämän vuoksi ja kun kysymyksessä olevia tehdasrakennuksia ei ollut suunniteltu ja rakennettu siten, etteikö niitä ilman nostureitakin voitaisi käyttää muuhun teolliseen tai taloudelliseen tarkoitukseen kuin elementtien valmistukseen, eikä nostureita siten ollut myöskään pidettävä tehdasrakennusten tarkoituksenmukaista käyttöä varten välttämättömänä tarpeistona, KO oli vahvistanut, etteivät nosturit olleet kuuluneet mainitussa pakkohuutokaupassa myytyihin tehdasrakennuksiin, vaan että niitä oli pidettävä erikseen myytyinä irtaimina työkoneina. Lisäksi KO oli, hyläten vaatimuksen enemmälti aiheettoman, oikeuttanut konkurssipesän, sitten kun päätös jutussa oli saanut lainvoiman, nostamaan nostureiden kauppahinnasta asianosaisten välillä 28.5.1979 tehdyn sopimuksen mukaisesti talletetut 200 000 markkaa.</p>
      <p>Helsingin HO, jonka tutkittavaksi konkurssipesä ja Kansallis-Osake-Pankki olivat saattaneet jutun, t. 3.9.1980 oli katsonut, ettei ollut syytä muuttaa KO:n päätöstä muulla tavoin kuin että konkurssipesä oikeutettiin nostamaan KO:n päätöksessä mainittujen 200 000 markan lisäksi tälle pääomalle kertynyt korko.</p>
      <p>Pyytäen valituslupaa Kansallis-Osake-Pankki haki muutosta HO:n tuomioon. Lupa myönnettiin ja konkurssipesä antoi siltä hakemuksen johdosta pyydetyn vastauksen.</p>
    </div>
    <div>
      <h2 id=""/>
      <p>KKO t. tutki jutun ja totesi, että Kansallis-Osake-Pankki oli 30.5.1979 toimitetussa pakkohuutokaupassa perustettavan yhtiön lukuun ostanut oy X:n omistaman, Tuusulan kunnassa sijaitsevan Elementtitekniikan tilan sekä konkurssiin asetetun oy A:n vuokraoikeuden sanottuun tilaan ja sillä olevat rakennukset. Tilalla sijaitsevissa teollisuushalleissa olivat tuolloin olleet kysymyksessä olevat kahdeksan siltanosturia. Koska konkurssipesä ja eräät pesän velkojat, joilla oli ollut panttina tilaan tai vuokraoikeuteen rakennuksineen kiinnitettyjä haltijavelkakirjoja, olivat olleet erimielisiä siitä, olivatko siltanosturit kuuluneet kiinteistöön vai olivatko ne olleet irtainta omaisuutta, konkurssipesä ja mainitut velkojat olivat 28.5.1979 allekirjoittaneet sopimuksen, jotta pakkohuutokaupassa voitiin ostajille ilmoittaa siltanostureiden kuuluvan kauppaan. Sopimuksen mukaan "pakkohuutokaupassa kertyvästä kauppahinnasta päältä päin tallettaa se tai ne velkojat, joille kauppahinnan jaossa tulee viimeiset 200 000 markkaa sen nostureitten arvioituna arvona pesän ja tallettajavelkojien yhteiselle riitaisten varojen tilille, jolta rahat saa nostaa se osapuoli, joka oikeuden lainvoimaisella päätöksellä tai osapuolten tekemällä sopimuksella osoittaa olevansa siihen oikeutettu". Teollisuushalleissa oli oy A:n toimesta harjoitettu betonielementtien valmistamista. Pakkohuutokaupan jälkeen oli eräs yritys jatkanut kolmessa teollisuushallissa betonielementtien valmistamista. Teollisuushalleja voitiin kuitenkin tarkoituksenmukaisella tavalla käyttää myös muuhun teollisuustuotantoon. Teollisuushallien sisäpuolelle oli asennettu siltanostureita varten kiinteät kiskot ja ainakin eräiden nostureiden olivat jatkuneet betonirakenteisiin kiinnitettyinä hallien ulkopuolellekin. Kiskojen varassa voitiin nosturipalkkia siirtää hallin yläosan vapaassa tilassa ja ulkopuolella nosturiradan pituussuunnassa. Palkkiin oli sijoitettu nostolaite, jota voitiin siirtää palkin eri kohtiin nosturiradan poikittaissuunnassa. Nostureiden oli ilmoitettu olevan eri kokoisia ja ne voitiin poistaa radaltaan. Nostureiden poistaminen paikaltaan oli mahdollista sanottavastikaan vahingoittamatta niitä tai teollisuushallin rakenteita. Asiassa ilmenneistä seikoista päätellen siltanosturit oli tarkoitettu kuulumaan pysyvästi teollisuushallien varustukseen. Niitä voitiin pitää tarpeellisina myös harjoitettaessa noissa teollisuushalleissa muuta teollista toimintaa kuin betonielementtien valmistamista ja harjoitettaessa määrättyä muunlaistakin toimintaa, esimerkiksi varastointia.</p>
      <p>KKO katsoi, että kerrotuissa olosuhteissa teollisuushalleihin sijoitetut siltanosturit olivat kuuluneet teollisuushallirakennuksiin. Tämän vuoksi tilan vuokraoikeuteen ja vuokra-alueella oleviin rakennuksiin vahvistettu kiinteistökiinnitys oli koskenut myös siltanostureita ja Kansallis-Osake-Pankki oli kiinnityksen haltijana mainitun 28.5.1979 tehdyn sopimuksen perusteella oikeus kanteessa tarkoitettuihin varoihin korkoineen. Sen vuoksi KKO, kumoten HO:n tuomion ja KO:n päätöksen hylkäsi konkurssipesän jutussa ajaman vahvistuskanteen ja sen riidanalaisiin varoihin kohdistamat vaatimukset ja vahvisti, että Kansallis-Osake-Pankki sai nostaa 28.5.1979 tehdyn sopimuksen mukaan talletetut 200 000 markkaa tuolle pääomalle kertyneine korkoineen.</p>
      <div>
        <h3>Eri mieltä olevat jäsenten lausunnot</h3>
        <p>Ylimääräinen oikeusneuvos Setälä: tutkin jutun. Kansallis-Osake-Pankki oi 30.5.1979 toimitetussa pakkohuutokaupassa perustettavan yhtiön lukuun ostanut oy X:ltä omistaman Tuusulan kunnassa sijaitsevan Elementtitekniikan tilan sekä konkurssiin asetetun oy A:n vuokraoikeuden sanottuun tilaan ja sillä olevat rakennukset. Tilalla sijaitsevissa teollisuushalleissa on ollut kysymyksessä olevat 8 siltanosturia. Koska konkurssipesä ja eräät pesän velkojat, joilla on ollut panttina tilaan tai vuokraoikeuteen rakennuksineen kiinnitettyjä haltijavelkakirjoja, ovat olleet erimielisiä siitä, ovatko siltanosturit kuuluneet kiinteistöön vai ovatko ne olleet irtainta omaisuutta, konkurssipesä ja mainitut velkojat ovat 28.5.1979 allekirjoittaneet sopimuksen, jotta pakkohuutokaupassa voitiin ostajille ilmoittaa siltanostureiden kuuluvan kauppaan. Sopimuksen mukaan "pakkohuutokaupassa kertyvästä kauppahinnasta päältä päin tallettaa se tai ne velkojat, joille kauppahinnan ajossa tulee viimeiset 200 000 markkaa sen nostureitten arvioituna arvona pesän ja tallettajavelkojien yhteiselle riitaisten varojen tilille, jolta rahat saa nostaa se osapuoli, joka oikeuden lainvoimaisella päätöksellä tai osapuolten tekemällä sopimuksella osoittaa olevansa siihen oikeutettu".</p>
        <p>Teollisuushalleissa on oy A:n toimesta harjoitettu betonielementtien valmistamista. Pakkohuutokaupan jälkeen on eräs yritys jatkanut kolmessa teollisuushallissa betonielementtien valmistamista. Teollisuushalleja voidaan kuitenkin tarkoituksenmukaisella tavalla käyttää myös muuhun teollisuustuotantoon. Teollisuushallien sisäpuolelle on asennettu siltanostureita varten kiinteät kiskot ja ainakin eräiden nostureiden kiskot ovat jatkuneet betonirakenteisiin kiinnitettyinä hallien ulkopuolelle. Kiskojen varassa voidaan nosturipalkkia siirtää hallinen yläosan vapaassa tilassa ja ulkopuolella nosturiradan pituussuunnassa. Palkkiin on sijoitettu nostolaite, josta voidaan siirtää palkin eri kohtiin nosturiradan poikittaissuunnassa. Nostureiden on ilmoitettu olevan eri kokoisia ja ne voidaan poistaa radaltaan. Nostureiden poistaminen paikaltaan on mahdollista vahingoittamatta niitä tai teollisuushallien rakenteita. Asiassa ilmenneistä seikoista päätellen siltanosturit on tarkoitettu kuulumaan pysyvästi teollisuushallien varustukseen. Teollisuushalleissa voidaan kuitenkin harjoittaa erilaista teollista tai muutakin toimintaa, missä siltanostureita ei tarvita. Siltanosturit eivät siis ole välttämättömiä teollisuushallien käytön kannalta vaan ainoastaan eräissä niissä mahdollisesti harjoitettavissa tuotanto- tai varastoimistöissä.</p>
        <p>Näillä perusteilla katson, etteivät siltanosturit ole kuuluneet teollisuushallirakennuksiin eikä Kansallis-Osake-Pankilla vuokraoikeuteen ja rakennuksiin vahvistetun kiinnityksen haltijana ole oikeutta mainitun 28.5.1979 tehdyn sopimuksen mukaisesti talletettuihin varoihin vaan ne kuuluvat konkurssipesälle. Tämän vuoksi katson, ettei ole esitetty syytä muuttaa HO:n tuomion lopputulosta, jonka varaan asia siis jää. Velvoitan Kansallis-Osake-Pankin suorittamaan konkurssipesälle korvaukseksi sillä täällä vastauksen antamisesta olleista kuluista 500 markkaa.</p>
        <p>Oikeusneuvos af Hällström oli samaa mieltä kuin ylimääräinen oikeusneuvos Setälä.</p>
      </div>
      <div>
        <p>Ratkaisuun osallistuneet: presidentti Olsson sekä oikeusneuvokset Mälkki ja Portin</p>
      </div>
    </div>
  </finlex:content>
</finlex:document>
