<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19820042t</dcterms:identifier>
  <finlex:ecliIdentifier>ECLI:FI:KKO:1982:II42</finlex:ecliIdentifier>
  <dcterms:title>KKO:1982-II-42</dcterms:title>
  <dcterms:description>
    <p>
      <strong>Vahingonkorvauslaki</strong>
    </p>
    <p>
      <strong>Työntekijän ja virkamiehen korvausvastuu</strong>
    </p>
    <p>
      <strong>Korvausvastuun jakautuminen</strong>
    </p>
  </dcterms:description>
  <finlex:registerNumber>R80/142/79</finlex:registerNumber>
  <dcterms:date pvm="19810603">1981-06-03</dcterms:date>
  <finlex:fileCopyNumber>2236</finlex:fileCopyNumber>
  <dcterms:issued pvm="19820416">1982-04-16</dcterms:issued>
  <dcterms:abstract>
    <p>Vahingonkorvauslain 4 luvun 1 §:n mukaiseksi työntekijäksi katsottu sanomalehden päätoimittaja vapautettiin velvollisuudesta osallistua lehdessä julkaistun kirjoituksen johdosta asianomistajalle kunnianloukkauksesta tuomittuihin korvauksiin, kun päätoimittajan syyksi luettua tuottamusta mainittuihin vahinkoihin nähden, huomioon ottaen muun muassa lehden kyseisen numeron laajuus ja loukkaavan tekstikohdan vaikea havaittavuus, pidettiin lievänä. Korvaukset jäivät kirjoituksen laatijan ja lehden kustantajan suoritettaviksi siten, että kirjoituksen laatija vastasi niistä vain siltä osalta kuin niitä ei voitu saada kustantajalta.</p>
    <p>Ään</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19820042taloa0">ASIAN KÄSITTELY ALEMMISSA OIKEUKSISSA</a>
  </dcterms:tableOfContents>
  <finlex:content id="s19820042t.kko">
    <div>
      <h2 id="19820042taloa0">ASIAN KÄSITTELY ALEMMISSA OIKEUKSISSA</h2>
      <p>Asianajaja S oli Helsingin RO:ssa asianomistajana lausunut, että A ja B olivat 1.6.1975 Helsingissä painetussa X-sanomalehdessä otsikolla "Kemijokivarren elämää sähkön palveluksessa" julkaistussa artikkelissa, A lehden päätoimittajana ja B artikkelin kirjoittajana kertoneet, että erään järven säännöstelyhaitoista riideltäessä eräs rovaniemeläinen tuomari oli hankkinut lehti-ilmoituksella 300 asiakasta sekä, tehtyään heidän puolestaan yhteisen valituskirjelmän, laskuttanut kirjelmästä jokaiselta asiakkaalta 350 markkaa eli yhteensä 105 000 markkaa. Tällä menettelyllään A ja B olivat vastoin parempaa tietoaan väittäneet S:n, jonka henkilöllisyys, huomioon ottaen lehden julkaiseman jutun laajuus, harvinaisuus ja erityisesti paikallinen suurimerkityksisyys, oli katsottava kirjoituksessa yksilöidyn ja jota kirjoitus niin ollen tarkoitti, syyllistyneen tekoon, joka voi saattaa S:n halveksimisen alaiseksi sekä haitata hänen elinkeinoaan ja menestystään.</p>
      <p>Sen vuoksi S oli rikoslain 27 luvun 1 §:n nojalla vaatinut A:n ja B:n tuomitsemista rangaistukseen painotuotteen kautta vastoin parempaa tietoa tehdystä herjauksesta sekä A:n, B:n ja oy C:n velvoittamista yhteisvastuullisesti suorittamaan hänelle korvaukseksi henkisestä kärsimyksestä 50 000, taloudellisesta menetyksestä 200 000 ja kunnianloukkauksesta 30 000 markkaa, kaikki määrät 6 prosentin korkoineen päätöksen julistamispäivästä lukien, sekä lisäksi korvaamaan hänen oikeudenkäyntikulunsa jutussa.</p>
      <p>Kuultuaan A:ta ja B:tä rangaistus- ja korvausvaatimuksista sekä oy C:tä korvausvaatimuksista RO, jossa virallinen syyttäjä oli vaatinut A:lle ja B:lle rangaistusta rikoslain 27 luvun 2 §:n nojalla, p. 30.8.1977 oli lausunut selvitetyn, että oy C:n julkaiseman ko. sanomalehden 1.6.1975 ilmestyneessä numerossa oli ollut B:n laatimaan kirjoitussarjaan "Kemijokivarren elämää sähkön varjossa" kuulunut artikkeli, jossa oli ollut mm. seuraava B:n kirjoitus: "Oikeusavustajien käyttämisestä asukkailla on kirveleviä kokemuksia. Erään järven säännöstelyhaitoista riideltäessä rovanniemeläinen tuomari hankki lehti-ilmoituksella 300 asiakasta ja teki heidän puolestaan yhteisen valituksen. Jokainen asiakas sai 350 mk:n laskun ja tuomari yhden kirjelmän laatimisesta 105 000 mk:n korvauksen".</p>
      <p>Esitetyn selvityksen perusteella, kun kenenkään ei ollut osoitettu menetelleen kirjoituksessa kerrotulla tavalla, RO oli katsonut, että kirjoitus oli perustunut Rovaniemellä asianajotoimintaa harjoittaneen S:n erään vastaavanlaisen asian hoitamisesta liikkeellä olleeseen kulkupuheeseen. S oli nimittäin vuosien 1974 ja 1975 vaihteen tienoilla hoitanut korkeimmassa hallinto-oikeudessa valitusasiaa lähes 300:n, osaksi lehti-ilmoituksella saamansa asiakkaan puolesta Inarinjärven säännöstelystä aiheutuneiden vahinkojen ja haittojen johdosta suoritettavia korvauksia ja toimenpiteitä koskevassa jutussa. Tuon valitusasian hoitamisesta S ei kuitenkaan ollut lainkaan laskuttanut asiakkaitaan, koska S, sitten kun useimmilla hänen asiakkaistaan oli myönnetty maksuton oikeudenkäynti ja S määrätty heidän avustajakseen, oli saanut korvauksen toimistaan valtion varoista.</p>
      <p>Edellä kerrotun perusteella Ro oli katsonut B:n kyseisellä kirjoituksella, vaikka siinä ei ollut mainittu kysymyksessä olevaa henkilöä nimeltä, tarkoittaneen S:ää ja perättömästi väittäneen S:ää syylliseksi kerrottuun menettelyyn, joka, huomioon ottaen myös S:n kuulustuttamien todistajien kertomukset ja sen, että S:n toiminta kirjoituksen johdosta oli joutunut poliisitutkinnan kohteeksi, oli ollut sellainen, että se oli voinut saattaa S:n halveksimisen alaiseksi tahi haitata hänen elinkeinoansa tai menestystänsä. Sen sijaan RO oli katsonut jääneen näyttämättä, että B:n menettely olisi tapahtunut vastoin hänen parempaa tietoansa. Edelleen RO oli katsonut selvitetyksi, että A oli toiminut ko. lehden vastaavana päätoimittajana silloin, kun B:n kirjoitus oli julkaistu. A:n ei kuitenkaan ollut näytetty osallistuneen B:n syyksi luettuun tekoon, vaan hän oli, salliessaan B:n kirjoituksen julkaisemisen, syyllistynyt painovapauden tuottamukselliseen väärinkäyttämiseen.</p>
      <p>Sen vuoksi RO oli, soveltaen B:n osalta rikoslain 27 luvun 2 §:ää ja A:n osalta painovapauslain 32 §:ää, tuominnut B:n painotuotteen kautta, ei kuitenkaan vastoin parempaa tietoa, tehdystä herjauksesta 60:een 12 markan määräiseen päiväsakkoon eli maksamaan sakkoa 720 markkaa ja A:n painovapauden tuottamuksellisesta väärinkäyttämisestä 30:een 50 markan määräiseen päiväsakkoon eli maksamaan sakkoa 1 500 markkaa sekä velvoittanut heidät ja oy C:n yhteisvastuullisesti suorittamaan S:lle korvaukseksi henkisestä kärsimyksestä ja kunnianloukkauksesta 3 000 markkaa ja taloudellisesta menetyksestä 5 000 markkaa, kummankin määrän 5 prosentin korkoineen 30.8.1977 lukien sekä korvaamaan S:n oikeudenkäyntikulut jutussa 13 064 markalla 22 pennillä.</p>
      <p>Helsingin HO, jonka tutkittavaksi S sekä A, B ja oy C olivat saattaneet jutun, p. 11.12.1979 oli jättänyt asian RO:n päätöksen varaan muutoin paitsi että A:n, B:n ja oy C:n yhteisvastuullisesti S:lle taloudellisesta menetyksestä maksettavaksi tuomittu korvaus korotettiin 10 000 markaksi ro:n määräämine korkoineen.</p>
      <p>A, B ja oy C pyysivät lupaa saada hakea muutosta HO:n päätökseen ja lupahakemuksiinsa sisällyttivät muutoksenhakemuksensa, johon S vastasi.</p>
    </div>
    <div>
      <h2 id=""/>
      <p>KKO p. myönsi muutoksenhakuluvan, tutki jutun ja katsoi, että A ja B olivat alempien oikeuksien päätöksissä kerrotulla menettelyllään syyllistyneet heidän syykseen luettuihin rikoksiin. Heille tuomittujen rangaistusten osalta ei ollut syytä muuttaa HO:n päätöstä.</p>
      <p>A:n, B:n ja oy C:n vahingonkorvausvelvollisuutta harkitessaan KKO katsoi, että A ja B olivat yhtiön työntekijöinä aiheuttaneet S:lle HO:n toteamat sekä heidän ja yhtiön yhteisvastuullisesti korvattavaksi määräämät vahingot.</p>
      <p>A:n osalta KKO katsoi, että lehden kysymyksessä olevan numeron laajuus ja loukkaavan tekstikohdan vaikea havaittavuus sekä muut asiassa ilmenneet seikat huomioon ottaen A:n viaksi jäi vain lievä tuottamus. Sen vuoksi A vahingonkorvauslain 4 luvun 1 §:n 1 momentin nojalla vapautettiin velvollisuudesta osallistua S:lle henkisestä kärsimyksestä ja kunnianloukkauksesta sekä taloudellisesta menetyksestä tuomittujen korvausten suorittamiseen.</p>
      <p>B:n osalta KKO katsoi, että hänkään ei ollut aiheuttanut S:n kärsimiä vahinkoja tahallisesti mutta että hänen viakseen jäävä tuottamus ei ollut lievä. Sen vuoksi ei ollut syytä muuttaa HO:n päätöstä muulla tavoin kuin että vahingonkorvauslain 6 luvun 2 §:n nojalla B:n vastuu hänen ja yhtiön yhteisvastuullisesti S:lle suoritettavasta korvauksesta rajoitetaan siihen määrään, jota ei voitu saada vahingosta sanotun lain 3 luvun mukaan vastuussa olevalta yhtiöltä.</p>
      <p>Oikeudenkäyntikulujen korvausta koskevalta osalta HO:n päätös jäi pysyväksi.</p>
      <div>
        <h3>Eri mieltä olevien jäsenten lausunnot</h3>
        <p>Ylimääräinen oikeusneuvos Roos: B:n osalta olen samaa mieltä kuin enemmistö. A:n osalta katson, kun B:n kirjoitus oli laadittu suunnitelman pohjalta ja tarkoituksin puuttua eräisiin yksilön oikeusturvaa heikentäviin epäkohtiin ja julkaistu näkyvästi, laajaa palstatilaa käyttäen, että A:lla on ollut erityinen aihe valvoa, että kirjoituksessa esitettyjä epäkohtia ei perusteettomasti luettaisi kunniaa loukkaavasti kenenkään syyksi. A ei ole näyttänyt noudattaneensa päätoimittajana B:n rikoksen estämiseksi kaikkea tällaisen kirjoituksen suhteen asianaan ollutta varovaisuutta, ja on siten laiminlyönnillään aiheuttanut S:lle vahinkoa. Huomioon ottaen vahinkoa aiheuttaneen menettelyn laadun sekä muut vahingon syntymiseen liittyneet olosuhteet, katson, että myös HO:n A:lle määräämä vahingonkorvausvelvollisuus S:lle taloudellisesta vahingosta sekä henkisestä kärsimyksestä ja kunnianloukkauksesta on kohtuullinen. Vahingonkorvauslain 6 luvun 2 §:n nojalla määrään, että mainituista korvauksista saadaan myös A:lta periä vain ne määrät, joita ei saada oy C:ltä perityksi. Lisäksi velvoitan A:n ja B:n yhteisvastuullisesti korvaamaan S:n vastinekulut asiassa 400 markalla.</p>
        <p>Oikeusneuvos Nybergh: olen muutoin samaa mieltä kuin enemmistö paitsi, että katson B:n täytyneen mieltää, että puheena oleva kirjoituksen kohta oli omiansa saattamaan S:n halveksimisen alaiseksi tahi haittaamaan hänen elinkeinoansa ja menestystään, ja B:n siten aiheuttaneen S:lle vahinkoa tahallisesti, minkä vuoksi määrään tuomitut korvausmäärät B:n ja oy C:n yhteisvastuullisesti suoritettavaksi.</p>
        <p>Oikeusneuvos Mälkki: katson ettei A, joka vastaavan päätoimittajan tehtävissään ei ole ollut C-oy:ssä vahingonkorvauslain 4 luvun 1 §:ssä tarkoitetun työntekijän asemassa, eivätkä myöskään B ja yhtiö ole esittäneet syytä muuttaa HO:n päätöstä. Velvoitan A:n, B:n ja yhtiön yhteisvastuullisesti suorittamaan S:lle korvaukseksi hänellä vastauksen antamisesta olleista kuluista 400 markkaa.</p>
        <p>Oikeusneuvos Leivonen: olen muutoin KKO:n päätöslauselmasta ilmenevällä kannalla paitsi että, huomioon ottaen B:n teon laadun ja hänen asemansa sekä muut olosuhteet, vahingonkorvauslain 4 luvun 1 §:n 1 momentin nojalla harkitsen kohtuulliseksi alentaa B:n S:lle henkisestä kärsimyksestä ja kunnianloukkauksesta maksettavan korvauksen 1 500 markaksi sekä taloudellisesta menetyksestä maksettavan korvauksen 5 000 markaksi.</p>
      </div>
      <div>
        <p>Ratkaisuun osallistuneet: ylimääräinen oikeusneuvos Tulenheimo-Takki</p>
      </div>
    </div>
  </finlex:content>
</finlex:document>
