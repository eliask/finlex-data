<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19820035t</dcterms:identifier>
  <finlex:ecliIdentifier>ECLI:FI:KKO:1982:II35</finlex:ecliIdentifier>
  <dcterms:title>KKO:1982-II-35</dcterms:title>
  <dcterms:description>
    <p>
      <strong>Asunto-osakeyhtiö</strong>
    </p>
    <p>
      <strong>Grynder</strong>
    </p>
    <p>
      <strong>Vahingonkorvaus</strong>
    </p>
    <p>
      <strong>Työurakka</strong>
    </p>
    <p>
      <strong>Rakennusurakka</strong>
    </p>
  </dcterms:description>
  <finlex:registerNumber>S80/460</finlex:registerNumber>
  <dcterms:date pvm="19820318">1982-03-18</dcterms:date>
  <finlex:fileCopyNumber>1348</finlex:fileCopyNumber>
  <dcterms:issued pvm="19820331">1982-03-31</dcterms:issued>
  <dcterms:abstract>
    <p>Grynder, joka oli rakennuttanut valitsemillaan urakoitsijoilla asunto-osakeyhtiölle rakennukset, oli yhtiölle vastuussa vahingoista, jotka aiheutuivat hyvän rakennustavan noudattamatta jättämisestä mm. kosteuseristys- ja putkitöissä ja jotka oli voitu havaita 10 vuoden kuluessa rakennusten vastaanottamisesta, vaikkeivät viat ja puutteellisuudet johtuneet työn suunnittelussa ja suorittamisessa tapahtuneista törkeistä laiminlyönneistä. Grynder ei voinut asunto-osakeyhtiötä vastaan vedota rakennusurakan yleisiin sopimusehtoihin sisältyvään vastuunrajoituslausekkeeseen (RYS 1957, 12 §).</p>
    <p>Vrt. T:4161, A:19.8.1981</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19820035taloa0">ASIAN KÄSITTELY ALEMMISSA OIKEUKSISSA</a>
  </dcterms:tableOfContents>
  <finlex:content id="s19820035t.kko">
    <div>
      <h2 id="19820035taloa0">ASIAN KÄSITTELY ALEMMISSA OIKEUKSISSA</h2>
      <p>Tampereen RO:ssa asunto-osakeyhtiö A, jäljempänä A, oli asuntotuotanto-oy B:lle, jäljempänä B, 8.6.1976 tiedoksi toimituttamansa haasteen nojalla kanteessaan kertonut seuraavaa.</p>
      <p>A:n tarkoituksena oli hallita Tampereen kaupungin Kaarilan kaupunginosan korttelissa N:o 1175 olevia tontteja N:ot 1 A ja 2 sekä korttelissa N:o 1176 olevaa tonttia N:o 1 A sekä näille tonteille rakennettuja yhteensä 71 asuinrakennusta. A:n oli perustanut B siten, että se oli merkinnyt A:n 58 957 osakkeesta 57 412 ja loput eli 1 545 osaketta olivat merkinneet B:n toimihenkilöt ilmeisesti B:n lukuun. A oli merkitty kaupparekisteriin 15.7.1966.</p>
      <p>15.8.1966 pidetyssä ylimääräisessä yhtiökokouksessa olivat A:n perustajat antaneet B:lle rakennuttajan tehtävät ja B olikin sitten rakennuttanut rakennukset antaen pääurakoitsijan tehtävät X Oy:lle ja lämpö- ja vesijohtotöiden urakan Y Oy:lle. B oli toimenpiteistään laskuttanut A:ta ja 24.8.1967 pidetyssä A:n ylimääräisessä yhtiökokouksessa A oli vastaanottanut rakennustyöt B:ltä muistutuksitta ja samalla hyväksynyt B:n laskut. Perustajaosakkaat olivat B:n lukuun myyneet A:n osakkeet ja rakennustyön tultua perustajien toimesta hyväksytyksi juuri mainitussa ylimääräisessä yhtiökokouksessa B oli luovuttanut osakkeet niiden ostajille.</p>
      <p>Takuuajan jälkeen oli A:n lämpö-, lämminvesi- ja kylmävesiputkistoissa sekä öljysäiliössä havaittu seuraavia vikoja.</p>
      <p>Lämpö- ja lämminvesijohdot oli rakennettu rakennusten välille maahan asennettuihin Himanit-putkista rakennettuihin lämpökanaviin. Piirustusten ja työselitysten mukaan tuli Himanit-putken alapuolella olla noin 30 cm sepelikerros ja tässä sepelikerroksessa Himanit-putken alapuolella salaojaputki. Kevättalvella 1974 oli todettu lumen sulaneen talojen Hedelmäkatu 4 D ja Köynnöskatu 3 B välillä putkikaivannon kohdalla nopeammin kuin muualla ja kesällä 1974 oli A:n lämpimänveden kulutus noussut epätavallisen suureksi. Tämän vuoksi oli heinäkuussa 1974 kaivettu putkikanava mainittujen talojen väliltä auki. Tällöin oli havaittu, että kanavasta puuttui sepelikerros noin 12 metrin matkalta, millä matkalla Himanit-putki oli pelkän saven päällä, ja samalla kohdalla salaojaputki oli Himanit-putken pohjaa korkeammalla Himanit-putken sisältä olivat lämpöeristeet kostuneet ja alinna ollut kuparinen lämminvesiputki oli päältäpäin niin syöpynyt, että se vuoti. Himanit-putken keskitasolla rinnakkain olevat lämpöputket olivat päältäpäin lievästi syöpyneet, mutta ylimpänä ja kuivana ollut toinen kuparinen lämminvesiputki oli virheetön.</p>
      <p>Asuintaloissa, joiden kunkin yhteydessä oli autotalli ja sauna, oli maavaraislattiat. Mustaa rautaa olevat lämpöputket oli asunnoissa, autotalleissa ja saunoissa routimisen estämiseksi johdettu ulkoseinän viereen sen sisäpuolelle lattian alle jälkivaluna valettuihin betonikanaviin. Lattian putkikanavan valusaumaa ei ollut tehty vesitiiviiksi. Putket oli vuorattu vuorivillaeristeellä.</p>
      <p>Rakennustarkastusviranomaisen hyväksymissä pääpiirustuksissa oli autotalleihin merkitty rakennettaviksi viemärikaivot ja anturapiirustuksissa oli määrätty, että asuintalojen perustus eristetään maakosteudelta kylmä-kuuma-bitumisivelyllä. Autotalleihin ei kuitenkaan oltu tehty viemärikaivoja. Lisäksi olivat B ja pääurakoitsija X Oy rakennusvaiheen aikana sopineet työmääräysten muuttamisesta siten, että kylmä-kuuma-bitumisively jätetään tekemättä. Lisäksi oli saveus sokkelin viereltä sovittu jätettäväksi pois ja alkuperäistä suunnitelmaa, jonka mukaan kaikki asuintalot oli salaojitettava, oli muutettu siten, että salaojitus oli tehty vain 36 talon ympärille.</p>
      <p>Vuosina 1971 - 1975 oli autotallien ja saunojen lattioiden alla todettu yhteensä 17 lämmitysputken vuotoa, joista 11 oli sattunut sellaisissa taloissa, joiden perustukset eivät olleet salaojitetut. Sanotuista 17 vuodosta oli 14 autotalleissa ja 3 saunatiloissa.</p>
      <p>Maaliskuussa 1974 oli kahden asuintalon välisessä maahan routakerroksen alapuolelle asennetussa kuparisessa kylmävesiputkessa todettu vuoto. Tampereen teknillisessä korkeakoulussa suoritetussa tutkimuksessa oli todettu vuodon aiheutuneen siitä, että kahden kupariputken liitoksessa oli valejuotos, juotettavat putket eivät yhteenliitetmiseksi oli ollut rikottava asvalttia ja pihanurmikkoa.</p>
      <p>Huhtikuussa 1975 oli todettu A:n lämpökeskuksen toisen öljysäiliön vuotavan öljyä maahan. Esiinkaivamisen jälkeen oli todettu, että molemmat pääöljysäiliöt olivat päältäpäin ruostuneet käyttökelvottomiksi. Säiliöiden ulkopuolinen eristyspikeys oli paikka paikoin murtunut tai noussut koholle ruosteen päällä. Pikeys oli ilmeisesti tehty ruosteiseen pintaan. Työselityksen mukaan säiliöiden ympärillä olisi tullut olla vähintään metri maata tai vastaavaa. Katselmuksessa oli todettu, että toisen säiliön tila oli osaksi louhittu kallioon, josta säiliön etäisyys oli 78 cm, ja kaivanto oli täytetty soralla, jossa oli 25 cm pituisiakin kiviä. Säiliön päädyssä oli ollut kiinni 25 cm pituinen 4 kilon painoinen kivi. Toisen säiliön päädystä kallio oli ollut vain 44 cm päässä. Säiliöiden keskimääräinen kestoikä yleensä oli 20 - 30 vuotta. Talven 1975 -1976 yli oli selviydytty vain erikoisjärjestelyin, muun muassa käyttämällä maanpäällisiä säiliöitä ja raskaan öljyn sijasta kevytöljyä. A oli 1976 liittynyt kaukolämpöverkostoon, mitä se muutoin ei vielä tässä vaiheessa olisi tehnyt muun muassa huomattavien liittymiskustannusten vuoksi.</p>
      <p>A katsoi, että B oli vastuussa kerrotuista vahingoista sekä rakennuttajana että osakkeiden myyjänä. Lisäksi sillä oli rakennusurakan yleisissä sopimusehdoissa mainittu vastuu törkeästä tuottamuksesta. A vaati B:n velvoittamista korvaamaan</p>
      <p>rakennusten välisissä lämpökanavissa olevien lämpö- ja kuumavesiputkistojen korjauskustannukset 18 150,08 markkaa 14 prosentin viivästyskorkoineen 1.12.1974 lukien,</p>
      <p>autotalleissa ja saunoissa olevien lämpöputkien korjauskustannukset 7 901,29 markkaa ja korjausten valvontakulut 1 200 markkaa eli yhteensä 9 101,29 markkaa 14 prosentin viivästyskorkoineen 1.2.1976 lukien,</p>
      <p>kylmävesiputken korjauskustannukset 1 982,76 markkaa 14,5 prosentin viivästyskorkoineen 1.1.1975 lukien ja</p>
      <p>öljysäiliövuodon aiheuttamat kustannukset 6 347,76 markkaa sekä öljysäiliöiden uusimiskustannuksista 60 000 markkaa, molemmat erät 14,5 prosentin korkoineen 1.2.1976 lukien, sekä</p>
      <p>A:n oikeudenkäyntikulut.</p>
      <p>Lisäksi A vaati B:n velvoittamista kuuden kuukauden kuluessa päätöksen julistamispäivästä lukien A:n edustajan läsnäollessa tarkastuttamaan kaikki lämpökanavat uhalla, että A saisi suorittaa tarkastuksen B:n kustannuksella, ja samassa ajassa uusimaan vielä korjaamatta olevat autotallien ja saunojen lämmitysputket siten, ettei putkikanavaan päässyt vuotamaan vettä, että A saisi suorittaa korjauksen B:n kustannuksella, ja</p>
      <p>että oikeus vahvistaisi, että B oli velvollinen ainakin lähinnä seuraavien kymmenen vuoden aikana korvaamaan A:lle virheellisistä asennuksista johtuvat lämpökanaviassa olevien lämpöja kuumavesiputkistojen sekä kylmävesiverkoston aiheuttamat vahingot.</p>
      <p>B:lle 12.5.1977 tiedoksi annetun lisähaasteen nojalla A oli jutussa lisäksi kertonut, että se oli joutunut oikeudenkäynnin aikana vielä korjauttamaan autotalleissa ja saunoissa olevia lämpöputkistoja, mistä sille oli aiheutunut yhteensä 5 725,84 markan kustannus, sekä vaatinut B:n velvoittamista A:lle korvaamaan mainittu määrä ja lisäksi kaikki muut mahdolliset ennen RO:n päätöksen julistamista vielä samasta syystä aiheutuvat autotallien ja saunojen lämpöputkien korjauskustannukset.</p>
      <p>RO:n istunnossa 10.11.1977 A oli vielä kertonut, että se oli oikeudenkäynnin aikana joutunut edelleen korjaamaan muun muassa yhden autotallin lämpöjohtovuodon, minkä korjaustyön kustannuksesta A oli laskujen perusteella kirjallisesti vaatinut B:ltä 249,13 markkaa 14,5 prosentin vuotuisine korkoineen. Samassa istunnossa A oli kuitenkin ilmoittanut vaativansa kaikki rahakorvaukset 14 prosentin korkoineen.</p>
      <p>B katsoi, ettei A voinut perustaa kannettaan kaupanvastuuseen, koska kaupoissa toisena osapuolena olleet osakkeiden ostajat eivät olleet jutussa mukana.</p>
      <p>Edelleen B katsoi, että sen vastuu voitiin asiassa perustaa vain rakennustyön aikana voimassa olleisiin rakennusurakan yleisiin sopimusehtoihin vuodelta 1957, joiden 12 §:n mukaan urakoitsija vuositakuuajan jälkeen vastasi ainoastaan niistä vioista ja puutteellisuuksista, jotka rakennuttaja näyttää urakoitsijan törkeästä laiminlyönnistä tai täyttämättä jääneestä suorituksesta aiheutuneiksi ja joita rakennuttaja ei ole kohtuuden mukaan voinut vastaanottotarkastuksessa eikä takuuaikana havaita, josta tästäkin vastuusta urakoitsija oli vapaa, kun kymmenen vuotta vastaanottotarkastuksesta oli kulunut.</p>
      <p>B kiisti sanotunlaista laiminlyöntiä tapahtuneen ja selitti työt tehdyiksi rakennusaikaisen tietämyksen mukaisesti. Tuo tietämys kyllä poikkesi aikaisemmasta tietämyksestä muun muassa siinä, että aikaisemmin ei olisi näin suurelle taloryhmälle rakennettu yhteistä lämpökeskusta eikä siis putkikanaviakaan, ja jälkeenpäin oli myös saatu lisää tietoa korroosiovaurioiden syistä muun muassa mitä tuli öljysäiliöiden ruostumisvaaraan. Kun rakennustyön laajuuteen nähden varsin harvalukuisia putkivuotoja enempää kuin öljysäiliöiden rusotumistakaan ei voitu laskea B:n syyksi saatikka sen törkeäksi tuottamukseksi, B oli pyytänyt kanteita kokonaan hylättäviksi ja A:n velvoittamista korvaamaan B:n oikeudenkäyntikulut. Korvausvaatimuksien määriä B ei kiistänyt muutoin kuin että B huomautti siitä, että öljysäiliöitä ei ollut uusittu, vaan A oli liittynyt kaukolämpöverkkoon.</p>
      <div>
        <h3>RO:n päätös 10.11.1977.</h3>
        <h3>Perustelut.</h3>
        <p>Mitä ensiksi tuli B:n väitteeseen, ettei A:lla ollut oikeutta tehdä B:tä vastaan kaupan vastuuseen perustuvia vaatimuksia, RO totesi, että A:n väittämät viat olivat kaikki esiintyneet sellaisissa rakenteissa, joihin nähden A:lla oli kunnossapitovelvollisuus. Tähän nähden oli A:ta pidettävä oikeana kantajana asiassa ei ainoastaan sillä perusteella, että kannetta ajettiin rakennuttajaa vastaan, vaan myös kun kanne perustui kaupan vastuuseen. Eräs A:n tarkoituksista oli juuri esiintyminen osakkaiden puolesta tämän laatuisissa asioissa. Tähän nähden RO katsoi, ettei niillä 59 siirtokirjalla, jotka A oli asiassa esittänyt sen jälkeen kun B teki sen kannevallasta huomautuksen ollut asiassa merkitystä.</p>
        <p>Mitä toiseksi tuli B:n väitteeseen, että sen vastuun rajat oli määritelty rakennusurakan yleisissä sopimusehdoissa, RO totesi asiassa jääneen selvittämättä, että A:n ja B:n väliseen suhteeseen olisi sovittu sovellettavaksi sanottuja sopimusehtoja.</p>
        <p>Kanteessa kerrotut viat olivat kaikki esiintyneet maan alle jääneissä rakenteissa. Ne olivat tämän vuoksi sen laatuisia, että ne eivät välittömästi antaneet merkkejä itsestään ja että ne siis takuuaikana usein jäivät huomaamatta. RO katsoi tämän vuoksi, että B oli vielä takuuajan jälkeenkin vastuussa niistä vioista, jotka sen jälkeen, mutta kymmenessä vuodessa vastaanottotarkastuksesta todettiin huolimattomasta tai epäasianmukaisesta työstä tai heikosta valvonnasta johtuviksi, vaikkei kenenkään syyksi jäisikään törkeää tuottamusta.</p>
        <p>Autotallien ja saunojen perustusten routimisen estämiseksi oli käytetty rakennustapaa, joka maavaraislattiaisissa rakenteissa ei ollut riittävästi kokeiltu. Autotallien lattiakaivojen poisjättäminen, savetusten poisjättäminen, salaojien vähentäminen ja maakosteutta estävien bitumisivelyjen poisjättäminen olivat tämän ohessa kaikki olleet toimenpiteitä, joilla kustannusten säästämiseksi oli poikettu aikaisemmin hyväksi tunnetusta rakennustavasta ja jotka samalla olivat saattaneet edistää kosteuden pääsyä maavaraislattiallisten autotallien ja saunojen seinien sisäpuolelle vuorivillalla eristettyjen lämpöputkien pinnalle ja siten edistää näiden putkien ruostumista. Kerrottu rakennustapa oli aiheuttanut lukuisia putkivuotoja autotalleissa, vain muutamissa saunoissa ja asuinhuoneistoissa ei lainkaan. Tästä oli pääteltävissä, että vuotojen suurimpana syynä oli ollut lattiakaivojen poisjättäminen autotalleista. Asiassa oli selitetty, että rakennustekniikan kehittäminen vaati alati uusien rakennustapojen kokeilua ja käyttöönottoa. RO katsoi että, jos tällaisessa kokeilussa vähennettiin aikaisemmin hyviksi todettuja varmuustoimenpiteitä, vastuu mahdollisesta vahingosta oli rakentajan, tässä tapauksessa rakennuttajan, joka oli näistä rakennustavoista päättänyt.</p>
        <p>RO katsoi asiassa selvitetyksi, että edellä kerrotut muut vauriot, Himanit-putkessa olevien lämpö- ja kuumavesiputkien syöpyminen ja lämminvesiputken vuoto, kylmävesiputken vuoto ja öljysäiliön vuoto sekä toisen öljysäiliön ruostuminen, olivat johtuneet työvirheistä eivätkä väärästä käytöstä, ja että B sen vuoksi oli niiden korjauksesta vastuussa.</p>
        <p>Asiassa oli vielä esitetty selvitystä siitä, että Himanit-putkessa oleva lämminvesiputki oli kevätpuolella 1977 alkanut vuotaa toisestakin kohdasta, kuten oli todettu 8.7.1977, jolloin vuotokohta oli löydetty ja samalla todettu, että tämä vuoto johtui putkisauman huonosta hitsauksesta. Kohta tämän jälkeen oli vielä todettu vuoto lämminvesiputkessa olevassa paljetasaajassa. Näiden vuotojen korjauskustannuksesta ei ollut vaadittu korvausta. Jo 24.4.1977 oli A:n talonmies todistajana kertonut, että hän oli ollut mukana aina kun autotallien ja saunojen lämpöputkista oli haettu vuotoja ja että näitä tapauksia oli kaikkiaan ollut noin 30 sekä että syksyllä 1976 ja kevättalvella 1977 eli oikeudenkäynnin aikana oli löydetty viisi vuotoa.</p>
        <p>RO katsoi, että lämpökanavissa, kylmävesiputkissa ja saunojen lämpöputkissa havaitut vuodot olivat rakennustyön laajuuteen nähden yksityistapauksia eivätkä todistaneet, että näissä putkissa olisi enää yleisesti odotettavissa työvirheistä johtuvia vuotoja.</p>
        <p>Öljysäiliöiden ruostumisesta ennen kohtuullista kestoaikaa oli A:lle aiheutunut vahinkoa, jonka määrää kuitenkin oli vähentänyt A:n liittyminen kaukolämpöverkkoon.</p>
        <p>A oli perustellut 14 prosentin korkovaatimustaan siten, että se oli osaksi vahingonkorvauksen luonteinen. RO katsoi jääneen näyttämättä, että A:lle olisi kanteesta mainituista työvirheistä aiheutunut laillista korkoa suurempaa korkotappiota.</p>
      </div>
      <div>
        <h3>Päätöslauselma.</h3>
        <p>RO velvoitti B:n suorittamaan korvausta A:lle</p>
        <p>rakennusten välisessä lämpökanavassa olevien lämpö- ja kuumavesiputkistojen korjauskustannuksista 18 150,08 markkaa,</p>
        <p>autotalleissa ja saunoissa olevien lämpöputkien korjauskustannuksista alkuperäisessä kanteessa vaaditut yhteensä 9 101,29 markkaa ja lisäkanteessa vaaditut 5 725,84 markkaa, viimeksi mainitusta määrästä kuitenkin vähentäen tähän asiaan kuulumattomana laskuun 16.10.1976 lämpöpatterin korjauksesta merkityt 52 markkaa ja lämminvesivuotojen korjauksesta samaan laskuun merkityt 234 markkaa sekä laskuun 31.3.1977 merkityt 150 markkaa eli yhteensä 436 markkaa ja siis lisäkanteen johdosta korvaamaan 5 289,84 markkaa sekä lisäksi päätöksen julistamispäivänä vaaditut 249,13 markkaa ja siis autotallien ja saunojen lämpöputkien korjauksista korvaamaan kaikkiaan 14 640,26 markkaa,</p>
        <p>kylmävesiputken korjauskustannuksesta 1 982,76 markkaa, ja öljysäiliövaurion välittömistä kustannuksista 6 347,76 markkaa ja öljysäiliöiden ennenaikaisesta piloille ruostumisesta ja aiheutuneesta vahingosta, huomioon ottaen, että A:n ilmoitusta uusien öljysäiliöiden hinnasta, noin 200 000 markasta, ja kaukolämpöön liittymisen ja muutostöiden kustannuksesta noin 10 000 markasta, ei ollut kiistetty, vaaditut, kohtuullisena pidettävät 60 000 markkaa,</p>
        <p>eli suorittamaan kaikkiaan 101 120 markkaa 86 penniä 5 prosentin korkoineen 95 581,84 markalle haastepäivästä 8.6.1976 lukien, 5 289,84 markalle haastepäivästä 12.5.1977 lukien sekä 249,13 markalle päätöksen julistamispäivästä 10.11.1977 lukien.</p>
        <p>Tämän ohessa B velvoitettiin kuuden kuukauden kuluessa siitä, kun tämä päätös oli saanut lainvoiman, uusimaan vielä korjaamatta olevat autotallien lämmitysputket asianmukaisesti uhalla, että A muutoin sai suorittaa tämän työn B:n kustannuksella. Jos A oli ennen tästä määrätyn korjaustyön suorittamisesta korjattava sanottuja putkia, sillä oli oikeus tästä erikseen hakea B:ltä vahingonkorvausta.</p>
        <p>A:n vaatimus, että B velvoitettaisiin tarkastuttamaan kustannuksellaan kaikki lämpökanavat ja uusimaan saunojen lämmitysputket samoin kuin A:n vaatimus, että oikeus vahvistaisi, että B oli velvollinen ainakin lähinnä seuraavien kymmenen vuoden aikana korvaamaan virheellisistä asennuksista johtuvat lämpökanavissa olevien lämpö- ja kuumavesiputkistojen sekä kylmävesiverkoston aiheuttamat vahingot, hylättiin.</p>
        <p>B velvoitettiin suorittamaan A:lle oikeudenkäyntikulujen korvaukseksi 28 895 markkaa.</p>
        <p>Turun HO, jonka tutkittavaksi A ja B olivat saattaneet jutun, A uudistaen kanteen siltä osin kuin se oli hylätty ja B pyytäen, että kanne hylättäisiin ja A velvoitettaisiin korvaamaan B:n oikeudenkäyntikulut, t. 25.1.1980 jätti asian RO:n päätöksen varaan muutoin paitsi että A:n kanne hylättiin muualta kuin Himanit kanavassa olleeseen lämpö- ja kuumavesiputkivaurioon perustuvalta osalta ja B vapautettiin kaikesta muusta korvausvelvollisuudesta lukuunottamatta rakennusten välisessä edellä mainitussa lämpökanavassa olevien lämpö- ja kuumavesiputkistojen korjauskustannuksista suoritettaviksi jääviä 18 150 markkaa 8 penniä 5 prosentin korkoineen 8.6.1976 lukien ja että oikeudenkäyntikuluista RO:n osalta tuomittu määrä alennettiin kohtuulliseksi katsottuihin 15 000 markkaan.</p>
        <p>Ratkaisu oli tehty seuraavilla perusteilla:</p>
        <p>B:n oli katsottava olevan A:n omistamien rakennusten rakennuttajana vastuussa samassa laajuudessa kuin rakentamistehtävän suorittaneen urakoitsijan vuositakuuajan jälkeen ilmenneiden vikojen korjaamisesta, jolloin oli sovellettava vuoden 1957 rakennusurakan yleisten sopimusehtojen 12 §:n määräyksiä. Sanottujen määräysten mukaisesti takuuajan jälkeen urakoitsija vastasi ainoastaan niistä vioista ja puutteellisuuksista, jotka rakennuttaja näytti urakoitsijan törkeästä laiminlyönnistä tai täyttämättä jääneistä suorituksista aiheutuneiksi ja joita rakennuttaja ei kohtuuden mukaan ollut voinut vastaanottotarkastuksessa eikä takuuaikana havaita, kuitenkin enintään 10 vuoden ajan vastaanottotarkastuksesta. Vastaanottotarkastus oli katsottava toimitetuksi 24.8.1967.</p>
        <p>Autotalleissa ja saunoissa oli selvitetty olleen putkistovuotoja mutta selvittämättä jääneen, mistä vuodot olivat johtuneet, jonka vuoksi oli katsottava jääneen näyttämättä, että vuodot olisivat johtuneet törkeästä huolimattomuudesta. Autotalleihin ei tosin ollut asennettu viemärikaivoja, mutta viemärikaivojen asentamisen puuttuminen oli katsottava sellaiseksi laiminlyönniksi, joka olisi voitu vastaanottotarkastuksessa ja takuuaikana havaita.</p>
        <p>Kylmävesiputken oli tosin näytetty alkaneen vuotaa huonosti tehdystä juotoksesta, mutta ottaen huomioon sen seikan, että juotos oli kestänyt koeponnistuksen ja sitä oli kokonaisuuteen nähden pidettävä yksittäistapauksena, juotoksen virheellisyyden ei ollut näytetty johtuneen törkeästä huolimattomuudesta.</p>
        <p>A oli näyttänyt, että öljysäiliöt olivat ruostuneet päältäpäin käyttökelvottomiksi, mutta A ei ollut voinut selvittää, että ruostuminen olisi johtunut törkeästä huolimattomuudesta etenkin kuin öljysäiliöiden asentaminen oli tapahtunut urakan aikaan hyvänä pidettyä rakennustapaa noudattaen.</p>
        <p>Pyytäen valituslupaa A haki muutosta HO:n tuomioon. Lupa myönnettiin ja B antoi hakemuksen johdosta pyydetyn vastauksen.</p>
        <p>A vaati, että B velvoitettiin suorittamaan korvaukseksi autotalleissa ja saunoissa olevien lämpöputkien korjauskustannuksista 14 640 markkaa 26 penniä, kylmävesiputken korjauskustannuksista 1 982 markkaa 76 penniä sekä öljysäiliövauriosta aiheutuneista välittömistä kustannuksista 6 347 markkaa 46 penniä ja säiliöiden ennenaikaisesta ruostumisesta aiheutuneesta vahingosta 60 000 markkaa kaikki sanotut erät 14 prosentin korkoineen. Lisäksi A vaati, että alempien oikeuksien sille rakennusten välisessä lämpökanavassa olevien kuumavesi- ja lämpöputkien korjauksesta tuomitsemalle 18 150 markan 8 pennin suuruiselle korvaukselle maksettavaksi määrätty korko korotettiin 14 prosentiksi. Sen ohessa A vaati, että B velvoitettiin kuuden kuukauden kuluessa KKO:n tuomion antamisesta uusimaan vielä korjaamatta olevat autotallien ja saunojen lämpöputket uhalla, että A:lla muutoin oli oikeus suorittaa sanottu työ B:n kustannuksella ja että A oikeutettiin erikseen hakemaan B:ltä korvausta siltä osin kuin A oli korjannut puheena olevia putkia RO:n jutussa julistaman päätöksen jälkeen. Vielä A vaati, että sille jutussa RO:n osalta tuomittu oikeudenkäyntikulujen korvaus korotettiin 28 895 markaksi ja että B velvoitettiin korvaamaan A:n oikeudenkäyntikulut myös HO:ssa ja KKO:ssa.</p>
      </div>
    </div>
    <div>
      <h2 id=""/>
      <p>KKO t. tutki jutun ja totesi, että B:n ja sen eräiden toimihenkilöiden perustaman A:n tultua 15.7.1966 merkityksi kaupparekisteriin B oli A:n 15.8.1966 pidetyssä ylimääräisessä yhtiökokouksessa valtuutettu hoitamaan A:n puolesta kaikki sille kuuluneet rakennuttajan tehtävät. Saamansa toimeksiannon mukaisesti B oli RO:n päätöksessä kerrotuin tavoin omissa nimissään ulkopuolisia urakoitsijoita käyttäen rakennuttanut kysymyksessä olevat 71 asuinrakennusta niihin liittyvine laitteineen. Perustajaosakkaat olivat B:n lukuun myyneet A:n osakkeet ja 24.8.1967 pidetyn ylimääräisen yhtiökokouksen hyväksyttyä rakennustyöt osakkeet oli luovutettu ostajille. Rakennuskustannukset B oli laskuttanut A:lta. A:n puolesta oli rakennustyöt otettu vastaan 24.8.1967 pidetyssä ylimääräisessä yhtiökokouksessa. Vastaanotetuissa rakenteissa oli sen jälkeen ilmaantunut RO:n päätöksestä ilmeneviä vikoja, joita ei ollut voitu rakennustyötä vastaanotettaessa havaita.</p>
      <p>Kysymyksessä olevat rakennukset A:lle grynderinä rakennuttanut B oli A:lle vastuussa rakennusten ja niihin liittyvien laitteiden asianmukaisesta laadusta. Jutussa ei ollut selvitetty, olivatko A ja B sopineet tuon vastuun tarkemmasta sisällöstä. Näin ollen B vastasi siitä, että sen A:lle rakennuttamat rakennukset laitteineen oli kaikilta osin suunniteltu ja rakennettu hyvää rakennustapaa noudattaen. Tästä johtuvan vastuunsa rajoittamiseksi B ei voinut vedota HO:n tuomiossa selostettujen vuoden 1957 rakennusurakan yleisten sopimusehtojen 12 §:n määräyksiin. B oli siten vastuussa niistä vahingoista, jotka johtuivat hyvän rakennustavan noudattamatta jättämisestä ja jotka oli voitu havaita 10 vuoden kuluessa rakennusten vastaanottamisesta, vaikkeivät ilmenneet viat ja puutteellisuudet olisikaan aiheutuneet työn suunnittelussa ja suorittamisessa tapahtuneesta törkeästä laiminlyönnistä.</p>
      <p>B oli rakennusten lämpö-, vesi- ja ilmastointijärjestelyt laatineen suunnittelutoimiston suunnitelmista ja alkuperäisistä rakennuspiirustuksista poiketen työn kuluessa päättänyt autotallien lattiakaivojen, rakennusten sokkeleiden savetusten ja maakosteuden rakenteisiin tunkeutumista ehkäisevien bitumisivelyjen poisjättämisestä sekä rakennuksia ympäröivän salaojituksen olennaisesta vähentämisestä. Tällä kustannusten säästämiseen johtaneella menettelyllä oli poikettu alkuperäisten suunnitelmien ja piirustusten mukaisesta hyvästä rakennustavasta. Suoritetut muutokset olivat heikentäneet autotallien ja saunojen maanvaraislattioiden alle betonikanaviin rakennettujen putkistojen kosteuseristystä ja siten myötävaikuttaneet putkien syöpymiseen ja siitä syntyneisiin vesivahinkoihin. B oli siten vastuussa autotallien ja saunojen lattiaputkistoissa ilmenneistä vioista A:lle aiheutuneen vahingon korvaamisesta.</p>
      <p>Rakennusten välisessä kuparisessa kylmävesijohdossa maaliskuussa 1974 todettu vuoto oli aiheuttanut RO:n päätöksessä selostetusta virheellisesti tehdystä putkiliitoksesta. Kun putkiliitos ei näin ollen ollut ollut hyvän rakennustavan mukainen, B oli vastuussa siitä aiheutuneesta vahingosta.</p>
      <p>Kysymyksessä olevan asuntoalueen rakennusten ulkopuolisten lämpö-, vesi- ja viemäriputkituksien sekä lämpökeskuksen laitteiden työselityksen mukaan lämpökeskuksen viereen maahan upotettavien öljysäiliöiden ympärillä tuli olla vähintään yksi metri maata tai muuta vastaavaa täyteainetta. Öljyvuodon ilmenemisen jälkeen suoritetuissa katselmuksissa oli kuitenkin todettu, että molemmat öljysäiliöt oli asennettu sanottua metrin etäisyyttä olennaisesti lähemmäksi ympäröineitä kallioseinämiä ja että täytteissä oli ollut useita isoja kiviä. Kun B ei ollut voinut osoittaa, että poikkeaminen työselitykseen sisältyneestä hyväksyttävää rakennustapaa osoittavasta määräyksestä oli öljysäiliöiden käyttökelvottomaksi syöpymisestä A:lle aiheutuneesta vahingosta.</p>
      <p>A:lle maksettaville korvauksille suoritettavan koron osalta ei A ollut näyttänyt seikkoja, joiden nojalla sillä olisi oikeus alempien oikeuksien korvauksille tuomitsemaa 5 prosentin korkoa suurempaan korkoon.</p>
      <p>Edellä mainituilla perusteilla KKO muutti HO:n tuomiota siten että B tuomittiin HO:n B:lle määräämän maksuvelvollisuuden lisäksi suorittamaan A:lle korvaukseksi</p>
      <p>autotalleissa ja saunoissa olevien lämpöputkien korjauskustannuksista 14 391 markkaa 13 penniä,</p>
      <p>kylmävesiputken korjauskustannuksista 1 982 markkaa 76 penniä ja</p>
      <p>öljysäiliöiden vuotamisesta aiheutuneista kustannuksista 6 347 markkaa 46 penniä sekä öljysäiliöiden käyttökelvottomaksi syöpymisestä aiheutuneesta vahingosta 60 000 markkaa eli yhteensä 66 347 markkaa 46 penniä</p>
      <p>eli korvausta HO:n tuomitsemien 18 150 markan 8 pennin, korkoineen, lisäksi yhteensä 82 721 markkaa 35 penniä 5 prosentin korkoineen laskettuna 77 431 markalle 51 pennille 8.6.1976 ja 5 289 markalle 84 pennille 12.5.1977 lukien.</p>
      <p>Lisäksi KKO korotti B:n A:lle oikeudenkäyntikuluista RO:n osalta maksettavaksi tuomitun määrän RO:n määräämiin 28 895 markkaan.</p>
      <p>Siltä osin kuin asunto-osakeyhtiön muut vaatimukset oli hylätty HO:n tuomio jäi pysyväksi.</p>
      <div>
        <p>Ratkaisuun osallistuneet: oikeusneuvokset Miettinen, Ådahl ja Surakka sekä ylimääräiset oikeusneuvokset Heikkilä ja Lager</p>
      </div>
    </div>
  </finlex:content>
</finlex:document>
