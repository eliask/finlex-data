<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19820055t</dcterms:identifier>
  <finlex:ecliIdentifier>ECLI:FI:KKO:1982:II55</finlex:ecliIdentifier>
  <dcterms:title>KKO:1982-II-55</dcterms:title>
  <dcterms:description>
    <p>
      <strong>Työsopimus</strong>
    </p>
    <p>
      <strong>Työsopimuksen purkaminen</strong>
    </p>
    <p>
      <strong>Lomauttaminen</strong>
    </p>
  </dcterms:description>
  <finlex:registerNumber>S81/248</finlex:registerNumber>
  <dcterms:date pvm="19820120">1982-01-20</dcterms:date>
  <finlex:fileCopyNumber>293</finlex:fileCopyNumber>
  <dcterms:issued pvm="19820505">1982-05-05</dcterms:issued>
  <dcterms:abstract>
    <p>Työntekijät olivat työaikana ilman työnantajan lupaa viettäneet työpaikalla pikkujoulua, jossa oli ollut tarjolla ja myöskin nautittu alkoholia, mistä oli ollut seurauksena, että turvallisuus työpaikalla oli vähentynyt ja juhlaan osallistuneiden työtulos jäänyt keskimääräistä pienemmäksi. Työnantajalla oli työntekijöiden menettelyn perusteella oikeus purkaa työsopimukset ja vaihtoehtoisesti purkamisen asemesta määrätä työntekijät ilman irtisanomisaikaa lomautettaviksi määräajaksi.</p>
    <p>Ään</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19820055taloa0">ASIAN KÄSITTELY ALEMMISSA OIKEUKSISSA</a>
  </dcterms:tableOfContents>
  <finlex:content id="s19820055t.kko">
    <div>
      <h2 id="19820055taloa0">ASIAN KÄSITTELY ALEMMISSA OIKEUKSISSA</h2>
      <p>Tehdastyöläiset A, B, C ja : olivat kommandiittiyhtiö X:lle ja sen henkilökohtaisesti vastuunalaiselle yhtiömiehelle S:lle sekä työnjohtaja T:lle tiedoksi toimittumansa haasteen nojalla Äänekosken KO:ssa lausuneet, että he olivat työskennelleet työsopimuslain 1 §:n mukaisessa työsuhteessa yhtiön palveluksessa. Yhtiön ruokatuvan ilmoitustaululla oli 7.12.1976 ollut ilmoitus: "Työpaikallamme pikkujoulu 10.12.1976 klo 20. Pukki ja puuro. Tervetuloa." Ilmoituksessa mainittuna päivänä kello 20.15 he olivat kokoontuneet ruokatupaan normaalille, työvuoron aikana pidettävälle kahvitauolle ja pitäneet samalla ilmoituksessa tarkoitetun pikkujouluksi kutsutun tilaisuuden, jolloin he olivat syöneet joulupuuron, mutta eivät olleet nauttineet mitään alkoholipitoista aineita. Kahvitauko, jonka pituus yhtiön kaikilla työntekijöillä oli 15 minuuttia, oli kysymyksessä olevan tilaisuuden pitämisen johdosta ylittynyt enintään 15 minuutilla. Heidän työvuoronsa piti päättyä kello 22.00, mutta sanottuna iltana he olivat poistuneet työpaikalta, C sairastumisensa takia kello 21.00 sekä A, B ja D kello 21.40 aikaan. Poistumisesta ei, kuten ei myöskään pikkujoulutilaisuuden viettämisestä, ollut kuitenkaan aiheutunut yhtiön tuotannolle mitään haittaa. Tästä huolimatta työnantaja oli noudattamatta edes 14 vuorokauden irtisanomisaikaa asettanut heidät palkattomalle lomalle 10.12, oikeastaan 20.12.1976 ja 2.1.1977 väliseksi ajaksi. Kun työnantajalla ei ollut ollut erityisen painavaa syytä irtisanoa heidän työsuhteitaan tai muutenkaan niitä päättää, ei työnantajalla myöskään olisi ollut oikeutta kohdistaa heihin rangaistustoimenpiteitä pakkolomautuksen muodossa. Laittoman lomautuksen johdosta he olivat menettäneet yhdeksältä työpäivältä eli yhteensä 72 työtunnilta perustuntipalkkansa, joka A:lla oli 10,46 markkaa sekä B:llä, C:llä ja D:llä 10,36 markkaa tunnilta, ja sen ohella urakkahyvityksenä 4,52 markkaa tuntia kohti sekä 40 työtunnilta yhden markan suuruisen iltavuorolisän. Lisäksi työnantaja oli jättänyt maksamatta heille niin sanotun joulurahan 150 markkaa, jonka kaikki muut yhtiön työntekijät olivat saaneet. Sen vuoksi ja kun lomautusilmoituksen oli tehnyt ja lomautuksen perusteeksi esitetyt tiedot omina tietoinaan esittänyt yhtiön työnjohtajana toiminut T, joka oli siten omalla toimenpiteellään aiheuttanut heille vahinkoa, A ja hänen myötäpuolensa olivat vaatineet, että yhtiö, S ja T velvoitettaisiin yhteisvastuullisesti suorittamaan A:lle työpalkkana 753,12 markkaa, urakkahyvityksenä 325,44 markkaa ja iltavuorilisänä 40 markkaa eli yhteensä 1 118,56 markkaa sekä B:lle, C:lle ja D:lle, kullekin työpalkkana 745,92 markkaa, urakkahyvityksenä 325,44 markkaa ja iltavuorolisänä 40 markkaa eli yhteensä 1 111,36 markkaa kaikki määrät 6 prosentin korkoineen 2.1.1977 lukien sekä kullekin lisäksi joulurahana 150 markkaa laillisine korkoineen 2.1.1977 lukien.</p>
      <p>Yhtiö, S ja T olivat kanteesta kuultuina lausuneet, että pikkujoulua koskeva ilmoitus oli pantu ilmoitustaululle A:n ja hänen myötäpuoltensa toimesta ja että sanottu tilaisuus olisi pidetty työnantajalta lupaa pyytämättä työpaikalla työaikana. Tilaisuuteen oli päästetty yhtiön työntekijöihin kuulumattomia henkilöitä. Työpaikalle oli tuolloin tuotu ja siellä oli nautittu väkijuomia. A, B, C ja D olivat lopettaneet työnteon sanottuna iltana jo kello 18 ja he olivat poistuneet työpaikalta ennen kuin säännöllinen työaika oli kello 22.00 päättynyt. Mutta siitä huolimatta A, B, C ja D olivat merkinneet työtuntilippuunsa työajakseen täydet kahdeksan tuntia ja nostaneet työvuorolta täyden palkan. Työvuoron aikana saavutettu työtulos sitä vastoin oli jäänyt huomattavasti tavallista vähäisemmäksi. Koska työnantajalla olisi työntekijöiden kerrotun menettelyn johdosta ollut oikeus, ei vain irtisanoa, vaan myös purkaa heidän työsopimuksensa, oli lomauttamiseen ollut olemassa riittävät perusteet. Sen vuoksi ja kun joulurahan maksaminen oli täysin vapaaehtoista, yhtiö, S ja T olivat vastustaneet kannetta. T oli omalta kohdaltaan vastustanut kannetta myös sillä perusteella, että hän oli lomautusilmoituksen antaessaan toiminut vain työnantajansa ohjeiden mukaisesti ja ettei hän näin ollen ollut vastuussa työntekijöille lomauttamisesta mahdollisesti aiheutuneista vahingoista.</p>
      <p>KO, jossa asianosaiset olivat vaatineet korvausta oikeudenkäyntikouluistaan, p. 26.1.1978 oli lausunut selvitetyksi, että A, B, C ja D olivat työskennelleet mainitun yhtiön palveluksessa ja että yhtiö oli 14.12.1976 päivätyllä T:n toimesta A:lle ja hänen asiakumppaneilleen annetulla ilmoituksella lomauttanut heidät 10.12., oikeastaan 20.12.1976 ja 2.1.1977 väliseksi ajaksi sillä perusteella, että A, B, C ja D olivat 10.12.1976 luvatta viettäneet työaikana pikkujoulua yhtiön tiloissa ja tuolloin laiminlyöneet työnteon sekä poistuneet työpaikalta ennen työajan päättymistä ja ilmeisesti myös nauttineet tilaisuudessa alkoholia. Koska alkoholin nauttiminen puheena olevassa lyhyehkön ajan kestäneessä tilaisuudessa oli kuitenkin ollut vähäistä, ei sitä eikä muitakaan lomauttamisen perusteeksi mainittuja seikkoja, olosuhteet huomioon ottaen, voitu pitää työsopimuslain 43 §:ssä tarkoitettuna tärkeänä syynä tai edes sanotun lain 37 §:ssä tarkoitettuna erityisen painavana syynä, joka olisi oikeuttanut työntekijöiden lomauttamiseen. Sen vuoksi ja kun T ei ollut sellaisessa asemassa, että hän olisi lomauttamisesta vastuussa, KO, hyläten kanteen T:hen kohdistettuna kokonaan ja vaatimuksen joulurahan suorittamisesta lakiin tai sopimukseen perustumattomana, oli velvoittanut yhtiön ja S:n suorittamaan vahingonkorvaukseksi A:lle mainitut 1 1118,56 markkaa sekä B:lle, C:lle ja D:lle, kullekin 1 111,36 markkaa 5 prosentin korkoineen haasteen tiedoksiantopäivästä 13.5.1977 lukien sekä korvaamaan A:n, B:n ja D:n yhteiset oikeudenkäyntikulut 3 500 markalla.</p>
      <p>Asianosaiset olivat puolin ja toisin hakeneet Itä-Suomen HO:ssa muutosta KO:n päätökseen, A ja hänen myötäpuolensa niiltä osin kuin kanne yhtiöön ja S:ään kohdistettuna oli hylätty, T oikeudenkäyntikulujensa korvaamista koskevassa osassa sekä yhtiö ja S, vaatien kanteen hylkäämistä ja oikeudenkäyntikulujensa korvaamista.</p>
      <p>HO t. 22.1.1981 oli katsonut selvitetyksi, että A, B, C ja D olivat 10.12.1976 työvuorollaan, jonka oli ollut määrä kestää kello 22:een saakka, kello 18 ryhtyneet erään työntekijöihin kuulumattoman henkilön kanssa ilman työnantajan lupaa työpaikallaan viettämään pikkujoulua ja tuolloin nauttineet alkoholijuomia. C oli poistunut työvuorolta kello 21 ilmoittaen syyksi sairastumisensa. A, B ja D olivat syytä ilmoittamatta poistuneet työvuorolta viimeistään kello 21.40 aikaan. Työvelvoitteen täyttämättä jättämisestä huolimatta A, B, C ja D olivat merkinneet yhtiölle palkanmaksua varten toimittamiinsa työtuntilippuihin työajakseen kysymyksessä olevalta työvuorolta täydet kahdeksan tuntia, minkä johdosta heille oli maksettu tuolta työvuorolta, jonka aikana saavutettu työtulos oli jäänyt olennaisesti keskimääräistä pienemmäksi, täysi palkka. A, B, C ja D oli kerrotun menettelyn johdosta kurinpidollisena toimenpiteenä 14.12.1976 määrätty 20.12.1976 - 2.1.1976 ajaksi palkattomalle lomalle. Koska A, B, C ja D olivat kerrotuin tavoin olennaisesti jättäneet täyttämättä työvelvollisuutensa, vastoin määräyksiä käyttäneet työpaikalla päihdyttäviä aineita ja antaneet työnantajalle palkanmaksua varten tekemistään työtunneista harhauttavia tietoja, yhtiöllä oli ollut oikeus irtisanomisaikaa noudattamatta työsuhteen purkamisen asemesta määrätä heidät palkattomalle lomalle. Sen vuoksi ja kun tuota lomautusta ei myöskään ollut pidettävä kohtuuttoman ankarana seuraamuksena kysymyksessä olevien työntekijöiden velvollisuuksien vastaisesta käyttäytymisestä, HO oli, kumoten KO:n päätöksen, hylännyt kanteen kokonaisuudessaan sekä vapauttanut yhtiön ja S:n KO:n päätöksessä määrätystä maksuvelvollisuutta. A ja hänen myötäpuolensa velvoitettiin yhteisvastuullisesti korvaamaan yhtiön, S:n ja T:n yhteiset oikeudenkäyntikulut jutusta 3 400 markalla.</p>
      <p>Pyytäen valituslupaa A ja hänen myötäpuolensa hakivat muutosta HO:n päätökseen. Lupa myönnettiin. Yhtiö, S ja T antoivat hakemuksen johdosta pyydetyn vastauksen.</p>
    </div>
    <div>
      <h2 id=""/>
      <p>KKO t. tutki jutun ja totesi, että A, B, C ja D olivat HO:n tuomiossa kerrotulla tavalla ryhtyneet viettämää työpaikan ruokatiloissa pikkujoulua. Tilaisuudessa oli ollut tarjolla alkoholia, jota siellä myös oli nautittu. Menettelyn seurauksen oli turvallisuus työpaikalla, jossa oli ollut muun muassa tulenarkoja raaka-aineita, vaarantunut ja A:n sekä hänen myötäpuoliensa työtulos jäänyt keskimääräistä pienemmäksi. A, B ja D olivat myös ilman työnantajan lupaa aiheetta poistuneet työstä ennen työvuoron päättymistä sekä HO:n toteamin tavoin merkinneet kuitenkin työtuntilippuihin työajakseen täydet 8 tuntia ja nostaneet niistä palkan. Näillä ja muutoin HO:n lausumilla perusteilla yhtiöllä oli A:n, B:n, C:n ja D:n velvollisuudenvastaisen menettelyn johdosta ollut oikeus purkaa heidän työsopimuksensa, ilman irtisanomisaikaa. Vaihtoehtoisesti yhtiöllä oli katsottava olleen oikeus purkamisen asemesta sitä lievempänä toimenpiteenä määrätä heidät lomautettaviksi HO:n toteamin tavoin. Sen vuoksi KKO katsoi, ettei ollut syytä muuttaa HO:n tuomiota. A, B, C ja D velvoitettiin yhteisvastuullisesti suorittamaan korvaukseksi vastauksen antamisesta KKO:ssa olleista kuluista yhtiölle ja S:lle yhteisesti 600 sekä T:lle 500 markkaa.</p>
      <div>
        <h3>Eri mieltä olevien jäsenten lausunnot</h3>
        <p>Ylimääräinen oikeusneuvos Roos: Katson selvitetyksi, että A, B, C ja D ovat iltavuorossa 10.12.1976 kahvitauon yhteydessä viettäneet työpaikan ruokailuhuoneessa pikkujouluksi sanomaansa tilaisuutta, että siinä on ollut tarjona erään ulkopuolisen henkilön hallussa ollutta alkoholijuomaa, että tilaisuuden johdosta kahvitauko on ollut tavanomaista pitempi, että A, B ja D ovat poistuneet työpaikalta noin puoli tuntia enne iltavuoroajan päättymistä, että vuoron työtulos on mainittujen tilaisuuden ja työpaikalta poistumisen johdosta jäänyt keskimääräistä pienemmäksi ja että A, B, C ja D niistä huolimatta ovat työnantajalle ilmoittaneet työajakseen kysymyksessä olevalta vuorolta täydet kahdeksan tuntia. A:n, B:n, C:n ja D:n menettely ei kuitenkaan muodosta sellaista laiminlyöntiä tai käyttäytymistä, jonka johdosta työnantajalta ei voida kohtuuden mukaan vaatia työsopimussuhteen jatkamista eikä, olosuhteet huomioon ottaen, myöskään erityisen painavaa syytä työntekijöiden irtisanomiseen. Näillä ja muutoin KO:n siten korjatuilla perusteilla, että lomautusaika on ollut 20.12.1976 -2.1.1977, kumoan HO:n tuomin ja ratkaisen jutun KO:n päätöksen lopputuloksen mukaisesti.</p>
        <p>Oikeusneuvos Nybergh oli samaa mieltä kuin ylimääräinen oikeusneuvos Roos.</p>
      </div>
      <div>
        <p>Ratkaisuun osallistuneet: oikeusneuvokset Miettinen, Manner ja Takala</p>
      </div>
    </div>
  </finlex:content>
</finlex:document>
