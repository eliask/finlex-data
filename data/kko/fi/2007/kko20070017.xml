<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20070017</dcterms:identifier>
  <finlex:ecliIdentifier>ECLI:FI:KKO:2007:17</finlex:ecliIdentifier>
  <dcterms:title>KKO:2007:17</dcterms:title>
  <dcterms:description>
    <p>
      <strong>Liikennerikos</strong>
      <span>Ajoneuvorikkomus</span>
    </p>
  </dcterms:description>
  <finlex:registerNumber>R2006/309</finlex:registerNumber>
  <dcterms:date pvm="20070118">2007-01-18</dcterms:date>
  <finlex:fileCopyNumber>337</finlex:fileCopyNumber>
  <dcterms:issued pvm="20070305">2007-03-05</dcterms:issued>
  <dcterms:abstract>
    <p>Teknisessä tienvarsitarkastuksessa 4.4.2005 oli ajoneuvoyhdistelmän jarrujärjestelmässä todettu vika. Ajoneuvon kuljettajalle oli annettu rikesakko ja suullinen korjausmääräys. Ajoneuvoa ei ollut määrätty ajokieltoon, vaan poliisi oli sallinut kuljettajan jatkaa ajoaan. Ennen varattua korjausaikaa ajoneuvo oli 12.4.2005 joutunut uudelleen tienvarsitarkastukseen, jossa jarrujärjestelmässä oleva vika oli jälleen todettu.</p>
    <p>Kysymys siitä, oliko kuljettaja käyttäessään ajoneuvoa liikenteessä ennen vian korjaamista syyllistynyt ajoneuvorikkomukseen. (Ään.)</p>
    <p>AjoneuvoL 96 § 2 mom</p>
    <p>AjoneuvoL 5 §</p>
  </dcterms:abstract>
  <dcterms:tableOfContents>
    <a href="OT20070017_1">Asian käsittely alemmissa oikeuksissa</a>
    <a href="OT20070017_2">Muutoksenhaku Korkeimmassa oikeudessa</a>
    <a href="OT20070017_3">Korkeimman oikeuden ratkaisu</a>
  </dcterms:tableOfContents>
  <finlex:content id="s20070017.kko">
    <div>
      <h2 id="OT20070017_1">Asian käsittely alemmissa oikeuksissa</h2>
      <div>
        <h3>Tampereen käräjäoikeuden tuomio 9.8.2005</h3>
        <p>Syyte ja vastaus</p>
        <p>Syyttäjä vaati Aki A:lle ajoneuvolain 96 §:n 2 momentin 1 kohdan ja saman lain 4 §:n 1 momentin nojalla rangaistusta 12.4.2005 tehdystä ajoneuvorikkomuksesta. Syytteen mukaan A oli kuljettanut kuorma-autoa ja siihen kytkettyä perävaunua (ajoneuvoyhdistelmä), vaikka kuorma-auton takatelin taaemman akselin jarrujen tehoero oli ollut yli 50 prosenttia eli oikeanpuoleinen pyöräpari ei ollut jarruttanut laisinkaan. A oli näin ollen kuljettanut kunnoltaan määräystenvastaista ja epäkuntoista kuorma-autoa.</p>
        <p>A tunnusti menetelleensä syytteen teonkuvauksessa selostetulla tavalla, mutta kiisti syytteen ajoneuvorikkomuksesta. A oli välittömästi sen jälkeen, kun jarrujen viallisuus oli 4.4.2005 tienvarsitarkastuksessa todettu, ilmoittanut viasta työnantajalleen ja tilannut korjausajan. Jarruvika oli ollut niin vähäinen, ettei ajoneuvoa ollut sanotussa tarkastuksessa asetettu tai tullut asettaa ajokieltoon. A oli täyttänyt velvollisuutensa eikä ollut voinut tämän vähäisen vian vuoksi kieltäytyä työtehtävistään.</p>
        <p>Käräjäoikeuden ratkaisu</p>
        <p>Käräjäoikeus lausui, ettei A:n kuljettamaa ajoneuvoa ollut asetettu ajokieltoon eikä korjaamiselle ollut asetettu määräaikaa. A oli vielä välittömästi tilannut korjaamoajan, joten A:ta ei tullut tuomita puutteellisen ajoneuvon kuljettamisesta, koska puutteen ei ollut näytetty olleen sellainen, että se olisi aiheuttanut välitöntä vaaraa liikenneturvallisuudelle.</p>
        <p>Käräjäoikeus hylkäsi syytteen ajoneuvorikkomuksesta.</p>
        <p>Asian on ratkaissut käräjätuomari Arto Lintunen.</p>
      </div>
      <div>
        <h3>Turun hovioikeuden tuomio 14.2.2006</h3>
        <p>Syyttäjä valitti hovioikeuteen ja vaati A:n tuomitsemista rangaistukseen käräjäoikeudessa esitetyn syytteen mukaisesti ajoneuvorikkomuksesta.</p>
        <p>Hovioikeus totesi, että A oli noin viikkoa ennen nyt kysymyksessä olevaa tapausta saanut tienvarsitarkastuksessa auton jarrujen epäkuntoisuuden vuoksi rikesakon ja kehotuksen korjata vika. A oli jarruviasta tietoisena kuitenkin lähtenyt uudelle ajomatkalle ennen kuin jarruvika oli korjattu. A oli ajoneuvolain 5 §:n vastaisesti ennen vian korjaamista ryhtynyt kuljettamaan epäkuntoista ajoneuvoa. Näin menetellessään A oli syyllistynyt syytteessä tarkoitettuun tekoon.</p>
        <p>Hovioikeus tuomitsi A:n ajoneuvolain 4 §:n 1 momentin ja 5 §:n sekä 96 §:n 2 momentin 1 ja 2 kohdan nojalla ajoneuvorikkomuksesta 5:een 16 euron päiväsakkoon eli maksamaan sakkoa yhteensä 80 euroa.</p>
        <p>Asian ovat ratkaisseet hovioikeuden jäsenet Jouko Nikula ja Hannu Rimmanen sekä viskaali Pekka Varjus.</p>
      </div>
    </div>
    <div>
      <h2 id="OT20070017_2">Muutoksenhaku Korkeimmassa oikeudessa</h2>
      <p>A:lle myönnettiin valituslupa.</p>
      <p>Valituksessaan A vaati, että syyte hylätään tai että hänet jätetään ainakin rangaistukseen tuomitsematta.</p>
      <p>Virallinen syyttäjä vastasi valitukseen.</p>
    </div>
    <div>
      <h2 id="OT20070017_3">Korkeimman oikeuden ratkaisu</h2>
      <div>
        <h3>Perustelut</h3>
        <p>Tausta ja kysymyksenasettelu</p>
        <p>1. A:n kuljettamaan, A:n työnantajan X Ky:n omistamaan ajoneuvoyhdistelmään 4.4.2005 kohdistuneessa teknisessä tienvarsitarkastuksessa oli todettu, ettei ajoneuvon jarrujärjestelmä ollut vaatimusten mukainen. A:lle oli annettu rikesakko. Hänelle tarkastuksesta ajoneuvolain 73 §:n nojalla annettuun raporttiin oli merkitty, että teliakselin oikean puolen jarru oli tehoton ja jarrukilpi puuttui. Ajoneuvoyhdistelmää ei ollut määrätty ajokieltoon.</p>
        <p>2. A on kertonut, että tarkastuksen suorittaja oli antanut hänelle suullisen korjausmääräyksen. Mitään määräaikaa vian korjaamiselle A ei ole kertonut annetun. A oli ilmoittanut jarruviasta samana päivänä työnantajalleen ja tilannut tällöin myös ajoneuvolle korjausajan, joksi oli sovittu korjaamon kanssa 14.4.2005.</p>
        <p>3. Korkeimmassa oikeudessa kysymys on siitä, onko A syyllistynyt 12.4.2005 ajoneuvorikkomukseen käyttäessään edellä mainittua viallista ajoneuvoa liikenteessä.</p>
        <p>Onko kysymyksessä ajoneuvorikkomus</p>
        <p>4. Ajoneuvolain 5 §:n mukaan, jos ajoneuvon rakenteessa tai varusteissa havaitaan puutteellisuus tai vika, ajoneuvoa ei saa käyttää liikenteessä ennen kuin puutteellisuus ja vika on korjattu. Tämä kielto ei koske kuitenkaan matkalla todettua, olosuhteet huomioon ottaen vähäiseksi katsottavaa puutteellisuutta tai vikaa, joka todennäköisesti on syntynyt matkan kestäessä ja joka ei ole ollut kuljettajan välittömästi havaittavissa ja korjattavissa tai jonka korjausta ei voida ilman huomattavaa hankaluutta matkalla suorittaa.</p>
        <p>5. Ajoneuvolain 84 §:n 1 momentin mukaan teknisessä tienvarsitarkastuksessa voidaan määrätä ajoneuvo ajokieltoon, jos todetaan, ettei ajoneuvo rakenteeltaan, varusteiltaan tai kunnoltaan täytä säädettyjä vaatimuksia. Jos ajoneuvossa oleva puutteellisuus ei aiheuta välitöntä vaaraa liikenneturvallisuudelle, voidaan tarkastuksessa ajoneuvon käyttöä estämättä määrätä aika, jonka kuluessa puutteellisuus on korjattava.</p>
        <p>6. Liikenteessä käytettävien ajoneuvojen liikennekelpoisuuden valvonnasta annetun valtioneuvoston asetuksen 19 §:n 3 momentin mukaan, jos teknisessä tienvarsitarkastuksessa on ajoneuvolain 84 §:n 1 momentissa tarkoitetulla tavalla määrätty aika, jonka kuluessa puutteellisuus on korjattava, puutteellisuudesta ja sen korjausajasta on tehtävä merkintä rekisteröintitodistukseen.</p>
        <p>7. On selvää, että jos tienvarsitarkastuksessa ajokieltoa määräämättä määrätään aika, jonka kuluessa havaittu vika on korjattava, ajoneuvoa on sallittua sanotusta viasta huolimatta käyttää liikenteessä määräajan päättymiseen saakka. Niin kuin edellä kohdissa 1 ja 2 on todettu, teknisessä tienvarsitarkastuksessa ei ole määrätty aikaa, jonka kuluessa vika on korjattava. Tarkastuksen suorittanut poliisimies on sallinut A:n jatkaa ajoa ja ilmoittanut, että vika on korjattava.</p>
        <p>8. Poliisimiehen noudattama menettely on liikennevalvonnassa yleisesti käytetty ja mahdollisuus siihen ilmenee ajoneuvolain 5 §:stä. Ajoneuvolain 5 §:n mukaan pääsääntö on, ettei liikenteessä saa käyttää ajoneuvoa, jonka rakenteissa tai varusteissa on puutteellisuus tai vika, ennen kuin puutteellisuus ja vika on korjattu. Säännöksen viimeisestä virkkeestä ilmenee, että siinä mainituissa olosuhteissa matkaa, jonka aikana vika on havaittu, ei kuitenkaan tarvitse keskeyttää. Matkaa voidaan siten jatkaa, mutta säännös ei oikeuta käyttämään autoa matkan päätyttyä ennen kuin vika on korjattu.</p>
        <p>9. Se, että A:lle on 4.4.2005 annettu rikesakko nyt kysymyksessä olevan vian johdosta, osoittaa, että ajoneuvossa oli vika, jonka johdosta ajoneuvon käyttäminen liikenteessä oli ajoneuvolain vastaista. Määräaikaa asettamatta annettu korjausmääräys merkitsee, että vika on korjattava ennen kuin ajoneuvoa käytetään uudelleen liikenteessä. Ajoneuvon käyttäminen korjaamattomana 12.4.2005 on ajoneuvolain 96 §:n 2 momentin 2 kohdassa tarkoitettu ajoneuvolain 5 §:ssä säädetyn korjausvelvoitteen laiminlyönti ja siten ajoneuvorikkomuksena rangaistava teko.</p>
        <p>Työntekijäaseman vaikutus A:n vastuuseen</p>
        <p>10. A on kiistänyt syytteen myös sillä perusteella, ettei hän työntekijänä vastaa ajoneuvon liikennekelpoisuudesta, vaan siitä vastaa ajoneuvolain 9 §:n 2 momentin mukaan hänen työnantajansa. A oli heti ilmoittanut viasta työnantajalleen. Koska kysymyksessä ei ollut selvästi liikenneturvallisuudelle vaarallinen ajoneuvo, ei hänellä ollut työturvallisuuslain mukaista oikeutta kieltäytyä kuljettamasta sitä.</p>
        <p>11. Ajoneuvolain 9 §:n 1 momentin mukaan ajoneuvon omistaja tai hänen sijastaan rekisteriin ilmoitettu haltija sekä ajoneuvon kuljettaja ovat vastuussa siitä, että liikenteeseen käytettävä ajoneuvo on liikennekelpoinen. Pykälän 2 momentin mukaan, jos ajoneuvoa kuljettaa sen omistajan tai haltijan työntekijä, työnantajan on huolehdittava siitä, että ajoneuvo on liikennekelpoinen ja että ajoneuvo tarkastetaan ja huolletaan riittävän usein sen pitämiseksi liikennekelpoisessa kunnossa. Kuljettajan on viipymättä ilmoitettava työnantajalle ajoneuvon kunnossa havaitsemistaan puutteista, joita hän ei voi itse korjata. Ajoneuvolain 96 §:n 2 momentin 6 kohdan mukaan ajoneuvorikkomuksesta tuomitaan se, joka tahallaan tai huolimattomuudesta laiminlyö 9 §:ssä säädetyn velvollisuuden pitää ajoneuvo liikennekelpoisena.</p>
        <p>12. Ajoneuvolain 96 §:n rangaistussäännöksessä on, niin kuin edeltä kohdista 9 ja 11 ilmenee, mainittu erikseen ajoneuvolain 5 §:ssä säädetyn korjausvelvoitteen rikkominen ja 9 §:ssä säädetyn velvollisuuden pitää ajoneuvo liikennekelpoisena rikkominen. Ajoneuvolain 9 §:n 2 momentti merkitsee, ettei työntekijällä ole yleistä velvollisuutta huolehtia työnantajan omistaman ajoneuvon liikennekelpoisuudesta. Se, että kuljettajan on ilmoitettava työnantajalle ajoneuvon kunnossa havaitsemistaan puutteista, ei merkitse, että ilmoitus vapauttaisi kuljettajan siitä vastuusta, joka hänellä ajoneuvolain 5 §:n perusteella on. Työntekijä, joka tietoisena työnantajan omistaman ajoneuvon puutteellisuudesta kuljettaa sitä, menettelee ajoneuvolain 5 §:n vastaisesti.</p>
        <p>Kieltoerehdys</p>
        <p>13. A on ilmoittanut saaneensa poliisin toimista 4.4.2005 sen käsityksen, että jarruvika on korjattava, mutta ajoa voidaan jatkaa.</p>
        <p>14. Rikoslain 4 luvun 2 §:ssä säädetään, että jos tekijä erehtyy pitämään tekoaan sallittuna, hän on rangaistusvastuusta vapaa, jos erehtymistä on pidettävä ilmeisen anteeksiannettavana lain puutteellisen tai virheellisen julkistamisen, lain sisällön erityisen vaikeaselkoisuuden, viranomaisen virheellisen neuvon tai muun näihin rinnastettavan seikan vuoksi (kieltoerehdys).</p>
        <p>15. Niin kuin edellä kohdassa 9 on todettu, se, että A:lle on annettu rikesakko, on osoittanut ajoneuvossa olleen sellainen vika, ettei ajoneuvon käyttäminen liikenteessä ollut sallittua. Se tapa, jolla poliisi on 4.4.2005 menetellyt, on liikennevalvonnassa yleisesti käytetty. Jos vika on määrätty korjattavaksi eikä mitään määräaikaa ole asetettu, määräys tarkoittaa, että vika on korjattava ennen uuteen ajoon lähtemistä ja että ajoneuvon kuljettaminen ennen vian korjaamista on ajoneuvorikkomus. A:n mahdollista erehtymistä tässä suhteessa ei ole pidettävä rikoslain 4 luvun 2 §:ssä tarkoitetulla tavalla ilmeisen anteeksiannettavana.</p>
        <p>Tuomitsematta jättäminen</p>
        <p>16. Huomioon ottaen, että A:lle oli jo ensimmäisessä tienvarsitarkastuksessa määrätty rikesakko, nyt kysymyksessä olevaa rikkomusta ei voida pitää sillä tavoin vähäisenä, että A voitaisiin jättää rangaistukseen tuomitsematta.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <p>Asian ovat ratkaisseet oikeusneuvokset Gustaf Möller, Kati Hidén, Eeva Vuori, Pertti Välimäki (eri mieltä) ja Hannu Rajalahti. Esittelijä Timo Ojala (mietintö).</p>
      </div>
      <div>
        <h3>Esittelijän mietintö ja eri mieltä olevan jäsenen lausunto</h3>
        <p>Määräaikainen oikeussihteeri Ojala:Taustasta ja kysymyksenasettelusta kohdissa 1 - 3 lausutuilta osin mietintö oli Korkeimman oikeuden ratkaisun mukainen. Tämän jälkeen Korkein oikeus lausunee seuraavaa.</p>
        <p>Ajoneuvolain 4 §:n 1 momentin mukaan ajoneuvon on oltava liikenteeseen soveltuva ja rakenteeltaan, varusteiltaan, kunnoltaan ja muilta ominaisuuksiltaan turvallinen sekä ajoneuvoa koskevien säännösten mukainen. Ajoneuvon rakenne, varusteet ja ulkopuolinen muoto eivät saa aiheuttaa vaaraa. Edelleen saman lain 5 §:n mukaan, jos ajoneuvon rakenteessa tai varusteissa havaitaan puutteellisuus tai vika, ajoneuvoa ei saa käyttää liikenteessä ennen kuin puutteellisuus ja vika on korjattu. Tämä kielto ei koske kuitenkaan matkalla todettua, olosuhteet huomioon ottaen vähäiseksi katsottavaa puutteellisuutta tai vikaa, joka todennäköisesti on syntynyt matkan kestäessä ja joka ei ole ollut kuljettajan välittömästi havaittavissa ja korjattavissa tai jonka korjausta ei voida ilman huomattavaa hankaluutta matkalla suorittaa.</p>
        <p>Ajoneuvolain 84 §:n 1 momentin mukaan, jos teknisessä tienvarsitarkastuksessa todetaan, ettei ajoneuvo rakenteeltaan, varusteiltaan tai kunnoltaan täytä säädettyjä vaatimuksia, mutta ajoneuvossa oleva puutteellisuus ei aiheuta välitöntä vaaraa liikenneturvallisuudelle tai merkittävää haittaa ympäristölle, muun muassa poliisimies voi ajoneuvon käyttöä estämättä määrätä ajan, jonka kuluessa puutteellisuus on korjattava.</p>
        <p>Liikenteessä käytettävien ajoneuvojen liikennekelpoisuuden valvonnasta annetun valtioneuvoston asetuksen 19 §:n 3 momentin mukaan, jos teknisessä tienvarsitarkastuksessa on ajoneuvolain 84 §:n 1 momentissa tarkoitetulla tavalla määrätty aika, jonka kuluessa puutteellisuus on korjattava, puutteellisuudesta ja sen korjausajasta on tehtävä merkintä rekisteröintitodistukseen.</p>
        <p>Ajoneuvolain 4 ja 5 §:ssä säädetään yleisesti siitä, että ajoneuvon on oltava turvallinen ja ajoneuvoa koskevien säännösten mukainen ja että toisaalta rakenteeltaan tai varusteiltaan puutteellista ajoneuvoa ei saa käyttää liikenteessä ennen kuin vika on korjattu. Saman lain 84 §:ssä on säädetty muun muassa poliisimiehelle toimivalta joko määrätä ajoneuvo ajokieltoon tai määrätä aika vikojen korjaamiseksi ajoneuvon käyttöä estämättä.</p>
        <p>Vaikka viallisella tai puutteellisella ajoneuvolla ajaminen on sinänsä rangaistavaa, poliisimiehelle on kuitenkin annettu toimivalta ajoneuvon käyttöä estämättä määrätä aika vähäisten, liikenneturvallisuudelle vaarattomien virheiden korjaamiseksi. Näin ollen myös sen arvioiminen, milloin virhe ei aiheuta välitöntä vaaraa liikenneturvallisuudelle, kuuluu korjausmääräyksen antavan virkamiehen toimivaltaan.</p>
        <p>Nyt kysymyksessä olevassa tapauksessa tienvarsitarkastuksen toimittanut poliisimies on 4.4.2005 antanut määräyksen korjata vika. Poliisi on toimivaltaansa kuuluen arvioinut sen, onko jarrujärjestelmässä havaitusta viasta ollut välitöntä vaaraa liikenneturvallisuudelle ja tällöin ajoneuvoyhdistelmän kuljettaja A on voinut luottaa tähän arvioon. Se, että poliisimies ei ole edellä selostetun liikenteessä käytettävien ajoneuvojen liikennekelpoisuuden valvonnasta annetun valtioneuvoston asetuksen 19 §:n 3 momentin mukaisesti ilmoittanut tarkkaa määräaikaa korjauksen suorittamiselle eikä merkinnyt sitä ajoneuvon rekisteröintitodistukseen, ei saa koitua A:n vahingoksi.</p>
        <p>Vian korjausaika on esitetyn selvityksen mukaan varattu samana päivänä kuin ajoneuvo oli ensimmäisen kerran tarkastettu. Korjauksen varaamisen ja saadun korjausajan välinen aika on ollut kohtuullinen. Näin ollen A ei ollut syyllistynyt ajoneuvorikkomukseen lähtiessään ensimmäisen tienvarsitarkastuksen jälkeen, mutta ennen vian korjaamista, uudestaan ajoon.</p>
        <p>Hovioikeuden tuomio kumottaneen ja syyte ajoneuvorikkomuksesta (tekoaika 12.4.2005) hylättäneen.</p>
      </div>
      <div>
        <h3>Oikeusneuvos Välimäki:</h3>
        <p>Hyväksyn esittelijän mietinnön. Äänestyksen lopputulos huomioon ottaen velvollisena lausumaan A:lle tuomittavasta rangaistuksesta ilmoitan olevani samaa mieltä kuin enemmistö.</p>
      </div>
    </div>
  </finlex:content>
</finlex:document>
