<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20070047</dcterms:identifier>
  <finlex:ecliIdentifier>ECLI:FI:KKO:2007:47</finlex:ecliIdentifier>
  <dcterms:title>KKO:2007:47</dcterms:title>
  <dcterms:description>
    <p>
      <strong>Lainhuudatus</strong>
    </p>
  </dcterms:description>
  <finlex:registerNumber>S2006/219</finlex:registerNumber>
  <dcterms:date pvm="20061121">2006-11-21</dcterms:date>
  <finlex:fileCopyNumber>1041</finlex:fileCopyNumber>
  <dcterms:issued pvm="20070522">2007-05-22</dcterms:issued>
  <dcterms:abstract>
    <p>Tilan yhdessä ostaneille oli vuonna 1973 myönnetty yhteinen lainhuuto. Kysymys lainhuudon myöntämisestä yhteisomistajan seuraajille saantomiehen pääluvun mukaiseen osuuteen tilasta.</p>
  </dcterms:abstract>
  <dcterms:tableOfContents>
    <a href="OT20070047_1">Asian käsittely alemmissa oikeuksissa</a>
    <a href="OT20070047_2">Muutoksenhaku Korkeimmassa oikeudessa</a>
    <a href="OT20070047_3">Korkeimman oikeuden ratkaisu</a>
  </dcterms:tableOfContents>
  <finlex:content id="s20070047.kko">
    <div>
      <h2 id="OT20070047_1">Asian käsittely alemmissa oikeuksissa</h2>
      <div>
        <h3>Asian tausta</h3>
        <p>Ismo ja Outi V:n isä Harri V sekä Riku, Jyrki ja Sirpa V olivat 16.9.1969 päivätyllä kauppakirjalla ostaneet yhteisesti Kuusamon kunnan Heikkilän kylässä sijaitsevasta tilasta määräalan. Määräalasta oli sittemmin muodostettu Rikula -niminen tila RN:o 52:11, johon Harri, Riku, Jyrki ja Sirpa V:lle oli 15.3.1973 myönnetty yhteisesti (1/1) lainhuuto. Ismo ja Outi V olivat 11.4.1988 päivätyllä osituskirjalla sekä 22.12. ja 29.12.2004 päivätyillä perinnönjakokirjalla tulleet tasaosuuksin isänsä Harri V:n jälkeen mainitun tilan yhteisomistajiksi.</p>
      </div>
      <div>
        <h3>Hakemus Kuusamon käräjäoikeudessa</h3>
        <p>Ismo ja Outi V hakivat edellä mainitun perinnönjakokirjan perusteella lainhuutoa kumpikin erikseen yhteen kahdeksasosaan Rikula -nimisestä tilasta RN:o 52:11 Kuusamon kaupungin Heikkilän kylässä. Toissijaisesti he hakivat mainittuun tilaan yhteistä lainhuutoa Riku, Jyrki ja Sirpa V:n kanssa, jolloin hakijat olisivat tulleet tilan osaomistajiksi isänsä Harri V:n tilalle.</p>
      </div>
      <div>
        <h3>Käräjäoikeuden päätös 19.8.2005</h3>
        <p>Käräjäoikeus lausui, että lainhuuto oli myönnetty Rikulan tilaan yhteisesti Harri, Riku, Jyrki ja Sirpa V:lle. Lainhuuto edellytti muiden yhteisomistajien suostumusta. Hakijoita oli pyydetty esittämään tällainen suostumus, mutta sitä ei ollut käräjäoikeudelle esitetty. Käräjäoikeus ei voinut eikä saanut suorittaa niin sanottua "pöytäjakoa". Kun omistusosuudet tilaan olivat määrittelemättä, oli lainhuudon esteenä myös yhden yhteisomistajan omistamaan tilan osuuteen kohdistuneet ulosmittaukset. Lainhuutohakemus oli sen vuoksi perusteeton.</p>
        <p>Näillä perusteilla käräjäoikeus maakaaren 12 luvun 1 §:n, 2 §:n 5 kohdan ja 4 §:n 4 kohdan nojalla hylkäsi hakemuksen.</p>
        <p>Asian on ratkaissut laamanni Ville Konsén.</p>
      </div>
      <div>
        <h3>Rovaniemen hovioikeuden päätös 12.1.2006</h3>
        <p>Hovioikeus, jonka tutkittavaksi Ismo ja Outi V valittamalla saattoivat asian, lausui, että koska kysymys ei ollut eräistä yhteisomistussuhteista annetun lain 1 §:n 3 momentissa tarkoitetusta jakamattomasta yhteisomistuksesta, Harri, Riku, Jyrki ja Sirpa V:n yhteisomistus oli määräosaista. Kauppakirjassa 16.9.1969 ei ollut ilmoitettu ostajien osuuksien suuruutta. Muutakaan selvitystä siitä, mikä oli kunkin yhteisomistajan osuus tilasta, ei ollut esitetty.</p>
        <p>Tammikuun 1. päivänä 1997 voimaan tulleen lainhuuto- ja kiinnitysrekisteristä annetun asetuksen 5 §:n 3 momentin mukaan lainhuuto myönnetään hakijan määräosaan saantokirjan mukaisesti tai, jollei osuuden suuruus käy ilmi saantokirjasta, pääluvun mukaiseen osuuteen, jos kiinteistö on hankittu yhteisesti. Niin ollen yhteisen lainhuudon myöntäminen ei enää ollut mahdollista.</p>
        <p>Ismo ja Outi V eivät lainhuutoa hakiessaan olleet esittäneet selvitystä siitä, miten yhteisomistus heidän sekä Riku, Jyrki ja Sirpa V:n välillä jakautui. Niin ollen heille ei voitu myöntää lainhuutoa myöskään tilan määräosaan ennen kuin kyseinen selvitys oli esitetty.</p>
        <p>Sanotuilla perusteilla hovioikeus ei muuttanut käräjäoikeuden päätöksen lopputulosta.</p>
        <p>Asian ovat ratkaisseet hovioikeuden jäsenet Eero Yrttiaho, Teija Unkila ja Ritva Keskinen (eri mieltä).</p>
        <p>Eri mieltä ollut määräaikainen hovioikeudenneuvos Keskinen lausui, että eräistä yhteisomistussuhteista annetun lain 2 §:n 1 momentin mukaan kukin yhteisomistaja omistaa määräosuuden yhteisestä esineestä. Osuudet ovat, jollei muuta ilmene, samansuuruiset. Jos kiinteistö on hankittu yhteisesti, lainhuuto myönnetään lainhuuto- ja kiinnitysrekisteristä annetun, 1.1.1997 voimaan tulleen asetuksen 5 §:n 3 momentin mukaan hakijan määräosaan saantokirjan mukaisesti, tai jollei osuuden suuruus käy ilmi saantokirjasta, pääluvun mukaiseen osuuteen. Oikeuskirjallisuudessa oli jo ennen 1.1.1997 puollettu lainhuudon myöntämistä pääluvun mukaisiin osuuksiin, ellei asiakirjaselvitys muuta osoittanut. Vain kauppakirjan muotomääräyksiä noudattaen tehty asiakirja oli katsottu riittäväksi selvitykseksi muusta kuin pääluvun mukaisesta osuudesta (Kyläkallio: Määräosainen yhteisomistus, 1965, s. 76, Rautiala: Lainhuudatuksesta, 1988, s. 7 ja Koulu ym.: Lainhuuto- ja kiinnitysmenettely, 1989, s. 189, KKO 1975 II 77, vrt. KKO 1967 II 2).</p>
        <p>Ismo ja Outi V:llä oli oikeus saada saannolleen lainhuuto. Lainhuuto- ja kiinnitysrekisteristä annetun asetuksen 5 §:n 3 momentin säännös huomioon ottaen lainhuutoa ei voitu nykyisin myöntää edes pyynnöstä yhteisesti. Kauppakirjassa 16.9.1969 ei ollut mainittu Harri, Riku, Jyrki ja Sirpa V:n osuuksien suuruutta. Jos Harri, Riku, Jyrki ja Sirpa V eivät olleet kaupan jälkeen määränneet osuuksien suuruudesta kauppakirjan muotomääräyksiä noudattaen, heistä kukin omisti yhden neljäsosan Rikulan tilasta. Yhden yhteisomistajan omistaman osuuden ulosmittaus ei muuttanut asiaa toiseksi. Ismo ja Outi V:n isänsä Harri V:n osuuden omistajina omistivat kumpikin Rikulan tilasta yhden kahdeksasosan, ellei muuta ilmennyt.</p>
        <p>Lainhuudon myöntäminen Ismo ja Outi V:lle määräosuuksin vaikutti muiden osaomistajien lainhuutoon. Lainhuutohakemusta ei kuitenkaan voitu hylätä, vaan hakemuksen käsittelyä tuli jatkaa käräjäoikeudessa kirjattavaan oikeuteen liittyvien omistusosuuksien selvittämiseksi asiakirjaselvityksellä ja lainhuudon myöntämiseksi Ismo ja Outi V:n omistamiin osuuksiin siten, ettei muiden osaomistajien oikeutta loukattu. Eri mieltä ollut jäsen kumosi käräjäoikeuden ratkaisun ja palautti asian käräjäoikeuteen uudelleen käsiteltäväksi ja ratkaistavaksi.</p>
      </div>
    </div>
    <div>
      <h2 id="OT20070047_2">Muutoksenhaku Korkeimmassa oikeudessa</h2>
      <p>Ismo ja Outi V:lle myönnettiin valituslupa. Valituksessaan Ismo ja Outi V vaativat alempien oikeuksien päätösten kumoamista ja että heille myönnetään kummallekin erikseen lainhuuto yhteen kahdeksasosaan Rikula -nimisestä tilasta. Toissijaisesti he vaativat, että heille myönnetään mainittuun tilaan yhteinen lainhuuto Riku, Jyrki ja Sirpa V:n kanssa.</p>
    </div>
    <div>
      <h2 id="OT20070047_3">Korkeimman oikeuden ratkaisu</h2>
      <div>
        <h3>Perustelut</h3>
        <p>1. Alempien oikeuksien toteamin tavoin Ismo ja Outi V:n isälle Harri V:lle ja hänen kolmelle sisarukselleen on 15.3.1973 myönnetty yhteinen lainhuuto Kuusamon kunnan Heikkilän kylässä olevaan Rikulan tilaan RN:o 52:11. Lainhuudon perusteena olleen 16.9.1969 päivätyn kauppakirjan mukaan Harri V ja hänen sisaruksensa olivat yhteisesti ostaneet sen määräalan, josta tila oli muodostettu.</p>
        <p>2. Harri V on kuollut 18.4.1989. Ismo ja Outi V ovat 22. ja 29.12.2004 päivätyn perinnönjakokirjan mukaan sopineet Harri V:n kuolinpesään kuuluneen tilan osuuden, joksi he ovat katsoneet 1/4 tilasta, jakamisesta tasan heidän kesken siten, että kumpikin saa 1/8 Rikulan tilasta. Asiassa on ensisijaisesti kysymys siitä, voidaanko Ismo ja Outi V:lle myöntää lainhuuto sanottuihin osuuksiin. Toissijaisesti asiassa on kysymys heidän vaatimuksestaan yhteisen lainhuudon myöntämisestä tilaan Harri V:n sijasta yhdessä tämän sisarusten kanssa.</p>
        <p>3. Ismo ja Outi V:n saantomiehen Harri V:n saanto on tapahtunut ja lainhuuto sen perusteella myönnetty ennen nykyisen maakaaren ja lainhuuto- ja kiinteistörekisteristä annetun asetuksen voimaan tuloa. Tuolloin yleisen käytännön mukaan yhteisesti, kunkin omistusosuutta ilmoittamatta, kiinteistön hankkineille myönnettiin yhteinen lainhuuto, jos he niin pyysivät. Korkeimman oikeuden ennakkoratkaisuissaan omaksuman kannan mukaan kiinteistön yhteisesti ostaneista toiselle ei toisen vastustaessa edes pyynnöstä voitu myöntää lainhuutoa kiinteistön määräosaan, jos saantokirjasta tai muista hakemukseen liitetyistä asiakirjoista ei ilmennyt, millä tavoin kiinteistön omistusoikeus heidän kesken jakautui. Vastaavasti yhteisen lainhuudon saaneista yhteisomistajista yhden myytyä määräosan kiinteistöstä lainhuudon hakijana olevalle ostajalle tuli varata tilaisuus esittää selvitystä siitä, minkä murto-osan kiinteistöstä hän oli saanut omistukseensa (KKO 1967 I 2 ja 1981 II 101. Ks. myös KKO 1961 II 87).</p>
        <p>4. Eräistä yhteisomistussuhteista annetun lain 2 §:n 1 momentin mukaan kunkin yhteisomistajan on katsottava omistavan määräosuuden yhteisestä esineestä ja osuudet ovat, jollei muuta ilmene, samansuuruiset. Lähtökohtainen olettama tämän lain mukaan siten on, että esimerkiksi useamman henkilön ostaessa yhdessä kiinteistön heidän osuutensa ovat samansuuruiset. Niin kuin edeltä ilmenee, pelkästään tätä olettamaa ja yhden yhteisomistajan lausumaa ei Korkeimman oikeuden käytännössä ole kuitenkaan pidetty riittävänä lainhuudon myöntämiseksi yhden yhteisomistajan pyynnöstä hänen päälukunsa mukaiseen määräosuuteen.</p>
        <p>5. Edellä mainituista ratkaisuista ei kuitenkaan voida päätellä, ettei lainhuutoa olisi voitu myöntää pääluvun mukaiseen määräosuuteen yhteisomistajien ollessa yksimieliset siitä, että kauppaa tehtäessä omistusoikeuden tällainen jakautuminen oli ollut tarkoituksena, vaikka osuuksia ei ollut merkitty kauppakirjaan, jos mikään erityinen olosuhde tai seikka ei ole antanut aihetta olettaa muuta.</p>
        <p>6. Se, että yhteisesti kaupalla hankittuun kiinteistöön on myönnetty yhteinen lainhuuto, ei merkitse omistusoikeuksien suhteen vahvistamista. Yhteinen lainhuuto ei estä katsomasta eräistä yhteisomistussuhteista annetun lain mukaisen olettaman ja asianosaisten yhdenmukaisen ilmoituksen perusteella, että kukin ostajista omistaa samansuuruisen määräosuuden yhteisestä kiinteistöstä. Tällaisessa tilanteessa ei siten ole kysymys puuttumisesta kirjaamismenettelyssä lainhuudon osoittamien omistusosuuksien suhteeseen (vrt. KKO 1980 II 58).</p>
        <p>7. Maakaaren 11 luvun 1 §:n 1 momentin mukaan jokainen on velvollinen hakemaan kiinteistön taikka sen määräosan saannolleen lainhuudon. Lainhuudatussäännöksiä uudistettaessa on lähtökohtana ollut, että yhteisen lainhuudon myöntäminen on poikkeuksellista. Niin kuin maakaaren 11 luvun 6 §:n 1 momentin säännöksestä ilmenee yhteinen lainhuuto voidaan myöntää vain jakamattoman kuolinpesän osakkaille pesään kuuluvaan kiinteistöön (selvennyslainhuuto). Näin ollen nykyisin lainhuuto myönnetään kullekin erikseen tämän saannon mukaisesti kiinteistöön tai sen osaan. Lisäksi lainhuuto- ja kiinnitysrekisteristä annetun asetuksen 5 §:n 3 momentin nimenomaisen säännöksen mukaan lainhuuto myönnetään pääluvun mukaiseen osuuteen, ellei osuuden suuruus käy ilmi saantokirjasta.</p>
        <p>8. Korkein oikeus toteaa, että lainhuudon myöntäminen Ismo ja Outi V:lle 1/8 suuruisiin määräosiin edellyttää, että voidaan katsoa heidän saantomiehensä Harri V:n omistaneen 1/4 tilasta. Harri V:lle ei ole myönnetty lainhuutoa tällaiseen määräosaan, vaan yhteinen lainhuuto kolmen sisaruksensa kanssa. Selvitystä omistusoikeuden jakautumisesta ei ole asiassa esitetty.</p>
        <p>9. Maakaaren 12 luvun 1 §:n mukaan selvityksen esittäminen edeltäjän omistusoikeudesta kuuluu lainhuudon hakijalle. Tässä tarkoituksessa hakijaa voidaan maakaaren 6 luvun 5 §:n nojalla kehottaa täydentämään hakemustaan ja lisäksi kirjattavaan oikeuteen liittyvien seikkojen selvittämiseksi hakijalle tai muulle henkilölle voidaan luvun 6 §:n nojalla myös varata tilaisuus kirjallisen lausuman antamiseen taikka heidät voidaan kutsua kansliamenettelyssä kuultaviksi.</p>
        <p>10. Korkein oikeus toteaa, että kysymystä lainhuudon myöntämisestä Ismo ja Outi V:lle heidän pyytämällään tavalla määräosuuksiin Rikulan tilasta ei voida ratkaista ennen kuin Ismo ja Outi V:lle varataan tilaisuus toimittaa käräjäoikeudelle 15.3.1973 Harri V:n kanssa yhteisen lainhuudon saaneiden Riku, Jyrki ja Sirpa V:n kirjallinen lausuma omistusoikeuden jakautumisesta sekä muutoinkin toimitaan maakaaren 6 luvun 6 §:ssä säädetyin tavoin.</p>
        <p>11. Jos olettama pääluvun mukaisesta omistusoikeuden jakautumisesta tulee tällöin selvitetyksi, Harri V:n omistusosuuden tilasta voidaan katsoa olleen 1/4 eikä sinänsä estettä lainhuudon myöntämiselle Ismo ja Outi V:lle heidän hakemallaan tavalla 1/8 tilasta siten ole olemassa.</p>
      </div>
      <div>
        <h3>Päätöslauselma</h3>
        <p>Hovioikeuden ja käräjäoikeuden päätökset kumotaan. Asia palautetaan käräjäoikeuteen, jonka tulee huomioon ottaen palautuksen syy ottaa asia omasta aloitteestaan uudelleen käsiteltäväkseen ja siinä laillisesti menetellä.</p>
        <p>Asian ovat ratkaisseet oikeusneuvokset Riitta Suhonen, Gustaf Möller, Eeva Vuori, Ilkka Rautio ja Soile Poutiainen. Esittelijä Tarja Ryhänen-Dahlman.</p>
      </div>
    </div>
  </finlex:content>
</finlex:document>
