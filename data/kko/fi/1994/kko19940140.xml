<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940140</dcterms:identifier>
  <finlex:ecliIdentifier>ECLI:FI:KKO:1994:140</finlex:ecliIdentifier>
  <dcterms:title>KKO:1994:140</dcterms:title>
  <dcterms:description>
    <p>
      <strong>Oikeustoimi</strong>
      <span>Oikeustoimen kohtuullistaminen</span>
    </p>
  </dcterms:description>
  <finlex:registerNumber>S93/756</finlex:registerNumber>
  <dcterms:date pvm="19940208">1994-02-08</dcterms:date>
  <finlex:fileCopyNumber>4709</finlex:fileCopyNumber>
  <dcterms:issued pvm="19941216">1994-12-16</dcterms:issued>
  <dcterms:abstract>
    <p>Useiden henkilöiden tehtyä yhtiön kanssa sopimuksen asunto-osakkeiden varaamisesta kiinteään hintaan heille oli lyhyen ajan kuluttua ilmoitettu, että kustannustason nousun johdosta hintaa oli korotettava, ja tarjottu mahdollisuutta purkaa tekemänsä varaus. Uusissa varaussopimuksissa hinta oli sovittu korkeammaksi ja sopimuksiin oli otettu ehto, jonka mukaan asuntojen varaajat eivät tulisi kohdistamaan yhtiötä vastaan mitään vaateita varaushinnan muutoksen johdosta.</p>
    <p>Viimeksi mainittu ehto ei estänyt asunnon varaajia vaatimasta kauppahinnan palautusta sillä perusteella, että hinnankorotus oli oikeustoimilain oikeustoimen pätemättömyyttä ja sovittelua koskevien pakottavien säännösten mukaan pätemätön tai sovittelua edellyttävästi kohtuuton. Hinnankorotus jätettiin oikeustoimilain 36 §:n 1 momentin nojalla kohtuuttomana huomioon ottamatta ja yhtiö velvoitettiin palauttamaan asuntojen ostajille korotetun hinnan ja alkuperäisen hinnan erotus.</p>
    <p>Ään.</p>
  </dcterms:abstract>
  <p>OikTL 36 § 1 mom</p>
  <dcterms:tableOfContents>
    <a href="19940140aloa0">ASIAN AIKAISEMPI KÄSITTELY</a>
    <a href="19940140mhaku0">MUUTOKSENHAKU KORKEIMMASSA OIKEUDESSA</a>
    <a href="19940140yloa0">KORKEIMMAN OIKEUDEN RATKAISU 16.12.1994</a>
  </dcterms:tableOfContents>
  <finlex:content id="s19940140.kko">
    <div>
      <h2 id="19940140aloa0">ASIAN AIKAISEMPI KÄSITTELY</h2>
      <div>
        <h3>Kanteet Hyvinkään kihlakunnanoikeudessa</h3>
        <p>Iiris ja Matti Tikkanen kertoivat Kummila Oy:tä vastaan ajamissaan kanteissa, että he olivat tehneet Kummila Oy:n kanssa sopimuksen sen rakennuttaman Asunto Oy Rasintien huoneistojen ja niiden yhteydessä olevien autotallien hallintaan oikeuttavien osakkeiden ostamisesta 1.9.1988 asti voimassa olleen hinnaston mukaisella hinnalla siten, että he olivat 31.8.1988 maksaneet varausrahan muodossa käsirahaa 5 000 markkaa. Rakennuskohdetta esiteltäessä heille oli annettu esite, jossa ei ollut pidätetty oikeutta hinnanmuutoksiin. Vastaanottamalla käsirahan Kummila Oy oli hyväksynyt heidän ostotarjouksensa myyntihintaluettelon mukaisin ehdoin. Lopullinen kauppa oli ollut määrä tehdä heti sen jälkeen, kun asunto-osakeyhtiö oli merkitty kaupparekisteriin ja voitiin tehdä niin sanottu RS-kauppakirja. Useat muut henkilöt olivat Tikkasten tavoin tehneet sopimuksen osakkeiden kaupasta maksaen käsirahan varaamistaan osakkeista.</p>
        <p>Kummila Oy oli kuitenkin 17.11.1988 päivätyllä kirjeellä ilmoittanut Tikkasille ja muille osakkeita varanneille henkilöille, että asunto-osakkeiden myyntihinta nousi 1 000 markkaa neliömetriltä ja asunnon lainaosuus nousi noin 10 000 markkaa. Hinnanmuutoksen perusteeksi yhtiö oli kirjeessä kertonut muun muassa seuraavaa:</p>
        <p>"Siitä ajankohdasta, kun Asunto Oy Rasintietä lähdettiin suunnittelemaan ja asuntovarauksia tekemään, on tilanne rakennusalalla suuresti muuttunut. Osittain meistä riippumattomista syistä kohteen rakennustöitä ei ole voitu aloittaa alkuperäisen aikataulun mukaisesti vaan rakentamista on jouduttu siirtämään. Tänä aikana rakennuskustannukset ovat huomattavasti kuitenkin nousseet ja koko kohteen toteuttaminen on vaarantunut."</p>
        <p>Kirjeessä yhtiö oli tarjonnut myös mahdollisuutta purkaa varaus, jolloin yhtiö olisi palauttanut maksetun varausrahan korkoineen.</p>
        <p>Kummila Oy:n sekä Tikkasten ja heidän myötäpuoltensa välillä kirjeen johdosta käydyissä neuvotteluissa kantajat olivat joutuneet suostumaan siihen, että asunto-osakkeiden velaton hinta nousi varaushetken hinnasta 750 markkaa neliömetriltä. Sopimuksissa, jotka oli allekirjoitettu 14.12./15.12.1988, oli todettu: "Tällä sopimuksella varaaja ei kohdista Kummila Oy:hyn mitään vaateita johtuen varaushinnan muutoksesta."</p>
        <p>Suostumiseen oli johtanut se, että yhtiön puolesta oli ilmoitettu, ettei kohdetta rakennettaisi lainkaan, jos kantajat eivät hyväksyisi hinnankorotusta. Kantajat ovat katsoneet, että ottaen huomioon haastehakemuksen perusteluissa mainitut huomattavat yleiset hinnan nousut, he olisivat joutuneet maksamaan vielä huomattavasti enemmän kuin nyt olivat joutuneet jos he olisivat luopuneet tästä kohteesta ja tehneet asuntokaupat muualla. Lisäksi he olivat halunneet asumaan juuri kyseiselle alueelle tässä kohteessa valitsemaansa asuntotyyppiin. Muita vastaavia tai edes siihen verrattavia rakennushankkeita ei mainitulla alueella ollut tiedossa eikä ollut myöskään tämän jälkeen toteutettuna.</p>
        <p>Kantajat ovat katsoneet, että Kummila Oy:llä ei ollut ollut mitään perusteita hinnanmuutoksiin. Kantajat olivat kuitenkin joutuneet hyväksymään yhtiön yksipuolisesti laatiman ja kohtuuttoman asunto-osakkeiden varaussopimuksen hinnankorotuksineen. Sopimuksen teossa yhtiö oli käyttänyt hyväkseen kantajien siitä riippuvaista heikompaa asemaa, koska kantajilla ei ollut enää tuossa tilanteessa ollut muuta mahdollisuutta kuin hyväksyä yhtiön vaatimukset.</p>
        <p>Kantajat ovat ensisijaisesti katsoneet, että kysymys oli kiskomisesta eli että yhtiö oli käyttänyt hyväkseen kantajien pulaa ja yhtiöstä riippuvaista asemaa ja oli edustanut itselleen aineellista etua, joka oli ilmeisesti epäsuhteessa siihen, mitä yhtiö oli antanut. Lisäksi kantajat ovat katsoneet, että ottaen huomioon asuntoosakkeiden varaussopimuksen syntyolosuhteet sekä kantajien asema sopimustilanteessa yhtiön puolelta oli kunnianvastaista ja arvotonta vedota sopimuskohtaan, jolla kantajat olivat luopuneet kohdistamasta vaateita yhtiöön varaushinnan muutoksesta.</p>
        <p>Edellä lausutun perusteella kantajat vaativat, että kihlakunnanoikeus ensisijaisesti julistaa asunto-osakkeiden varaussopimukseen liittyvän hinnankorotusehdon oikeustoimilain 31 §:n ja 33 §:n nojalla pätemättömäksi tai toissijaisesti jättää hinnankorotusehdon oikeustoimilain 36 §:n nojalla kohtuuttomana huomiotta sekä velvoittaa Kummila Oy:n palauttamaan heille korotetun myyntihinnan ja alkuperäisen myyntihinnan erotuksen korkoineen.</p>
      </div>
      <div>
        <h3>Vastaus</h3>
        <p>Kummila Oy kiisti kanteen ja vaati sen hylkäämistä. Asianosaisten kesken oli vallinnut tasavertainen neuvottelutilanne. Neuvotteluissa kantajilla oli ollut käytettävissä asiantuntija-apua ja neuvotteluissa oli korotuksista päästy yksimielisyyteen ja laadittu niiden perusteella varaussopimukset ja uudet kauppakirjat. Uuteen hintaan oli päästy nimenomaisesti kantajien esittämän tarjouksen perusteella, jonka yhtiö puolestaan oli hyväksynyt. Missään tapauksessa yhtiön taholta ei ollut saneltu uuden varaussopimuksen hintoja eikä muitakaan ehtoja ja kantajien asema oli muutenkin ollut erittäin vahva. Kantajille oli annettu myös valinnanvapaus joko hyväksyä uusi hinta tai luopua hankkeesta. Hinnankorotuspaine oli aiheutunut ainoastaan kustannusten nousun ja projektin talveen siirtymisen johdosta.</p>
        <p>Hyvinkäällä oli ollut kyseiseen aikaan tarjolla vastaavia kohteita. Kun lisäksi asuntojen hinnat olivat kohonneet huomattavasti ja rakennusalalla oli vallinnut korkeasuhdanne, kantajilla oli ollut mahdollisuus entisten asuntojensa realisointiin eikä kukaan kantajista ollut minkäänlaisen pakkotilanteen edessä.</p>
      </div>
      <div>
        <h3>Kihlakunnanoikeuden päätös 24.9.1991</h3>
        <p>Kihlakunnanoikeus katsoi, että kysymys ei ollut oikeustoimilain 31 tai 33 §:n tarkoittamasta kiskomisesta, koska kantajat eivät olleet siinä määrin riippuvaisia Kummila Oy:stä, että kysymyksessä olisi ollut mainittujen säännösten tarkoittama riippuvaisuus. Sitä vastoin kihlakunnanoikeus katsoi, että kantajien ja vastaajien välillä oli syntynyt osapuolia sitova kauppa siten, että yhtiön puolesta oli esitteessä ja hintaluettelossa mainituilla ehdoilla tehty tarjous, minkä ostajat olivat hyväksyneet maksamalla varausrahan käsirahan muodossa, kuten kanteissa oli kerrottu. Tarjous sitoi tarjouksen tekijää eli yhtiötä ja se oli velvollinen luovuttamaan osakkeet siitä hinnasta, mikä tarjouksessa oli mainittu ja minkä ostajat olivat hyväksyneet. Yhtiö ei ollut tarjousta tehdessään myöskään varannut itselleen oikeutta hinnanmuutoksiin. Sillä seikalla, että lopullinen kauppakirja oli tehty vasta myöhemmin, ei ollut merkitystä kaupan syntymiseen.</p>
        <p>Kihlakunnanoikeus katsoi, että rakennuskustannukset eivät olleet siinä määrin nousseet, että ne olisivat oikeuttaneet hinnan korotukseen ottaen huomioon, että tontti oli ostettu jo 31.7.1986 ja kysymyksessä oli liiketoimintaa harjoittava suuri yhtiö ja toisella puolella kantajina olivat yksityiset henkilöt.</p>
        <p>Mitä tuli siihen, että kantajat olivat sitoutuneet olemaan kohdistamatta mitään vaateita yhtiöön johtuen varaushinnan muutoksesta, kihlakunnanoikeus katsoi, että ottaen huomioon tilanne kokonaisuudessaan, osapuolten asema ja perusteet, jotka olivat saaneet kantajat ryhtymään mainittuihin kauppoihin, ehto oli kohtuuttomana jätettävä huomiotta.</p>
        <p>Sen vuoksi kihlakunnanoikeus hyväksyi kanteet.</p>
      </div>
      <div>
        <h3>Helsingin hovioikeuden tuomio 3.3.1993</h3>
        <p>Kummila Oy valitti hovioikeuteen ja vaati, että kanteet hylätään.</p>
        <p>Hovioikeus, jossa Tikkaset myötäpuolineen vastasivat valitukseen, on ratkaisunsa perusteluissa lausunut, että Kummila Oy oli keväällä ja kesällä 1988 tarjonnut myytäväksi Asunto Oy Rasintie -nimisen asunto-osakeyhtiön osakkeita, jotka oikeuttivat Kummila Oy:n toimesta Hyvinkäälle rakennettavien huoneistojen hallintaan. Huoneistojen myyntihinnastoja oli tarkistettu ainakin 5.4., 1.7. ja 1.9.1988 lukien.</p>
        <p>Tikkaset myötäpuolineen olivat suullisesti, kuten kihlakunnanoikeuden päätöksestä ilmeni, varanneet huoneistot ja maksaneet varaamistaan asunnoista käsirahat. Suurin osa käsirahoista oli maksettu elo - syyskuussa 1988.</p>
        <p>Hovioikeus totesi, että osapuolia sitova sopimus osakkeiden kaupasta maksuhetkellä voimassa olleen hinnaston mukaisella hinnalla oli syntynyt silloin, kun ostajat olivat maksaneet kaupasta käsirahan.</p>
        <p>Kummila Oy oli 17.11.1988 päivätyllä kihlakunnanoikeuden päätöksessä kerrotulla kirjeellä ilmoittanut asuntojen myyntihintojen nostamisesta. Asiassa todistajana kuultu asianajaja oli kertonut, että huoneistojen varaajat olivat ottaneet yhteyttä häneen välittömästi saatuaan edellä mainitut hinnankorotuskirjeet ja pyytäneet häntä selvittämään heidän asemaansa. Todistaja oli käynyt kirjeenvaihtoa ja neuvotteluja Kummila Oy:n kanssa, jonka taholta oli ilmoitettu, ettei yhtiö luovu hinnankorotuksista ja että kohteen rakentaminen siirtyisi tulevaisuuteen ja vaarantuisi, jos vaatimuksiin ei suostuttu. Todistajan käsityksen mukaan rakennushankkeen aikataulu oli ollut epävarma jo alkuvaiheessa. Todistaja oli ilmoittanut ostajille, että jos he halusivat hankkia asunnon juuri kyseisestä kohteesta, he olivat tosiasiallisesti siinä tilanteessa, että heidän oli neuvoteltava hinnasta saadakseen asunnot. Neuvottelujen lopputuloksena yhtiö oli esittänyt hinnaston, jonka mukaisilla hinnoilla 14. - 15.12.1988 allekirjoitettiin uudet varaussopimukset. Kaupan kohteiden hinnat olivat osapuolten aikaisemmin suullisesti sopimia hintoja kihlakunnanoikeuden päätöksestä ilmenevin tavoin korkeammat. Kauppakirjat osakkeista oli laadittu toukokuussa 1989 edellä kerrottujen joulukuussa allekirjoitettujen varaussopimusten mukaisilla hinnoilla.</p>
        <p>Tikkaset myötäpuolineen olivat ilmoittaneet, etteivät he olisi varaussopimusten jälkeisillä ylikuumentuneilla markkinoilla saaneet vastaavan tasoista asuntoa edes vaaditulla korotetulla hinnalla. Esitetyn selvityksen mukaan Kummila Oy:n projektia johtanut työpäällikkö oli 1.8.1988 irtisanoutunut tehtävästään vieden mukanaan hankkeeseen varatun vastaavan mestarin. Tästäkin syystä hankkeen toteutuminen oli siirtynyt ainakin vuodenvaihteeseen ja siirtymisestä aiheutuvat lisäkustannukset olivat esitetyn selvityksen mukaan helmikuun 1988 hinnastoon verrattuna joulukuussa 1988 1 480 000 markkaa. Kummila Oy:n Tikkasille ja näiden myötäpuolille 17.11.1988 toimittaman ilmoituksen mukaan koko hankkeen toteutuminen oli vaarantunut. Tikkaset myötäpuolineen olivat siten tietoisina asemastaan sopijapuolina neuvotelleet itselleen vaadittua hinnankorotusta kanteessa kerrotuin tavoin edullisemman sopimuksen tilanteessa, jossa heillä oli ollut mahdollisuus myös purkaa sopimus.</p>
        <p>Edellä lausutun perusteella hovioikeus katsoi jääneen näyttämättä, että asianosaisten välillä 14. - 15.12.1988 solmittuja asunnonvaraussopimuksia ja niiden pohjalta laadittuja kauppakirjoja olisi hintaa koskevan ehdon osalta oikeustoimen koko sisältö, osapuolten asema oikeustointa tehtäessä ja sen jälkeen vallinneet olosuhteet huomioon ottaen pidettävä kohtuuttomina. Sen vuoksi hovioikeus hylkäsi kanteet ja vapautti yhtiön suoritusvelvollisuudesta.</p>
        <div>
          <p>Asian ovat ratkaisseet hovioikeuden jäsenet Iirola, Monica Kuhlefelt ja Mansikkamäki. Esittelijä Leena Järvilahti.</p>
        </div>
      </div>
    </div>
    <div>
      <h2 id="19940140mhaku0">MUUTOKSENHAKU KORKEIMMASSA OIKEUDESSA</h2>
      <p>Tikkasille ja heidän myötäpuolilleen myönnettiin valituslupa 10.11.1993. Valituksessaan he vaativat kanteittensa hyväksymistä.</p>
      <p>Yhtiö vastasi valitukseen.</p>
    </div>
    <div>
      <h2 id="19940140yloa0">KORKEIMMAN OIKEUDEN RATKAISU 16.12.1994</h2>
      <div>
        <h3>Pääasiaratkaisu</h3>
        <p>Perustelut</p>
        <p>Hovioikeuden tavoin Korkein oikeus toteaa, että osapuolia sitova sopimus asunto-osakkeiden kaupasta maksuhetkellä voimassa olleen hinnaston mukaisella hinnalla oli syntynyt ostajan maksaessa kaupasta varausrahan käsirahana.</p>
        <p>Kummila Oy oli kuitenkin 17.11.1988 päivätyllä kirjeellä ilmoittanut Tikkasille ja heidän myötäpuolilleen asuntojen myyntihintojen nostamisesta. Perusteeksi hintojen korottamiselle on esitetty rakentamisen siirtyminen alunperin suunnitellusta aikataulusta ja tänä aikana tapahtunut huomattava yleinen rakennuskustannusten nousu. Rakennuskustannuksia on verrattu rakennuspäätöksen tekemisen aikaiseen hintatasoon ja helmikuun 1988 hinnastoon.</p>
        <p>Kummila Oy kantaa rakennustoimintaa harjoittavana yrityksenä riskin liiketoiminnastaan. Tässä toiminnassaan sen on tullut ottaa huomioon sen käytössä olevan työvoiman vaihtumisen mahdollisuus eikä se voi siirtää kysymyksessä olevaa hanketta johtaneen työpäällikön ja siihen varatun vastaavan mestarin irtisanoutumisesta ehkä aiheutuneita vahingollisia seuraamuksia sopimuskumppaniensa kärsittäväksi. Yhtiön, joka ei ollut varannut oikeutta hinnan muutoksiin, on hinnastoja vahvistaessaan ja myyntitarjouksia tehdessään pitänyt myös osata varautua tavanomaisiin kustannusten muutoksiin. Lisäksi huoneistojen myyntihinnastoja oli helmikuun 1988 jälkeen tarkistettu ainakin 5.4., 1.7. ja 1.9.1988 lukien. Nyt kysymyksessä olevista 17 varauksesta yksi oli tehty 5.4.1988 lähtien voimassa olleen hinnaston mukaisena, kolme 1.9.1988 lähtien voimassa olleen hinnaston perusteella ja muut 1.7.1988 lähtien voimassa olleen hinnaston perusteella. Rakennuskustannusten nousun merkitystä ei siten voida arvioida helmikuun 1988 hinnaston perusteella. Jutussa on jäänyt näyttämättä, että sinä lyhyenä aikana, joka sopimusten syntymisestä oli kulunut hinnannoususta ilmoittavan kirjeen lähettämiseen, olisi tapahtunut sellaista erityisen poikkeavaa kustannustason nousua, jonka johdosta sopimuksen täyttäminen olisi käynyt yhtiölle kohtuuttomaksi siten, että yhtiö olisi voinut vaatia hinnankorotusta tai kieltäytyä rakentamisesta. Myöskään asuntojen hintojen voimakas yleinen nousu syksyllä 1988 ja sen vuoksi muuttuneet kilpailuolosuhteet eivät ole sellaisia seikkoja, jotka olisivat oikeuttaneet jo sovittujen hintojen korottamiseen. Yhtiöllä ei siten ole myöskään ollut oikeutta vaatia sitä sitovien vanhojen varaussopimusten purkamista ja uusien solmimista korkeammilla hinnoilla.</p>
        <p>Tikkaset ja heidän myötäpuolensa sekä Kummila Oy ovat kuitenkin 14. - 15.12.1988 tehneet uudet varaussopimukset. Niissä hinnat ovat olleet kihlakunnanoikeuden päätöksestä ilmenevällä tavalla alkuperäisiä korkeammat. Lisäksi asuntojen varaajat ovat uusissa sopimuksissa sitoutuneet olemaan tekemättä mitään vaatimuksia varaushinnan muutoksen johdosta.</p>
        <p>Siltä osalta kuin näillä sitoumuksilla on tarkoitettu, että asunnon varaajat luopuisivat oikeudestaan vaatia uusien varaussopimusten pätemättömäksi julistamista tai sovittelua, sitoumukset ovat oikeustoimilain oikeustoimen pätemättömyyttä ja sovittelua koskevien pakkottavien säännösten vastaisina pätemättömiä. Näin ollen sitoumukset eivät ole estäneet asuntojen varaajia vaatimasta maksettujen kauppahintojen palautusta korotettuja hintoja vastaavalta osalta sillä perusteella, että hinnankorotukset ovat näiden säännösten mukaan pätemättömiä tai siten kohtuuttomia, että korotuksia on soviteltava tai jätettävä ne kokonaan huomioon ottamatta.</p>
        <p>Ostajat ovat olleet tietoisia yhtiön asettamien uusien ehtojen kohtuuttomuudesta. Uudet sopimukset ovat kuitenkin syntyneet tuloksena heidän ja yhtiön välillä käydyistä neuvotteluista, joissa ostajia on edustanut asianajaja. Vaikka ostajille oli ilmoitettu vaihtoehtoisesta mahdollisuudesta purkaa aikaisemmat sopimukset ja saada maksamansa varausrahat korkoineen takaisin sekä siten kokonaan luopua varauksista, Tikkaset ja heidän myötäpuolensa ovat sitoutuneet uusiin sopimuksiin.</p>
        <p>Ostajien kannalta kysymys on ollut yksityisen kuluttajan olosuhteisiin nähden huomattavan suuresta hankinnasta. Tiedossa on ollut syksyllä 1988 ja siis varausten voimassa ollessa tapahtunut voimakas asuntojen hintojen nousu. Jo tämän vuoksi varauksesta luopuminen tuossa vaiheessa on ollut ostajille ilmeisen epäedullinen vaihtoehto. Yhtiö, jonka osalta on ollut kysymys osasta sen laajaa liiketoimintaa, on ilmoittanut ostajien edustajalle, että hinnankorotuksista ei luovuta ja että aikaisemmin tehtyjen varaussopimusten mukaisilla hinnoilla rakennuskohdetta ei toteutettaisi tai rakentaminen ainakin siirtyisi vielä myöhempään ajankohtaan. Yhtiö on siten asettanut koko rakennushankkeen toteuttamisen edellytykseksi uusien varaussopimusten laatimisen siitä huolimatta, että yhtiö jo tehtyjen varaussopimusten perusteella on ollut velvollinen toteuttamaan hankkeen sovituilla hinnoilla ja tämän laiminlyömisen varalta hinnanerona korvaamaan ostajien vahingot asuntojen yleisen hintatason nousemisen johdosta.</p>
        <p>Edellä esitetyn perusteella Korkein oikeus katsoo, että uudet varaussopimukset ovat syntyneet sellaisissa olosuhteissa, että ostajilla ei ehtojen kohtuuttomuudesta tietoisinakaan ole ollut mahdollisuuksia edes neuvotellen saavuttaa sellaista sopimusta, joka olisi taannut osapuolia jo sitovan aikaisemman sopimuksen mukaisen rakentamisen ilman hinnankorotuksia. Itse asiassa yhtiö on vahvempana osapuolena sanellut uusien varaussopimusten sisällön eikä kysymys ole ollut todellisista, tasavertaisten sopijakumppaneiden välillä tehdyistä, molemminpuoliseen vapaaseen harkintaan perustuvista sopimuksista. Tätä arviointia ei riitä muuttamaan se, että ostajille on tarjottu mahdollisuutta purkaa alkuperäiset varaussopimukset ja saada maksamansa varausrahat korkoineen takaisin - tämä vaihtoehto kun ei olisi antanut heille mitään hyvitystä asuntojen yleisen hintatason nousemisesta -niin kuin ei sekään, että yhtiö on ostajien vaatimuksesta neuvottelujen tuloksena osaksi luopunut hinnankorotusvaatimuksistaan.</p>
        <p>Tämän vuoksi uusia varaussopimuksia ja niiden perusteella tehtyjä kauppakirjoja hinnankorotusten osalta on oikeustoimen koko sisältö, osapuolten asema oikeustointa tehtäessä ja sen jälkeen vallinneet olosuhteet huomioon ottaen pidettävä oikeustoimilain 36 §:ssä tarkoitetulla tavalla kohtuuttomina. Hinnankorotukset on siten jätettävä huomioon ottamatta.</p>
        <p>Näillä ja muutoin kihlakunnannoikeuden päätöksessä mainituilla perusteilla Korkein oikeus on ratkaissut asian tuomiolauselmasta ilmenevällä tavalla.</p>
        <p>Tuomiolauselma</p>
        <p>Hovioikeuden tuomio kumotaan ja asia jätetään kihlakunnanoikeuden päätöksen lopputuloksen varaan.</p>
        <div>
          <p>Asian ovat ratkaisseet presidentti Heinonen sekä oikeusneuvokset Haarmann (eri mieltä), Paasikoski, Krook ja Hidén. Esittelijä Raimo Kyllästinen.</p>
        </div>
      </div>
      <div>
        <h3>Esittelijän mietintö ja eri mieltä olevan jäsenen lausunto</h3>
        <p>Vanhempi oikeussihteeri Kyllästinen: Hovioikeuden tuomiota ei muutettane.</p>
        <p>Oikeusneuvos Haarmann: Hyväksyn mietinnön.</p>
      </div>
    </div>
  </finlex:content>
</finlex:document>
