<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940036</dcterms:identifier>
  <finlex:ecliIdentifier>ECLI:FI:KKO:1994:36</finlex:ecliIdentifier>
  <dcterms:title>KKO:1994:36</dcterms:title>
  <dcterms:description>
    <p>
      <strong>Vekseli</strong>
    </p>
  </dcterms:description>
  <finlex:registerNumber>S93/674</finlex:registerNumber>
  <dcterms:date pvm="19940112">1994-01-12</dcterms:date>
  <finlex:fileCopyNumber>1815</finlex:fileCopyNumber>
  <dcterms:issued pvm="19940511">1994-05-11</dcterms:issued>
  <dcterms:abstract>
    <p>Tavarantoimittajalla oli oikeus erääntymispäivän osalta täydentää tavaransaajalta tavaraluottojen maksamisen vakuudeksi saamansa vekseli, jonka erääntymispäivä oli jätetty avoimeksi. Tällaista näytettäessä maksettavaa vekseliä ei liikesuhteen jatkuessa ollut esitettävä maksettavaksi vuoden kuluessa asettamispäivästä.</p>
  </dcterms:abstract>
  <p>VekseliL 2 § 2 mom</p>
  <p>VekseliL 34 §</p>
  <dcterms:tableOfContents>
    <a href="19940036aloa0">ASIAN KÄSITTELY ALEMMISSA OIKEUKSISSA</a>
    <a href="19940036mhaku0">MUUTOKSENHAKU KORKEIMMASSA OIKEUDESSA</a>
    <a href="19940036yloa0">KORKEIMMAN OIKEUDEN RATKAISU 11.5.1994</a>
  </dcterms:tableOfContents>
  <finlex:content id="s19940036.kko">
    <div>
      <h2 id="19940036aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Kankaanpään kihlakunnanoikeudessa</h3>
        <p>Oy Kontino Ab kertoi Toivo Lepistöä vastaan ajamassaan kanteessa, että se oli toimittanut Kankaanpään Teräs Oy:lle tavaraa. Tavarantoimituksia varten Oy Kontino Ab:lle oli annettu Tapio Laitilan 16.10.1984 Kankaanpäässä asettama ja Lepistön siirtämä vakuusvekseli, määrältään 20 000 markkaa. Oy Kontino Ab oli myöntänyt Kankaanpään Teräs Oy:lle tavaraluottoa mainitun vakuuden puitteissa. Kankaanpään Teräs Oy oli 4.9.1991 asetettu konkurssiin.</p>
        <p>Tämän vuoksi Oy Kontino Ab vaati, että Lepistö velvoitetaan suorittamaan sille vekselin määrä 20 000 markkaa 16 prosentin korkoineen 20.6.1991 lukien.</p>
      </div>
      <div>
        <h3>Vastaus</h3>
        <p>Lepistö kiisti kanteen ja vaati sen hylkäämistä.</p>
        <p>Yhtiö, jolle toimitettujen tavaroiden vakuudeksi vekseli oli annettu, oli 29.6.1979 kaupparekisteriin merkitty Kankaanpään Teräs Oy, jonka nimi oli 1.11.1984 tehdyllä sopimuksella muutettu Pansia Oy:ksi. Rekisteröinti oli tapahtunut 28.3.1985. Kankaanpään Teräs Oy -niminen osakeyhtiö, joka oli perustettu 1.11.1984 ja merkitty kaupparekisteriin 28.3.1985, oli identiteetiltään eri yhtiö kuin se, jonka velan vakuudeksi vekseli oli annettu. Pansia Oy oli suorittanut kaikki velvoitteensa Oy Kontino Ab:lle, joten vakuusvekseliksi nimitettyä asiakirjaa ei voitu käyttää velkomuksen perusteena Lepistöä kohtaan.</p>
        <p>Vekseli, joka oli asetettu 16.10.1984, oli ollut erääntymispäivältään avoin eli erääntynyt vekselilain 2 §:n 2 momentin perusteella näytettäessä. Tällainen vekseli oli esitettävä maksettavaksi vuoden kuluttua asettamispäivästä. Vekselioikeus oli siten vanhentunut. Vekseli oli viimeistään erääntynyt Oy Kontino Ab:n 13.11.1991 Lepistölle lähettämän kirjeen perusteella kahdeksan päivän kuluessa kirjeen päiväyksestä eikä sitä oltu tämän jälkeen protestoitu.</p>
      </div>
      <div>
        <h3>Kihlakunnanoikeuden päätös 8.4.1992</h3>
        <p>Kihlakunnanoikeus lausui selvitetyksi, että 29.6.1979 perustettu Kankaanpään Teräs Oy oli antanut tavarantoimittajalleen Oy Kontino Ab:lle vakuudeksi kanteessa tarkoitetun vekselin, jonka siirtäjänä oli ollut Lepistö. Velallisyhtiön toiminimen muutos Pansia Oy:ksi oli rekisteröity 28.3.1985. Yhtiösopimuksella 1.11.1984 oli perustettu 28.3.1985 rekisteröity Kankaanpään Teräs Oy -niminen yhtiö. Mainitussa yhtiösopimuksessa oli muun muassa kohdassa 5 sovittu, että "myyntisaamiset 1.10.1984 mennessä toimitetuista tavaroista kuuluvat entiselle yhtiölle samoin 31.10.1984 mennessä aiheutuneet ostovelat tavaroiden ja palvelusten ostoista". Yhtiösopimuksessa oli päätetty vanhan yhtiönimen muutoksesta ja uuden yhtiön perustamisesta.</p>
        <p>Oy Kontino Ab oli ilmoittanut, ettei sillä ollut ollut tietoa yhtiön identiteetin muutoksista ennen kuin mainittu sopimus oli lähetetty sille tiedoksi 4.9.1991, jolloin kysymyksessä olevaa eräpäivältään avointa vekseliä oli aiottu käyttää Oy Kontino Ab:n saatavien perimiseksi uudelta Kankaanpään Teräs Oy:ltä. Mainittu yhtiö oli lähettänyt sopimuksen tiedoksi Oy Kontino Ab:lle nimenomaan siinä tarkoituksessa, ettei vekseliä voitaisi käyttää tämän uuden yhtiön saatavien vakuutena.</p>
        <p>Jutussa oli selvitetty, että vekselin eräpäivä oli ollut avoin, kun Oy Kontino Ab oli lähettänyt sen perimistoimia varten asianajotoimistolle. Lepistön puolesta 27.11.1991 Oy Kontino Ab:lle lähetetyllä kirjeellä oli nimenomaisesti kielletty vekselin täydentäminen eräpäivällä. Vekselin eräpäiväksi oli kuitenkin haasteen tiedoksiannon jälkeen merkitty 6.2.1992 ja se oli protestoitu 7.2.1992. Selvittämättä oli jäänyt kuka oli täydentänyt vekselin.</p>
        <p>Kihlakunnanoikeus katsoi, ettei Oy Kontino Ab:llä enää 6.2.1992 ollut ollut mahdollisuutta yksipuolisesti täydentää vekseliä, koska velallisen identiteetin muutos oli viimeistään 4.9.1991 todisteellisesti tullut sen tietoon. Oy Kontino Ab:n ja alkuperäisen vekselivelallisen oletetulla sopimuksella Oy Kontino Ab:n oikeudesta vekselin täydentämiseen ei tämän jälkeen ollut enää merkitystä.</p>
        <p>Vekseli oli ollut vekselilain 2 §:n 2 momentin perusteella näytettäessä erääntyvä vekseli, joka siten olisi vekselilain 34 §:n 1 momentin nojalla tullut esittää maksettavaksi vuoden kuluessa asettamispäivästä. Kanne oli siten vekselijuttuna vanhentunut.</p>
        <p>Oy Kontino Ab ei ollut myöskään näyttänyt, että Lepistö muulla perusteella olisi edelleen vastuussa Oy Kontino Ab:lle siitä velkasuhteesta, jonka vakuudeksi vekseli oli laadittu.</p>
        <p>Tämän vuoksi kihlakunnanoikeus hylkäsi kanteen.</p>
      </div>
      <div>
        <h3>Turun hovioikeuden tuomio 15.2.1993</h3>
        <p>Oy Kontino Ab valitti hovioikeuteen.</p>
        <p>Hovioikeus katsoi selvitetyksi, että alunperin Oy Kontino Ab:llä oli ollut hallussaan Tapio Laitilan asettama Kankaanpään Teräs Oy:n hyväksymä erääntymispäivän osalta avoin vekseli, johon Lepistö oli merkitty siirtäjäksi.</p>
        <p>Oy Kontino Ab:n kanne perustui tavarantoimituksiin 28.3.1985 kaupparekisteriin merkitylle Kankaanpään Teräs Oy:lle.</p>
        <p>Lepistö oli kiistänyt kanteen sekä lausunut, että vekseli oli annettu 29.6.1979 kaupparekisteriin merkitylle Kankaanpään Teräs Oy:lle suoritettujen tavarantoimitusten vakuudeksi. Tämän yhtiön toiminimi oli myöhemmin muutettu Pansia Oy:ksi.</p>
        <p>Jutussa oli esitetty 1.11.1984 päivätty sopimus, jonka Lepistö oli allekirjoittanut sekä vanhan että uuden Kankaanpään Teräs Oy -nimisen yhtiön puolesta. Sopimuksesta ilmeni lisäksi, että uusi Kankaanpään Teräs Oy oli perustettu jatkamaan vanhan Kankaanpään Teräs Oy:n toimintaa. Oy Kontino Ab oli jutussa lisäksi ilmoittanut, että Kankaanpään Teräs Oy:n asiakassuhteet olivat jatkuneet ennallaan ja että Lepistö oli ollut koko ajan mukana Kankaanpään Teräs Oy -nimisen yhtiön toiminnassa. Lepistö ei ollut näitä ilmoituksia kiistänyt.</p>
        <p>Todistaja Anne Björk oli kertonut olleensa vuoden 1991 keväällä puhelinyhteydessä 28.3.1985 kaupparekisteriin merkityn Kankaanpään Teräs Oy:n toimitusjohtajaan Tapio Laitilaan. Puhelinkeskustelu oli liittynyt tilanteeseen, jossa Oy Kontino Ab:n taholta oli harkittu tavarantoimitusten keskeyttämistä Kankaanpään Teräs Oy:lle sen maksuvaikeuksien vuoksi. Tällöin Laitila oli, itsekin yhtenä vekselivelallisena, vedonnut puheena olevaan vekseliin vakuutena. Tällöin oli sovittu, että tavarantoimitukset jatkuivat, ja oli laadittu maksusuunnitelma.</p>
        <p>Pelkästään itsekin vekselivelallisena olevan Laitilan todistaja Björkille lausuman perusteella ei ollut edellä mainitun yhtiösopimuksen laatimisen ja vekselin asettamisen ajallisesta yhteydestä huolimatta näytetty, että vekseli olisi annettu 28.3.1985 kaupparekisteriin merkityn Kankaanpään Teräs Oy:n ja Oy Kontino Ab:n välisen velkasuhteen vakuudeksi Lepistöä sitovalla tavalla. Laitila vekselin asettajana ei myöskään ollut kelpoinen pitentämään vekselilain 34 §:n 1 momentissa säädettyä määräaikaa Lepistön vahingoksi.</p>
        <p>Näillä ja kihlakunnanoikeuden mainitsemilla perusteilla hovioikeus ei muuttanut kihlakunnanoikeuden päätöstä.</p>
        <div>
          <p>Asian ovat ratkaisseet hovioikeuden jäsenet Brunila, Aarola ja Leinonen. Esittelijä Pekka Määttä (mietintö).</p>
        </div>
        <p>Vt. viskaali Määtän mietintö</p>
        <p>Perustelut</p>
        <p>Alunperin Oy Kontino Ab:llä on ollut hallussaan Tapio Laitilan asettama Kankaanpään Teräs Oy:n hyväksymä erääntymispäivän osalta avoin vekseli, johon Toivo Lepistö on merkitty siirtäjäksi.</p>
        <p>Oy Kontino Ab:n kanne on perustunut tavarantoimituksiin 28.3.1985 kaupparekisteriin merkitylle Kankaanpään Teräs Oy:lle. Kantajan mukaan näiden tavarantoimitusten vakuudeksi edellä mainittu 16.10.1984 annettu vekseli oli annettu.</p>
        <p>Lepistö on kiistänyt kanteen sekä on lausunut, että vekseli oli annettu 29.6.1979 kaupparekisteriin merkitylle Kankaanpään Teräs Oy:lle suoritettujen tavarantoimitusten vakuudeksi. Tämän yhtiön toiminimi on myöhemmin muutettu Pansia Oy:ksi.</p>
        <p>Jutussa on esitetty 1.11.1984 päivätty sopimus, jonka Lepistö on allekirjoittanut sekä vanhan että uuden Kankaanpään Teräs Oy -nimisen yhtiön puolesta. Sopimuksesta ilmenee lisäksi, että uusi Kankaanpään Teräs Oy on perustettu jatkamaan vanhan Kankaanpään Teräs Oy:n toimintaa. Oy Kontino Ab on jutussa lisäksi ilmoittanut, että Kankaanpään Teräs Oy:n asiakassuhteet ovat jatkuneet ennallaan ja että Lepistö on ollut koko ajan mukana Kankaanpään Teräs Oy -nimisen yhtiön toiminnassa. Lepistö ei ole näitä ilmoituksia kiistänyt.</p>
        <p>Todistaja Anne Björk on kertonut olleensa vuoden 1991 keväällä puhelinyhteydessä 18.3.1985 kaupparekisteriin merkityn Kankaanpään Teräs Oy:n toimitusjohtajaan Tapio Laitilaan. Puhelinkeskustelu oli liittynyt tilanteeseen, jossa Oy Kontino Ab:n taholta oli harkittu tavarantoimitusten keskeyttämistä Kankaanpään Teräs Oy:lle sen maksuvaikeuksien vuoksi. Tällöin Laitila oli, itsekin yhtenä vekselivelallisena, vedonnut puheena olevaan vekseliin vakuutena. Tällöin oli sovittu, että tavarantoimitukset jatkuvat ja oli laadittu maksusuunnitelma.</p>
        <p>Edellä kerrotun perusteella, erityisesti huomioon ottaen edellä mainitun yhtiösopimuksen laatimisen sekä vekselin asettamisen välisen ajallisen yhteyden, todistaja Björkin kertomuksen ja sen, että Oy Kontino Ab:n ja Kankaanpään Teräs Oy -nimisen yhtiön liikesuhde on keskeytyksittä jatkunut aina yhtiön konkurssiin saakka Lepistön toimiessa koko ajan sen palveluksessa, jutussa on näytetty, että vekseli on annettu 28.3.1985 kaupparekisteriin merkityn Kankaanpään Teräs Oy:n ja Oy Kontino Ab:n välisen velkasuhteen vakuudeksi.</p>
        <p>Alunperin erääntymispäivän osalta avoimena annettu vekseli on myöhemmin täydennetty. Lepistö ei ole näyttänyt, että vekseli olisi täydennetty siten sopimuksen vastaisesti, ettei Oy Kontino Ab:llä olisi oikeutta vaatimaansa suoritukseen. Vekseliin on myöhemmin erääntymispäiväksi merkitty 6.2.1992. Kun protesti on otettu 7.2.1992, on protestointi tapahtunut laillisessa ajassa. Maksettavaksi erääntynyt vekseli on edelleen maksamatta.</p>
        <p>Vekselilain 48 §:n mukaan vekselin haltijalla on oikeus saada maksettavaksi erääntyneelle vekselin määrälle kuuden prosentin vuotuinen korko eräpäivästä lukien. Oy Kontino Ab:n vaatimus on ylimeneviltä osin hylättävä.</p>
        <p>Tuomiolauselma</p>
        <p>Hovioikeus kumonnee kihlakunnanoikeuden päätöksen.</p>
        <p>Hovioikeus velvoittanee Lepistön suorittamaan Oy Kontino Ab:lle alkuperäistä Tapio Laitilan 16.10.1984 asettamaa ja Kankaanpään Teräs Oy:n hyväksymää 6.2.1992 maksettavaksi erääntynyttä vekseliä vastaan 20 000 markkaa 6 prosentin vuotuisine korkoineen 6.2.1992 lukien.</p>
      </div>
    </div>
    <div>
      <h2 id="19940036mhaku0">MUUTOKSENHAKU KORKEIMMASSA OIKEUDESSA</h2>
      <p>Oy Kontino Ab:lle myönnettiin valituslupa. Valituksessaan Oy Kontino Ab toisti aikaisemmin tekemänsä vaatimukset.</p>
      <p>Lepistö vastasi valitukseen.</p>
    </div>
    <div>
      <h2 id="19940036yloa0">KORKEIMMAN OIKEUDEN RATKAISU 11.5.1994</h2>
      <div>
        <h3>Perustelut</h3>
        <p>Oy Kontino Ab on Kankaanpään Teräs Oy:lle antamansa tavaraluoton vakuudeksi saanut haltuunsa Tapio Laitilan 16.10.1984 asettaman ja Kankaanpään Teräs Oy:n hyväksymän vekselin, jonka siirtäjinä ovat olleet Tapio Laitila ja Kankaanpään Teräs Oy:n hallituksen puheenjohtaja Toivo Lepistö, joka siten on merkinnyt vekseliin ns. peitellyn vekselitakauksen. Vekselin erääntymispäivä on jätetty avoimeksi. Vekseli, jonka erääntymisaikaa ei ole ilmaistu, katsotaan vekselilain 2 §:n 2 momentin mukaan näytettäessä maksettavaksi. Saman lain 34 §:n 1 momentin mukaan tällainen vekseli on esitettävä maksettavaksi vuoden kuluessa asettamispäivästä. Kun vekseli, jonka erääntymisaikaa ei ole ilmaistu, annetaan tavaraluoton maksamisen vakuudeksi, asianosaisten voidaan olettaa tarkoittaneen vekselin olevan voimassa niin kauan kuin tavarantoimitukset jatkuvat, jollei muuta näytetä sovitun. Tällaisessa tilanteessa ei ole tarkoitettu, että vekseli esitetään maksettavaksi vuoden kuluessa asettamispäivästä. Peitellyn vekselitakauksen antaneen vastuu vekselistä lakkaa vasta sen jälkeen, kun vekseli on palautettu.</p>
        <p>Oy Kontino Ab:n tavarantoimitukset sekä 29.6.1979 kaupparekisteriin merkitylle Kankaanpään Teräs Oy:lle että sen toimintaa jatkamaan 1.11.1984 tehdyllä sopimuksella perustetulle, 28.3.1985 kaupparekisteriin merkitylle samannimiselle yhtiölle ovat jatkuneet keskeytyksettä jälkimmäisen yhtiön toiminnan alkamisen jälkeenkin. Lepistö ei ole kiistänyt Oy Kontino Ab:n ilmoitusta siitä, että hän on osallistunut sekä 29.6.1979 että 28.3.1985 kaupparekisteriin merkityn Kankaanpään Teräs Oy:n toimintaan.</p>
        <p>Lepistö ei ole näyttänyt, että asianosaiset olisivat sopineet siitä, että 16.10.1984 asetettu vekseli olisi ollut voimassa vain 1.11.1984 saakka, jolloin 28.3.1985 kaupparekisteriin merkitty Kankaapään Teräs Oy on ryhtynyt jatkamaan aikaisemman Kankaanpään Teräs Oy:n toimintaa. Oy Kontino Ab:n ja Kankaanpään Teräs Oy:n liikesuhde on koko sen ajan, kun tavarantoimitukset ovat jatkuneet, pysynyt samanlaisena. Vekseli on siten ollut vakuutena Oy Kontino Ab:n tavarantoimituksista Kankaanpään Teräs Oy:lle siitä riippumatta, mitä viimeksi mainitussa yhtiössä on sen sisäisistä järjestelyistä sovittu.</p>
        <p>Edellä selostetut seikat huomioon ottaen vekselin täydentäminen ei ole tapahtunut Oy Kontino Ab:n ja Kankaanpään Teräs Oy:n sopimuksen vastaisesti.</p>
        <p>Kun vekselin erääntymispäiväksi on merkitty 6.2.1992 ja protesti toimitettu seuraavana päivänä, ei vekselisaatava ole myöskään vanhentunut. Lepistö on siten vekselin siirtäjänä vastuussa vekselin maksamisesta.</p>
        <p>Vekselin haltijalla on vekselilain 48 §:n 1 momentin 2 kohdan mukaan oikeus saada maksettavaksi erääntyneelle vekselin määrälle kuuden prosentin vuotuinen korko eräpäivästä lukien.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja kihlakunnanoikeuden päätös kumotaan.</p>
        <p>Lepistö velvoitetaan suorittamaan Oy Kontino Ab:lle, saadessaan Tapio Laitilan 16.10.1984 asettaman, Kankaanpään Teräs Oy:n hyväksymän ja 6.2.1992 maksettavaksi erääntyneen alkuperäisen vekselin takaisin, 20 000 markkaa 6 prosentin korkoineen 6.2.1992 lukien.</p>
        <div>
          <p>Asian ovat ratkaisseet oikeusneuvokset Riihelä, Tulenheimo-Taki, Taipale, Möller ja Pellinen. Esittelijä Eero Takkunen.</p>
        </div>
      </div>
    </div>
  </finlex:content>
</finlex:document>
