<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940003</dcterms:identifier>
  <finlex:ecliIdentifier>ECLI:FI:KKO:1994:3</finlex:ecliIdentifier>
  <dcterms:title>KKO:1994:3</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen lakkaaminen</span>
      <span>Liikkeen luovutus</span>
    </p>
  </dcterms:description>
  <finlex:registerNumber>S92/1582</finlex:registerNumber>
  <dcterms:date pvm="19931104">1993-11-04</dcterms:date>
  <finlex:fileCopyNumber>69</finlex:fileCopyNumber>
  <dcterms:issued pvm="19940117">1994-01-17</dcterms:issued>
  <dcterms:abstract>
    <p>Kysymys siitä, oliko luovutuksensaajalla ollut liikkeen luovutuksesta johtuva perusteltu syy irtisanoa työntekijän työsopimus.</p>
  </dcterms:abstract>
  <p>TSL 40 § 2 mom (723/88)</p>
  <dcterms:tableOfContents>
    <a href="19940003aloa0">ASIAN KÄSITTELY ALEMMISSA OIKEUKSISSA</a>
    <a href="19940003mhaku0">MUUTOKSENHAKU KORKEIMMASSA OIKEUDESSA</a>
    <a href="19940003yloa0">KORKEIMMAN OIKEUDEN RATKAISU 17.1.1994</a>
  </dcterms:tableOfContents>
  <finlex:content id="s19940003.kko">
    <div>
      <h2 id="19940003aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Kemin kihlakunnanoikeudessa</h3>
        <p>Eeva Saari on Timo Dianoffille 16.8.1991 tiedoksi toimitetun haasteen nojalla lausunut, että hän oli toiminut Keminmaan Tennishallissa työsuhteessa muun muassa kahvion hoitajana Avoin Yhtiö Keminmaan Kuntopaikan palveluksessa 1.3.1989 lukien. Uudelleen järjestelyjen seurauksena osa avoimen yhtiön liiketoiminnasta tennishallissa oli siirtynyt Dianoffille vuoden 1991 alussa. Saaren työsuhde oli avoimen yhtiön suorittaman irtisanomisen johdosta päättynyt 3.3.1991. Saari on katsonut, että avoimen yhtiön ja Dianoffin välillä oli tapahtunut liikkeen luovutus. Avoimella yhtiöllä ei ollut ollut oikeutta irtisanoa Saaren työsopimusta, joten irtisanominen oli pätemätön. Myöskään Dianoffilla ei ollut ollut oikeutta Saaren työsopimuksen irtisanomiseen. Dianoff oli ottanut Saaren tilalle uuden työntekijän tarjoamatta Saarelle mahdollisuutta jatkaa työsuhdetta.</p>
        <p>Tämän vuoksi Saari on vaatinut, että Dianoff velvoitetaan suorittamaan hänelle irtisanomismenettelylain mukaisena korvauksena työsuhteen lainvastaisesta päättämisestä 12 kuukauden palkkaa vastaava määrä 64 596 markkaa 16 prosentin korkoineen 16.8.1991 lukien tai toissijaisesti työsopimuslain 51 §:n mukaisena korvauksena 9 kuukauden palkkaa vastaava määrä 48 447 markkaa sekä korvaamaan hänen oikeudenkäyntikulunsa korkoineen.</p>
      </div>
      <div>
        <h3>Vastaus</h3>
        <p>Dianoff on vaatinut kanteen hylkäämistä ja oikeudenkäyntikulujensa korvaamista korkoineen.</p>
      </div>
      <div>
        <h3>Kihlakunnanoikeuden päätös 28.11.1991</h3>
        <p>Kihlakunnanoikeus on katsonut selvitetyksi, että avoin yhtiö oli 3.1.1991 irtisanonut Saaren työsuhteen päättyväksi 3.3.1991. Syyksi irtisanomiseen oli ilmoitettu, että avoin yhtiö luopui tennishallin tennis-, squash- ja sulkapallopelivuorojen varausten hoitamisesta sekä kahvion pidosta ja siivouksesta. Avoin yhtiö oli 11.12.1990 tehdyllä yrittäjäsopimuksen purkamissopimuksella purkanut muun muassa sanottuja toimintoja koskeneen sopimuksen ja samana päivänä tehdyllä vuokrasopimuksella vuokrannut Keminmaa-halli Oy:ltä tennishallin toisen kerroksen tilat kuntosalia ja hierontaa varten. Dianoff oli 10.12.1990 tehdyllä sopimuksella solminut 1.1.1991 voimaan tulleen yrittäjäsopimuksen Keminmaa-halli Oy:n kanssa tennishallista.</p>
        <p>Jutussa ei ollut näytetty, että Dianoff olisi tehnyt liikkeen luovutusta koskevaa sopimusta taikka muutakaan sopimusta avoimen yhtiön kanssa. Vaikka Dianoff Keminmaahalli Oy:n kanssa tekemänsä yrittäjäsopimuksen nojalla harjoittikin 1.1.1991 alkaen samoissa tiloissa samanlaista toimintaa kuin aikaisemmin avoin yhtiö, kihlakunnanoikeus on katsonut, ettei kysymyksessä kuitenkaan ollut liikkeen luovutus avoimen yhtiön ja Dianoffin välillä. Avoin yhtiö oli 1.1.1991 alkaen lopettanut sen toiminnan, johon Saari oli palkattu. Kihlakunnanoikeus on katsonut, että Saari oli työskennellessään tennishallissa 3.3.1991 saakka ollut koko ajan avoimen yhtiön palveluksessa eikä ollut missään vaiheessa siirtynyt Dianoffin palvelukseen.</p>
        <p>Tämän vuoksi kihlakunnanoikeus on hylännyt kanteen sekä velvoittanut Saaren suorittamaan Dianoffille korvaukseksi oikeudenkäyntikuluista 11 000 markkaa 16 prosentin korkoineen 28.11.1991 lukien.</p>
      </div>
      <div>
        <h3>Rovaniemen hovioikeuden tuomio 22.9.1992</h3>
        <p>Hovioikeus, jonka tutkittavaksi Saari oli saattanut jutun, on lausunut, että Saari oli työskennellyt avoimen yhtiön palveluksessa 1.3.1989 - 3.3.1991 Keminmaan Tennishallissa avoimen yhtiön 23.1.1989 tehdyllä vuokra- ja yrittäjäsopimuksella vuokraamissa tiloissa. Hänen tehtäviinsä oli kuulunut kahvion ylläpito, tennis-, squash-, sulkapalloja kuntosalivuorojen varausten hoitaminen sekä hallin päivittäissiivous. Edellä mainitun vuokra- ja yrittäjäsopimuksen tultua puretuksi 11.12.1990 tehdyllä sopimuksella avoin yhtiö oli 31.12.1990 lopettanut tennis-, squash- ja sulkapallovuorojen varausten hoitamisen, kahvion pidon ja siivouksen hallissa.</p>
        <p>Avoin yhtiö oli 11.12.1990 tehdyllä sopimuksella vuokrannut Keminmaa-halli Oy:ltä tennishallin toisen kerroksen tilat ja jatkanut siellä kuntosali- ja hierontatoimintaa 1.1.1991 alkaen.</p>
        <p>Dianoff oli 10.12.1990 Keminmaa-halli Oy:n kanssa allekirjoittamansa yrittäjäsopimuksen perusteella 1.1.1991 ryhtynyt jatkamaan hallin ensimmäisessä kerroksessa avoimen yhtiön aikaisemmin harjoittamaa pelikenttien vuokrausta ja kahvion pitoa. Sanotun yrittäjäsopimuksen mukaan hallin siivous oli siirtynyt Dianoffille.</p>
        <p>Avoin yhtiö oli 3.1.1991 irtisanonut Saaren työsuhteen päättyväksi 3.3.1991.</p>
        <p>Todistaja Esa Utriainen oli kertonut, että hän oli oman yrityksensä kautta isännöinyt Keminmaan Tennishallia. Hallin alakerrassa oli kaksi tenniskenttää, neljä squashkenttää ja kahvio sekä yläkerrassa kuntosali, hierontatilat ja sosiaalitilat. Avoimen yhtiön yhtiömies Markku Särkipaju oli vuoden 1990 loppupuolella ilmoittanut haluavansa irrottautua tennishallin pelipuolesta ja siirtyä hoitamaan pelkästään hierontatoimintaa. Särkipaju oli halunnut toisen henkilön hoitamaan tennishallin pelipuolta. Särkipaju oli ilmoittanut Utriaiselle 2.11.1990, että Dianoff oli tulossa hoitamaan hallin pelipuolta. Utriainen oli käynyt 8.11.1990 Kemissä neuvottelemassa tennishallin toiminnasta. Tuolloin oli tultu siihen tulokseen, että Dianoff hoiti hallin pelipuolen ja Särkipaju hierontapuolen hallin yläkerrassa. Utriainen oli tehnyt sopimukset avoimen yhtiön ja Dianoffin kanssa. Dianoffin ja Keminmaa-halli Oy:n välillä 10.12.1990 tehty yrittäjäsopimus oli koskenut tennishallin alakerran pelitiloja ja kahviota. Avoimen yhtiön ja Keminmaa-halli Oy:n välillä 11.12.1990 tehty vuokrasopimus oli koskenut hallin toisen kerroksen tiloja eli kuntosalia ja hierontatiloja. Vanha yrittäjäsopimus avoimen yhtiön kanssa oli purettu, koska yhtiö ei ollut halunnut enää toimia alakerrassa.</p>
        <p>Utriaisen kertomuksen perusteella hovioikeus on katsonut selvitetyksi, että avoin yhtiö ja Dianoff olivat keskenään yhteisymmärryksessä sopineet sellaisesta avoimen yhtiön toiminnan osan luovuttamisesta Dianoffille, joka oli tosiasiallisesti toteutunut Keminmaa-halli Oy:n ja Dianoffin välisellä sopimusjärjestelyllä. Dianoffille oli luovutettu hallin alakerrassa sijaitsevien pelikenttien vuokraustoiminta, kahvion pito ja hallin siivous. Luovutettu osa avoimen yhtiön liiketoiminnasta muodosti itsenäisen ja toiminnallisen kokonaisuuden. Luovutuksen vaikutukset Saaren työsuhteeseen määräytyivät työsopimuslain 7 §:n 2 ja 3 momentin sekä 40 §:n liikkeen luovutusta koskevien säännösten mukaan. Ensiksi mainitun lainkohdan mukaan avoimen yhtiön oikeudet ja velvollisuudet olivat luovutetun liikkeenosan osalta välittömästi siirtyneet Dianoffille.</p>
        <p>Pääosa Saaren työtehtävistä oli kuulunut Dianoffille luovutettuun liiketoiminnan osaan. Saari oli ilmoittanut, että Dianoffin aloitettua liiketoiminnan harjoittamisen hän ja Dianoff olivat yhdessä tehneet hänelle aikaisemmin kuuluneita töitä. Saaren oli katsottava näiden töiden osalta siirtyneen työskentelemään Dianoffin johdon ja valvonnan alaisena, vaikka hän oli tehnyt jossain määrin myös avoimen yhtiön töitä ja vaikka avoin yhtiö oli maksanut hänen palkkansa irtisanomisajalta. Kun Saaren kanssa ei ollut tehty luovutuksen yhteydessä uutta työsopimusta, hänen työsuhteensa olisi tullut luovutuksen jälkeen jatkua entisellään Dianoffin palveluksessa.</p>
        <p>Avoin yhtiö oli irtisanonut Saaren työsopimuksen kahden päivän kuluttua luovutuksesta. Irtisanomisperusteena oli ollut se, että avoimen yhtiön työt vähenivät oleellisesti sen luopuessa liiketoiminnan harjoittamisesta Dianoffille luovutetulta osalta. Dianoff oli Saaren ilmoituksen mukaan, jota ei ollut väitetty vääräksi, ottanut uuden työntekijän tekemään Saarelle kuuluneita töitä.</p>
        <p>Hovioikeus on katsonut, että avoimen yhtiön ja Dianoffin välisillä Saaren työsuhdetta koskeneilla järjestelyillä ei ollut voitu heikentää Saarelle työsopimuslain 40 §:n 2 momentin mukaan liikkeen luovutuksen yhteydessä kuulunutta irtisanomissuojaa. Saaren irtisanomiseen Dianoffille luovutetun liikkeenosan palveluksesta ei ollut ollut sanotussa lainkohdassa tarkoitettua luovutuksesta johtunutta perusteltua syytä. Dianoff oli työsopimuksen irtisanomismenettelystä annetun lain (124/84) 19 §:n mukaan velvollinen maksamaan Saarelle korvausta työsopimuksen perusteettomasta irtisanomisesta. Ottaen huomioon työsuhteen kestoaika, Saaren arvioitu ansionmenetys, hänen ikänsä ja mahdollisuutensa saada myöhemmin ammattiaan vastaavaa työtä, Dianoffin oli maksettava Saarelle työsopimuksen irtisanomismenettelystä annetun lain mukaista korvausta kuuden kuukauden palkkaa vastaava määrä.</p>
        <p>Edellä mainituilla perusteilla hovioikeus on kumonnut kihlakunnanoikeuden päätöksen ja vapauttanut Saaren suorittamasta Dianoffille oikeudenkäyntikuluja 11 000 markkaa korkoineen.</p>
        <p>Dianoff on velvoitettu maksamaan Saarelle korvaukseksi perusteettomasta irtisanomisesta kuuden kuukauden palkkaa vastaava määrä 32 298 markkaa 16 prosentin korkoineen 16.8.1991 lukien ja korvaukseksi oikeudenkäyntikuluista jutussa, vaatimukset enemmälti hyläten, 10 000 markkaa 16 prosentin korkoineen hovioikeuden tuomion antopäivästä lukien.</p>
        <div>
          <p>Asian ovat ratkaisseet hovioikeuden jäsenet Supponen, Kankkunen ja Unkila. Esittelijä Marja Pirinen.</p>
        </div>
      </div>
    </div>
    <div>
      <h2 id="19940003mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 19.1.1993. Dianoff on vaatinut, että hovioikeuden tuomio kumotaan ja asia jätetään kihlakunnanoikeuden päätöksen varaan. Toissijaisesti Dianoff on vaatinut, että hänen maksuvelvollisuuttaan kohtuullistetaan. Lisäksi Dianoff on vaatinut, että Saari velvoitetaan korvaamaan hänen oikeudenkäyntikulunsa myös hovioikeudessa ja Korkeimmassa oikeudessa korkoineen.</p>
      <p>Saari on antanut pyydetyn vastauksen ja vaatinut oikeudenkäyntikulujensa korvaamista.</p>
      <p>Korkein oikeus on toimittanut jutussa suullisen käsittelyn 4.11.1993.</p>
    </div>
    <div>
      <h2 id="19940003yloa0">KORKEIMMAN OIKEUDEN RATKAISU 17.1.1994</h2>
      <div>
        <h3>Perustelut</h3>
        <p>Dianoff on Keminmaa-halli Oy:n kanssa 10.12.1990 tekemänsä yrittäjäsopimuksen perusteella 1.1.1991 alkaen jatkanut pelikenttien varausten hoitamista, kahvion pitoa ja sanottujen tilojen siivousta samoissa osakeyhtiön omistamissa tennishallin tiloissa, joissa avoin yhtiö oli tekemänsä yrittäjäsopimuksen perusteella aikaisemmin harjoittanut samaa toimintaa. Dianoffin ja osakeyhtiön välisessä yrittäjäsopimuksessa on sovittu paitsi tilojen vuokraamisesta myös muun muassa Dianoffille maksettavista provisioista, siivouksesta maksettavasta kuukausikorvauksesta ja mainosten myynnistä sekä hinnoittelusta, tulostavoitteista ja markkinoinnista. Avoimen yhtiön kanssa tehty yrittäjäsopimus on 11.12.1990 purettu päättymään 31.12.1990, ja avoin yhtiö on 11.12.1990 solminut Keminmaa-halli Oy:n kanssa pelkän vuokrasopimuksen tennishallin kuntosali- ja hierontatiloista. Avoin yhtiö, Dianoff ja osakeyhtiö ovat yhteisymmärryksessä päätyneet siihen, että avoin yhtiö lopettaa yrittäjäsopimukseen perustuvan pelikenttien varausten hoitamisen, kahvion pidon ja siivouksen sekä että Dianoff jatkaa samasta ajankohdasta sanottua toimintaa alakerrassa ja avoin yhtiö kuntosali- ja hierontatoimintaa yläkerrassa.</p>
        <p>Avoimelta yhtiöltä on mainituilla sopimusjärjestelyillä siirtynyt Dianoffille yrittäjäsopimuksen mukainen liiketoiminta, joka on muodostanut itsenäisen toiminnallisen kokonaisuuden. Tämä merkitsee, että on tapahtunut liikkeen luovuttaminen työsopimuslain 7 §:n 2 momentissa tarkoitetulla tavalla.</p>
        <p>Saari on suullisessa käsittelyssä Korkeimmassa oikeudessa kertonut, että avoimessa yhtiössä ei ollut hänen lisäkseen ollut muita työntekijöitä. Saari oli hoitanut yksin pelikenttien varaukset ja kahvion. Irtisanomisen jälkeen Saari oli edelleen suorittanut samoja tehtäviä hallin alakerrassa. Hän oli hoitanut myös avoimen yhtiön asiakkaiden ajanvaraukset. Saari oli opettanut Dianoffille työt ja he olivat yhdessä tehneet töitä. Dianoff on suullisessa käsittelyssä kertonut, että Saari oli näyttänyt hänelle, miten työt tehtiin. Saari oli irtisanomisaikana työskennellyt kahviotilassa, jossa avoimella yhtiöllä ja Dianoffilla oli kummallakin ollut oma kassa. Dianoffin suullisessa käsittelyssä kertoman mukaan kuntosalin käyttäjiä oli ollut paljon ja he olivat suorittaneet maksut kahviossa olleeseen avoimen yhtiön kassaan.</p>
        <p>Korkein oikeus katsoo selvitetyksi, että liikkeen luovutuksen jälkeen Saari on edelleen suorittanut hänelle aikaisemmin kuuluneita tehtäviä. Pääosa työtehtävistä on liittynyt luovutetun liikkeen osan toimintaan. Tältä osalta Saari on työskennellyt Dianoffin lukuun tämän johdon ja valvonnan alaisena, ja avoimen yhtiön velvollisuudet Saaren työnantajana ovat mainitun 7 §:n 2 momentin nojalla siirtyneet Dianoffille. Saaren työsuhde on päättynyt siten, että avoimen yhtiön irtisanottua Saaren työsopimuksen Dianoff ei ole irtisanomisajan kuluttua umpeen tarjonnut enää työtä Saarelle.</p>
        <p>Dianoffin tarkoituksena on ollut hoitaa yrityksensä toiminta omalla työpanoksellaan Saaren työpanoksen sijaan. Kun pelihalli on ollut auki arkisin klo 8.00 - 22.00 sekä lauantaisin klo 9.00 - 18.00 ja sunnuntaisin klo 10.00 - 22.00, Dianoff oli yrityksessään jonkin aikaa työskenneltyään kuitenkin todennut, että yrityksen hoitaminen yksin oli ollut ajallisesti aivan liian sitovaa. Tämän vuoksi hän ei pystynyt hoitamaan yritystään yksin. Dianoff oli tiedustellut työvoimatoimistosta mahdollisuutta palkata työllisyysvaroilla työntekijä. Dianoffilla on sitten helmi- tai maaliskuusta 1991 alkaen ollut palveluksessaan työntekijä, jonka palkkaamiseen hän on saanut työllistämistukea 156 markkaa päivässä. Dianoffin itsensä maksettavaksi on työntekijän palkasta jäänyt noin 100 markkaa päivältä. Työsuhde on päättynyt kesäkuun puolivälissä, koska Dianoff ei kertomansa mukaan ollut pystynyt maksamaan omaa osuuttaan palkkauksesta. Kesän halli on ollut kiinni. Syys-joulukuussa 1991 Dianoffilla on ollut palveluksessaan työntekijä, jonka palkka on kokonaan maksettu työllisyysvaroista.</p>
        <p>Dianoffin yrityksen toiminta on ollut pienimuotoista. Hän on vuoden 1991 itse päätoimisesti työskennellyt yrityksessään, joka muodosti vain osan Saaren ennen liikkeen luovutusta työllistäneestä toiminnasta, eikä hänellä ole ollut taloudellisia mahdollisuuksia palkata yritykseensä itsensä lisäksi työntekijää. Mainitut seikat huomioon ottaen Korkein oikeus katsoo, että Dianoffilla on ollut työsopimuslain 40 §:n 2 momentissa tarkoitettu liikkeen luovutuksesta johtuva perusteltu syy Saaren työsuhteen päättämiseen.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja kanne hylätään. Dianoff vapautetaan suorittamasta Saarelle perusteettomasta irtisanomisesta tuomittua korvausta ja oikeudenkäyntikuluja.</p>
        <p>Asian laatuun nähden Dianoff saa pitää oikeudenkäyntikulunsa jutussa vahinkonaan.</p>
        <div>
          <p>Asian ovat ratkaisseet oikeusneuvokset Riihelä, Haarmann, Roos, Suhonen ja Raulos. Esittelijä Anna-Liisa Hyvärinen</p>
        </div>
      </div>
    </div>
  </finlex:content>
</finlex:document>
