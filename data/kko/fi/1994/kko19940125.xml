<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940125</dcterms:identifier>
  <finlex:ecliIdentifier>ECLI:FI:KKO:1994:125</finlex:ecliIdentifier>
  <dcterms:title>KKO:1994:125</dcterms:title>
  <dcterms:description>
    <p>
      <strong>Oikeudenkäyntimenettely</strong>
      <span>Jutun palauttaminen</span>
      <span>Tutkimatta jättäminen</span>
    </p>
  </dcterms:description>
  <finlex:registerNumber>S93/1935</finlex:registerNumber>
  <dcterms:date pvm="19940519">1994-05-19</dcterms:date>
  <finlex:fileCopyNumber>4540</finlex:fileCopyNumber>
  <dcterms:issued pvm="19941129">1994-11-29</dcterms:issued>
  <dcterms:abstract>
    <p>A vaati kanteella B:ltä vahingonkorvausta sillä perusteella, että B oli hävittänyt varastossaan säilytettävänä ollutta A:lle kuulunutta omaisuutta. A:n kannetta ei olisi pitänyt jättää tutkimatta sen takia, että B oli kiistänyt sopineensa omaisuuden säilytyksestä A:n kanssa. A:lla oli oikeus saada tuomioistuimen tutkittavaksi kysymys siitä, oliko B kanteessa väitetyllä perusteella velvollinen korvaamaan hänelle aiheutuneen vahingon.</p>
    <p>Ks. <a href="http://www.finlex.fi/fi/oikeus/kko/kko/1982/19820112">KKO:1982-II-112</a></p>
    <p>Ään.</p>
  </dcterms:abstract>
  <dcterms:tableOfContents>
    <a href="19940125aloa0">ASIAN KÄSITTELY ALEMMISSA OIKEUKSISSA</a>
    <a href="19940125mhaku0">MUUTOKSENHAKU KORKEIMMASSA OIKEUDESSA</a>
  </dcterms:tableOfContents>
  <finlex:content id="s19940125.kko">
    <div>
      <h2 id="19940125aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Jarmo Suomisen kanne Helsingin raastuvanoikeudessa</h3>
        <p>Suominen oli elokuussa 1988 jättänyt omistamaansa tavaraa säilytettäväksi sittemmin John Nurminen Oy:öön sulautuneen Oy Enroth Ab:n varastoon Helsingin Jätkäsaaressa. Varastotila oli vuoteen 1989 asti ollut John Nurminen Oy:n ja Virtaradat Oy:n välisen vuokrasopimuksen perusteella jälkimmäisen yhtiön hallinnassa. Tämän jälkeen tiloja oli pitänyt hallinnassaan Turvatikas Oy, jolle Suomisen isän omistamalle yhtiölle Virtaradat Oy:n liiketoiminta oli luovutettu. Suomisen varastoima tavara oli käsittänyt kaksitoista lasipalo-ovea, kahdeksan siirtoseinää ja 400 kappaletta lasitiiliä. Tavaran yhteisarvo oli 52 000 markkaa.</p>
        <p>Alkuvuodesta 1991 oli ilmennyt, että John Nurminen Oy oli hävittänyt Suomiselle kuuluneet tavarat tammikuussa 1991 viemällä ne ilmoituksensa mukaan kaatopaikalle. John Nurminen Oy oli myöntänyt tavarat vastaanotetuksi ja se oli siis tiennyt niiden omistajan. Ilmeistä oli, että tavarat olivat erehdyksessä joutuneet kaatopaikalle. Ottaessaan tavarat vastaan John Nurminen Oy oli sitoutunut säilyttämään niitä toistaiseksi. Suominen katsoi hänen ja John Nurminen Oy:n välille siten syntyneen sopimuksen tavaroiden säilyttämisestä.</p>
        <p>Suominen vaati John Nurminen Oy:n velvoittamista yhtiön huolimattoman menettelyn johdosta suorittamaan hänelle vahingonkorvauksena 52 000 markkaa 16 prosentin viivästyskorkoineen 1.2.1991 lukien ja korvaamaan hänen oikeudenkäyntikulunsa korkoineen.</p>
      </div>
      <div>
        <h3>John Nurminen Oy:n vastaus</h3>
        <p>John Nurminen Oy vaati, että kanne jätetään tutkimatta. Suominen ei ollut oikea asianosainen vaatimaan yhtiöltä korvausta. Yhtiön mukaan kanteessa tarkoitetut tavarat oli tuotu varastoitaviksi vuonna 1988 Oy Enroth Ab:n ja Virtaradat Oy:n välisen sopimuksen perusteella. Tavarat oli tuotu Oy Enroth Ab:n tiloihin varastoitaviksi siten, että Virtaradat Oy:stä oli soitettu Oy Enroth Ab:lle ja kysytty, voitiinko voimassa olevan vuosisopimuksen puitteissa tuoda myös muuta kuin tavanomaista tavaraa varastoitavaksi. Koska tarjouksessa ei ollut ollut erikseen mainintaa siitä, mitä tavaraa voitiin varastoida, tähän oli annettu lupa. Pian tämän jälkeen tavarat oli tuotu Virtaradat Oy:n tavaroina varastoitaviksi voimassa olevan vuosisopimuksen ehtojen mukaisesti. Virtaradat Oy:n taholta ei ollut missään vaiheessa tuotu esiin, että jonkun muun kanssa olisi tullut tehdä tavaroita koskeva erillinen varastointisopimus.</p>
        <p>John Nurminen Oy katsoi, ettei yhtiön ja Suomisen välille ollut syntynyt sopimussuhdetta sillä, että tavaroiden tuojat olivat kertoneet niiden omistajan olevan joku muu kuin Virtaradat Oy. Tämän perusteella yhtiö katsoi, ettei Suomisella ollut kanneoikeutta asiassa.</p>
      </div>
      <div>
        <h3>Helsingin raastuvanoikeuden päätös 13.1.1993</h3>
        <p>Raastuvanoikeuden mukaan asianosaiset olivat olleet yhtä mieltä siitä, että kanteessa tarkoitetut tavarat olivat olleet varastoitavina John Nurminen Oy:n tiloissa. Tavarat oli tuotu yhtiöön sittemmin sulautuneen Oy Enroth Ab:n tiloihin elokuussa 1988.</p>
        <p>Todistajana kuultu John Nurminen Oy:n varastopäällikkö oli kertonut, että tavaroiden varastoinnista oli sovittu Virtaradat Oy:n kanssa. Tavarat oli varastoitu yhtiöiden välisen varastointisopimuksen perusteella.</p>
        <p>Virtaradat Oy:n palveluksessa ollut toimihenkilö oli todistajana yhtäpitävästi edellisen todistajan kanssa kertonut, että hän oli Virtaradat Oy:n puolesta sopinut Suomisen tavaroiden varastoinnista Virtaradat Oy:n varastointisopimuksen puitteissa. Edellinen todistaja oli kertonut, ettei ollut ollut edes tarkoitus, että Suominen olisi tehnyt suoraan sopimuksen kyseessä olevien tavaroiden varastoinnista. Todistaja oli lisäksi kertonut käsityksenään, ettei Suominen ollut maksanut varastoinnista vuokraa John Nurminen Oy:lle.</p>
        <p>Todistajien kertomusten perusteella raastuvanoikeus katsoi asiassa jääneen näyttämättä, että Suomisella olisi ollut sopimusta John Nurminen Oy:n kanssa kanteessa tarkoitettujen tavaroiden varastoinnista.</p>
        <p>Tämän vuoksi raastuvanoikeus katsoi, ettei Suominen ollut oikea kantaja asiassa ja jätti kanteen tutkimatta sekä velvoitti Suomisen korvaamaan yhtiön oikeudenkäyntikulut asiassa korkoineen.</p>
      </div>
      <div>
        <h3>Helsingin hovioikeuden tuomio 6.10.1993</h3>
        <p>Hovioikeus katsoi, ettei ollut syytä raastuvanoikeuden päätöksen muuttamiseen. Hovioikeus lausui lisäperusteluinaan, ettei Suominen, joka ei ollut näyttänyt hänen ja yhtiön välillä olleen varastointisopimusta, ollut näyttänyt yhtiön muullakaan tavalla Suomiseen nähden ottaneen vastattavakseen tavaroiden varastoinnista.</p>
        <div>
          <p>Asian ovat ratkaisseet hovioikeuden jäsenet Iirola, Korhonen ja Kahlas-Capodistrias. Esittelijä Björn Beijar.</p>
        </div>
      </div>
    </div>
    <div>
      <h2 id="19940125mhaku0">MUUTOKSENHAKU KORKEIMMASSA OIKEUDESSA</h2>
      <p>Suomiselle myönnettiin valituslupa. Valituksessaan hän ensisijaisesti vaati alempien oikeuksien ratkaisujen kumoamista ja asian palauttamista raastuvanoikeuteen sekä vaihtoehtoisesti toisti raastuvanoikeudessa esittämänsä kanteen.</p>
      <p>John Nurminen Oy antoi siltä pyydetyn vastauksen.</p>
    </div>
    <div>
      <p>KORKEIMMAN OIKEUDEN RATKAISU 29.11.1994</p>
      <div>
        <h3>Perustelut</h3>
        <p>Suominen on perustanut kanteensa siihen, että John Nurminen Oy oli Suomiselle kuuluvia esineitä hävittämällä aiheuttanut hänelle taloudellista vahinkoa. Suomisella on oikeus saada tuomioistuimen tutkittavaksi kysymys siitä, onko John Nurminen Oy Suomisen kanteessa väitetyllä perusteella velvollinen korvaamaan hänelle aiheutuneen vahingon. Alempien oikeuksien ei olisi siten tullut ilmoittamallaan perusteella jättää kannetta tutkimatta.</p>
        <p>Koska ei ole perusteltua, että Korkein oikeus ensimmäisenä oikeusasteena ottaisi asian välittömästi ratkaistavakseen, asia on palautettava Helsingin raastuvanoikeuden sijaan tulleeseen Helsingin käräjäoikeuteen.</p>
      </div>
      <div>
        <h3>Päätöslauselma</h3>
        <p>Alempien oikeuksien ratkaisut kumotaan. Asia palautetaan Helsingin käräjäoikeuteen, jonka tulee ottaa asia ilmoituksetta uudelleen käsiteltäväksi ja huomioon ottaen palautuksen syy siinä laillisesti menetellä. Käräjäoikeuden tulee antaa lausunto kaikista asiassa esitetyistä oikeudenkäyntikuluvaatimuksista.</p>
        <div>
          <p>Asian ovat ratkaisseet oikeusneuvokset Portin, Lindholm (eri mieltä), Taipale, Lehtimaja ja Palaja (eri mieltä). Esittelijä Jukka Kontio.</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Palaja: Suominen on perustanut korvauskanteensa siihen, että hänen ja Oy Enroth Ab:n, joka on sulautunut John Nurminen Oy:hyn, välillä on ollut sopimus kysymyksessä olevien tavaroiden varastoimisesta. John Nurminen Oy on vaatinut kanteen tutkimatta jättämistä, koska Suomisen ja Oy Enroth Ab:n kesken ei ollut syntynyt sopimussuhdetta.</p>
        <p>John Nurminen Oy:n vaatimus ei koske kanteen tutkimisen, vaan sen hyväksymisen edellytyksiä. Alempien oikeuksien ei siten olisi tullut lausumallaan perusteella jättää kannetta tutkimatta.</p>
        <p>Sanotulla ja muutoin Korkeimman oikeuden päätöksestä ilmenevällä perusteella olen päätynyt samaan lopputulokseen kuin Korkeimman oikeuden enemmistö.</p>
        <p>Oikeusneuvos Lindholm: Olen samaa mieltä kuin oikeusneuvos Palaja.</p>
      </div>
    </div>
  </finlex:content>
</finlex:document>
