<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940108</dcterms:identifier>
  <finlex:ecliIdentifier>ECLI:FI:KKO:1994:108</finlex:ecliIdentifier>
  <dcterms:title>KKO:1994:108</dcterms:title>
  <dcterms:description>
    <p>
      <strong>Vakuutussopimus</strong>
      <span>Vakuutusehdon tulkinta</span>
    </p>
  </dcterms:description>
  <finlex:registerNumber>S93/546</finlex:registerNumber>
  <dcterms:date pvm="19931208">1993-12-08</dcterms:date>
  <finlex:fileCopyNumber>3965</finlex:fileCopyNumber>
  <dcterms:issued pvm="19941026">1994-10-26</dcterms:issued>
  <dcterms:abstract>
    <p>Vakuutuskirjan mukaan vakuutuksen vuosimaksun perusmäärä oli 683 markkaa 22.5.2009 asti. Korkeimman oikeuden tuomiosta ilmenevin perustein vakuutuksenottaja oli oikeutettu lähtemään lausekkeen sellaisesta tulkinnasta, että vakuutusmaksua voitiin korottaa vain vakuutusehtoihin sisältyvän indeksilausekkeen mukaisesti. Vakuutusyhtiö ei voinut vedota tulkinnan kanssa ristiriidassa olleeseen yleiseen sopimusehtoon, joka oikeutti korottamaan maksua sosiaali- ja terveysministeriön vahvistamien perusteiden mukaan.</p>
  </dcterms:abstract>
  <dcterms:tableOfContents>
    <a href="19940108aloa0">ASIAN KÄSITTELY ALEMMISSA OIKEUKSISSA</a>
    <a href="19940108mhaku0">MUUTOKSENHAKU KORKEIMMASSA OIKEUDESSA</a>
    <a href="19940108yloa0">KORKEIMMAN OIKEUDEN RATKAISU 26.10.1994</a>
  </dcterms:tableOfContents>
  <finlex:content id="s19940108.kko">
    <div>
      <h2 id="19940108aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Savonlinnan raastuvanoikeudessa</h3>
        <p>Aija Pekkinen oli 1.11.1988 ottanut syntyvää lastaan varten Keskinäisen Henkivakuutusyhtiö Suomen Kansalaisvakuutuksen Nuorisoturvavakuutuksen, jolla Pekkisen tytär Tiia Liliana oli ollut vakuutettuna syntymästään 23.5.1989 lähtien. Vakuutusyhtiö oli vakuutuksen myöntämisen jälkeen lähettänyt Pekkiselle vakuutusehdot ja 7.7.1989 päivätyn sopimuskirjan, jonka mukaan vakuutuksen vuosimaksun perusmäärä oli 683 markkaa 22.5.2009 asti. Sopimuskirjaan oli muun muassa merkitty, että vakuutukseen liittyvät indeksiehto IN20 ja yleiset sopimusehdot YL20.</p>
        <p>Vakuutusyhtiö oli 14.2.1991 päivätyllä kirjeellään ilmoittanut korottavansa vakuutuksen vuosimaksua 1.5.1991 lähtien 730,81 markasta 1 592,41 markkaan. Indeksikorotuksen lisäksi tapahtunutta ylimääräistä korotusta vakuutusyhtiö oli perustellut vakuutusten korvausmenojen kasvulla. Indeksikorotus olisi korottanut vuosimaksun 771,73 markkaan.</p>
        <p>Pekkinen oli 20.5.1991 päivätyllä kirjeellä ilmoittanut vakuutusyhtiölle, ettei hän hyväksynyt vakuutusmaksun yksipuolista korotusta.</p>
        <p>Sopimuskirjassa ei ollut millään tavalla viitattu siihen, että vakuutusmaksua voitaisiin korottaa muuten kuin indeksiehdon perusteella. Sopimuskirjassa oli erikseen mainittu vakuutusmaksun perusmäärän suuruus ja voimassaoloaika eikä kyseinen sopimuskirjan kohta sisältänyt viittausta sopimuskirjaan liittyviin vakuutusehtoihin. Vakuutusta haettaessa ei muutenkaan ollut tullut esille, että vakuutusmaksu tulisi nousemaan muuten kuin indeksiehdon nojalla.</p>
        <p>Lisäksi Pekkinen on katsonut, että vakuutusehto, jonka mukaan vakuutusyhtiöllä oli oikeus yksipuolisesti kuluttajan vahingoksi korottaa vakuutusmaksuja sisällöltään määrittelemättömällä tavalla rajoittamattomasti, oli sopimusehtona kohtuuton.</p>
        <p>Tämän vuoksi Pekkinen on vaatinut, että raastuvanoikeus vahvistaisi, ettei vakuutusyhtiöllä ollut oikeutta saattaa maksunkorotusta voimaan indeksikorotuksen ylittävältä osalta, ja että vakuutusyhtiö velvoitettaisiin palauttamaan hänelle indeksikorotuksen ylittävä vakuutusmaksu 801,87 markkaa 16 prosentin korkoineen maksupäivästä 20.5.1991 lukien.</p>
      </div>
      <div>
        <h3>Raastuvanoikeuden päätös 4.2.1992</h3>
        <p>Vakuutusyhtiö oli myöntänyt Kansalaisvakuutuksen Nuorisoturvavakuutuksen Tiia Liliana Pekkiselle vakiomuotoisena ja -sisältöisenä. Sopimuskirjaan oli nimenomaisesti kirjoitettu näkyviin vakuutukseen liittyviä ehtoja, muun muassa se, että vakuutuksen vuosimaksun perusmäärä oli 683 markkaa 22.5.2009 asti. Lisäksi sopimuskirjaan oli merkitty, että vakuutukseen liittyi indeksiehto (IN20) ja että vakuutukseen liittyivät yleiset sopimusehdot (YL20).</p>
        <p>1.1.1989 voimaantulleiden Suomi-Salaman Kansalaisvakuutuksen vakuutusehtojen 1.2 -kohdan mukaan vakuutussopimus koostui sopimuskirjasta ja vakuutusehdoista. Lisäksi sopimuskirjan alalaidassa vakuutusyhtiö totesi, että "yllämainittu vakuutus on myönnetty oheisten ehtojen mukaisesti". Pekkisellä oli ollut tilaisuus perehtyä yleisiin sopimusehtoihin, eikä hän ollut tehnyt niiden johdosta huomautusta vakuutusyhtiölle.</p>
        <p>Ehtojen 9.1 -kohdan mukaan vakuutusyhtiöllä oli oikeus vakuutusaikana muuttaa vakuutusehtoja ja vakuutusmaksuja. Vakuutusmaksun muuttamista koskevat perusteet vaativat sosiaali- ja terveysministeriön vahvistuksen. Sosiaali- ja terveysministeriö oli 21.8.1990 vahvistanut nyt kyseessä olevan, 1.10.1990 voimaantulleen vakuutusmaksun korotuksen laskentaperusteet.</p>
        <p>Yleiset sopimusehdot olivat tulleet vakuutusyhtiön ja Pekkisen tekemän sopimuksen osaksi. Sopimusta oli siten tulkittava kokonaisuutena ottaen huomioon sekä sopimuskirjan yksittäiset ilmaisut että yleiset sopimusehdot. Viittausta yleisiin sopimusehtoihin ei ollut sopimuskirjassa sijoitettu minkään yksittäisen ehdon yhteyteen, vaan se oli kirjoitettu omaksi kappaleekseen. Viittausta oli siten pidettävä yhtä painavana kuin sopimuskirjaan merkittyjä yksittäisiä ehtoja. Yleiset sopimusehdot olivat siis sovellettavissa sopimuksen kaikkiin osiin.</p>
        <p>Ilmaisun "perusmäärä" ei ollut katsottava tarkoittavan kiinteää, muuttumatonta määrää. Ilmaus viittasi siihen, että "perusmäärä" oli vakuutuksen vuosimaksun suuruuden perusteena ja se oli lähtökohtana lopullista vuosimaksua indeksiehdon tai yleisten sopimusehtojen nojalla laskettaessa. Ilmaisun ei siten voitu perustellusti tulkita tarkoittavan sitä, ettei vakuutusyhtiöllä olisi ollut oikeutta yleisiä sopimusehtoja soveltaen yksipuolisesti korottaa vakuutusmaksun suuruutta ennen sopimuskirjassa mainittua ajankohtaa.</p>
        <p>Vakuutusyhtiö oli korottanut Pekkisen vakuutuksen vuosimaksua 1.5.1991 lähtien 730,81 markasta 1 592,41 markkaan. Indeksikorotus olisi nostanut maksun 771,73 markkaan. Vuosimaksun määrä oli noussut siis noin kaksinkertaiseksi. Sosiaali- ja terveysministeriö oli kuitenkin vahvistanut vuosimaksun korotuksen perusteet. Pekkisellä oli lisäksi yleisten sopimusehtojen 9.3 -kohdassa mainitun ilmoituksen tekemällä ollut oikeus kokonaan vapautua sopimuksesta. Näillä perusteilla raastuvanoikeus on katsonut, ettei yleisten sopimusehtojen 9.1 -kohdan ehto ollut kohtuuton eikä sen soveltaminen tässä tapauksessa johtanut kohtuuttomuuteen. Raastuvanoikeus on sen vuoksi hylännyt kanteen.</p>
      </div>
      <div>
        <h3>Itä-Suomen hovioikeuden tuomio 29.1.1993</h3>
        <p>Hovioikeus, jonka tutkittavaksi Pekkinen oli saattanut jutun, on jättänyt raastuvanoikeuden päätöksen pysyväksi.</p>
        <div>
          <p>Asian ovat ratkaisseet hovioikeuden jäsenet Ruotsalainen, Mäkinen ja Heino. Esittelijä Sirpa Randelin.</p>
        </div>
      </div>
    </div>
    <div>
      <h2 id="19940108mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 5.8.1993. Valituksessaan Pekkinen on vaatinut, että hänen kanteensa hyväksytään.</p>
      <p>Vakuutusyhtiö on antanut siltä pyydetyn vastauksen.</p>
    </div>
    <div>
      <h2 id="19940108yloa0">KORKEIMMAN OIKEUDEN RATKAISU 26.10.1994</h2>
      <div>
        <h3>Perustelut</h3>
        <p>Vakuutuskirjassa on vakuutusmaksua koskeva riidanalainen lauseke "Vakuutuksen vuosimaksun perusmäärä 683,00 mk 22.5.2009 asti." Toisaalta on vakuutussopimuksen osaksi liitetyissä yleisissä sopimusehdoissa kohta 9.1, jonka mukaan vakuutusyhtiöllä on sosiaali- ja terveysministeriön vahvistamia perusteita noudattaen oikeus vakuutusaikana muuttaa vakuutusmaksuja.</p>
        <p>Vakuutuksen vuosimaksun perusmäärää koskeva lauseke on tulkinnanvarainen. Käsitettä "perusmäärä" ei enempää vakuutuskirjassa kuin yleisissä sopimusehdoissakaan ole määritelty. Sana perusmäärä viittaa siihen, että kysymyksessä on luku, jota käytetään laskennallisten muutosten perusteena ja jonka pohjalta siis voidaan tehdä kaavamaisia muutoksia vakuutusmaksuun. Edellä mainittu päättymispäivä tukee myös vahvasti tällaista tulkintaa. Yleisissä sopimusehdoissa on vakuutusmaksun perusmäärästä maininta indeksiehtoa koskevien määräysten yhteydessä. Muussa yhteydessä sitä ei niissä mainita.</p>
        <p>Ei ole näytetty, että Pekkiselle olisi vakuutussopimusta solmittaessa ilmoitettu vakuutusyhtiön yleisten sopimusehtojen mukaisesta oikeudesta korottaa maksua muullakin kuin indeksiehtoa koskevalla perusteella. Myöskään ei ole näytetty, että Pekkinen tuolloin olisi tiennyt tai että hänen olisi pitänyt tietää tästä oikeudesta. Sen sijaan Pekkiselle oli ilmoitettu indeksiehdosta. Vakuutusta markkinoitaessa on erityisesti korostettu vakuutuksen edullista hintaa.</p>
        <p>Näin ollen ja kun epäselvää sopimusehtoa on tulkittava laatijansa eli vakuutusyhtiön vahingoksi, Pekkinen on sopimuksen solmiessaan ja vakuutuskirjan saadessaan voinut lähteä vakuutusehtojen sellaisesta tulkinnasta, että vakuutusmaksua voitiin korottaa vain indeksiehdon mukaisesti.</p>
        <p>Vakuutuskirjan riidanalainen lauseke, sellaisena kuin Pekkinen on ollut oikeutettu sitä tulkitsemaan, ja yleisten sopimusehtojen kohta 9.1, jonka mukaan vakuutusyhtiöllä on edellä selostetulla tavalla ollut oikeus muuttaa vakuutusmaksuja, eivät ole sovitettavissa yhteen. Mainittu vakuutuskirjaan erikseen otettu sopimusehto syrjäyttää sen kanssa ristiriidassa olevan yleisen sopimusehdon. Vakuutusyhtiöllä ei näin ollen ole ollut oikeutta korottaa Pekkisen vakuutuksen vuosimaksua enempää kuin vakuutuskirjassa mainittu indeksiehto on sallinut.</p>
      </div>
      <div>
        <h3>Tuomiolauselma</h3>
        <p>Raastuvanoikeuden päätös ja hovioikeuden tuomio kumotaan. Korkein oikeus vahvistaa, että Keskinäisellä Henkivakuutusyhtiö Suomella ei ole ollut oikeutta korottaa Tiia Liliana Pekkisen nuorisovakuutuksen sopimuskirjaan merkittyä vakuutuksen vuosimaksua enempää kuin vakuutuskirjassa mainittu indeksiehto on sallinut. Vakuutusyhtiö velvoitetaan palauttamaan Aija Pekkiselle hänen liikaa maksamansa 801,87 markkaa 16 prosentin korkoineen 20.5.1991 lukien.</p>
        <div>
          <p>Asian ovat ratkaisseet oikeusneuvokset Riihelä, Tulenheimo-Taki, Paasikoski, Möller ja Lehtimaja. Esittelijä Mats Wiklund.</p>
        </div>
      </div>
    </div>
  </finlex:content>
</finlex:document>
