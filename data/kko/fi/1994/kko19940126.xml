<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940126</dcterms:identifier>
  <finlex:ecliIdentifier>ECLI:FI:KKO:1994:126</finlex:ecliIdentifier>
  <dcterms:title>KKO:1994:126</dcterms:title>
  <dcterms:description>
    <p>
      <strong>Työsopimus</strong>
      <span>Lomauttaminen</span>
      <span>Työsopimuksen irtisanominen</span>
      <span>Lomakorvaus</span>
    </p>
  </dcterms:description>
  <finlex:registerNumber>S93/1923</finlex:registerNumber>
  <dcterms:date pvm="19940517">1994-05-17</dcterms:date>
  <finlex:fileCopyNumber>4561</finlex:fileCopyNumber>
  <dcterms:issued pvm="19941201">1994-12-01</dcterms:issued>
  <dcterms:abstract>
    <p>Työntekijä, joka oli lomautuksen tullessa voimaan saanut hyväkseen säädetyn lomautusilmoitusajan, mutta ei työsopimuksen mukaista irtisanomisaikaa, oli irtisanottu lomautusaikana. Lomakorvausta irtisanomisajalta pidettiin työsopimuslain 42 §:n 2 momentissa tarkoitettuna irtisanomisajan palkan menetyksestä aiheutuneena vahinkona.</p>
  </dcterms:abstract>
  <p>TSL 42 § 2 mom</p>
  <dcterms:tableOfContents>
    <a href="19940126aloa0">ASIAN KÄSITTELY ALEMMISSA OIKEUKSISSA</a>
    <a href="19940126mhaku0">MUUTOKSENHAKU KORKEIMMASSA OIKEUDESSA</a>
    <a href="19940126yloa0">KORKEIMMAN OIKEUDEN RATKAISU 1.12.1994</a>
  </dcterms:tableOfContents>
  <finlex:content id="s19940126.kko">
    <div>
      <h2 id="19940126aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Oulun raastuvanoikeudessa</h3>
        <p>Risto Pölkki kertoi Rakentajan mittakaluste Oy:lle ja valtiolle tiedoksi toimitetun haasteen nojalla, että hän oli työskennellyt 1.8.1988 lukien työsopimuslain 1 §:n mukaisessa työsuhteessa yhtiön palveluksessa. Yhtiö oli 17.1.1992 antamansa lomautusilmoituksen perusteella lomauttanut Pölkin 1.2.1992 lukien. Yhtiö oli tämän jälkeen 4.3.1992 lomautuksen yhä jatkuessa irtisanonut Pölkin työsopimuksen. Pölkin kahden kuukauden irtisanomisaika oli siten päättynyt 4.5.1992.</p>
        <p>Työsuhteen päättyessä Pölkille oli jäänyt palkkasaatavia yhtiöltä. Oulun työvoimapiirin toimisto oli 25.8.1992 antamallaan päätöksellä maksanut Pölkille palkkaturvana 10 088,21 markkaa. Työvoimapiiri ei kuitenkaan ollut maksanut Pölkille irtisanomisajalta kuuluvaa lomakorvausta eikä irtisanomisaikaan sisältyvää puusepänteollisuuden työehtosopimuksen mukaista arkipyhäkorvausta toiselta pääsiäispäivältä 20.4.1992.</p>
        <p>Yhtiö oli työsopimuslain 42 §:n 2 momentin nojalla velvollinen korvaamaan Pölkille irtisanomisajan palkan menettämisestä aiheutuneena vahinkona lomakorvauksen irtisanomisajalta.</p>
        <p>Näillä perusteilla Pölkki vaati, että hänellä vahvistetaan olevan oikeus saada edellä mainitut lomakorvaus ja arkipyhäkorvaus. Pölkki vaati myös, että yhtiö velvoitetaan suorittamaan hänelle ajalta 4.3. - 4.5.1992 lomakorvauksena 1 387,26 markkaa ja arkipyhäkorvauksena toiselta pääsiäispäivältä 293,60 markkaa eli yhteensä 1 680,86 markkaa 16 prosentin korkoineen 4.5.1992 lukien.</p>
      </div>
      <div>
        <h3>Raastuvanoikeuden päätös 14.4.1993</h3>
        <p>Raastuvanoikeus, jossa Oulun työvoimapiirin toimisto vastusti kannetta lausui, että Pölkki oli ollut työsuhteessa yhtiöön 1.8.1988 lukien. Pölkille oli ilmoitettu lomautuksesta 17.1.1992 ja lomautus oli alkanut 1.2.1992. Lomautusaikana Pölkki oli saanut tiedon irtisanomisestaan 4.3.1992. Pölkille oli maksettu palkkaturvana lomakorvausta ajalta 1.4.1991 - 29.2.1992. Vuosilomalain mukaan työssäolopäivien veroisina päivinä pidetään vuosilomaa määrättäessä myös niitä työpäiviä, joina työntekijä työsuhteen kestäessä on ollut estynyt työtä suorittamasta lomauttamisen takia, kuitenkin enintään 30 päivää kerrallaan. Pölkki oli ollut oikeutettu 28 vuosilomapäivää vastaavaan lomakorvaukseen ajalta 1.4.1991 - 29.2.1992. Pölkin irtisanomisaika oli ollut kolme kuukautta. Pölkki oli saanut hyväkseen palkallisena 14 päivän lomautusilmoitusajan, minkä lisäksi hänelle oli korvattu palkanmenetys ajalta 4.3. -19.4.1992. Pölkin oikeus saada irtisanomisajalta palkkaa tai sen menetyksestä korvausta oli tuolloin tullut täytetyksi eikä Pölkillä ollut enää oikeutta saada arkipyhäkorvausta toiselta pääsiäispäivältä 20.4.1992.</p>
        <p>Tämän vuoksi raastuvanoikeus hylkäsi kanteen.</p>
      </div>
      <div>
        <h3>Rovaniemen hovioikeuden tuomio 30.9.1993</h3>
        <p>Pölkki valitti hovioikeuteen. Hovioikeus lausui, että Pölkki oli lomautettu taloudellisten ja tuotannollisten syiden johdosta 17.1.1992 tehdyn lomautusilmoituksen perusteella 1.2.1992 alkaen toistaiseksi. Yhtiö oli samasta syystä irtisanonut Pölkin työsopimuksen 4.3.1992 Pölkille tiedoksi annetulla ilmoituksella. Kun Pölkin irtisanomisaika oli ollut kaksi kuukautta, hänen työsuhteensa oli päättynyt 4.5.1992.</p>
      </div>
      <div>
        <h3>Loma- ja arkipyhäkorvaus irtisanomisajan 4.3. - 4.5.1992 palkkaukseen kuuluvana etuutena</h3>
        <p>Pölkki oli katsonut, että hänellä oli oikeus saada loma- ja arkipyhäkorvaus irtisanomisajalta 4.3. -4.5.1992, koska työsopimuslain 27 §:n 1 momentin mukaan työnantajan oli maksettava irtisanomisajan palkkaus myös lomautetulle työntekijälle.</p>
        <p>Pölkki oli ollut lomautettuna irtisanomisen tapahtuessa. Lomauttaminen oli jatkunut työsuhteen päättymiseen saakka. Työsopimuslain 30 §:n 1 momentin mukaan palkanmaksu lomautetulle työntekijälle keskeytetään toistaiseksi. Työsopimuslain ja huoneenvuokralain muuttamista koskevassa hallituksen esityksessä numero 228/69 on todettu, että lakiehdotuksen lomautusta koskevan säännöksen mukaan työntekijälle ei tarvitse maksaa palkkaa siltäkään osin kuin lomautusaika on samalla työsopimuksen irtisanomisen ja lakkaamisen välistä aikaa. Tästä syystä katsottiin kohtuulliseksi ottaa lain 42 §:ään säännös työntekijän oikeudesta saada korvausta siitä, ettei hän lomautettaessa ollut saanut hyväkseen palkallista irtisanomisaikaa. Lain esitöistä käy näin ollen selville, että lomautetun työntekijän oikeuteen saada irtisanomisajalta palkkaa on tarkoitettu sovellettavaksi työsopimuslain 30 §:n 1 momentin eikä 27 §:n 1 momentin säännöstä. Yhtiöllä ei siten ollut ollut velvollisuutta maksaa Pölkille palkkaa irtisanomisajalta 4.3. - 4.5.1992.</p>
        <p>Vaikka lomautetulla työntekijällä ei edellä lausutun mukaan ollut oikeutta saada palkkaa lomautuspäiviltä, hänellä oli vuosilomalain 3 §:n 5 momentin 10 kohdassa säädetyin edellytyksin oikeus lomautuspäivien osalta vuosilomaan ja lomakorvaukseen. Saman momentin 9 kohdassa säädetään muusta syystä työstä poissaolevan vastaavasta oikeudesta. Kun Pölkki oli ensin lomautettu ja vasta myöhemmin irtisanottu, häneen oli sovellettava 10 kohdan säännöstä. Sanotun säännöksen mukaan lomakorvausta määrättäessä Pölkin työssäolopäivien veroisiksi päiviksi oli katsottava 30 lomautuksen alkamisen jälkeistä päivää. Pölkin lomautus oli alkanut 1.2.1992. Helmikuussa oli ollut 20 työpäivää. Maaliskuun osalle oli näin jäänyt vain 10 sellaista päivää, jotka oli katsottava työssäolopäivien veroisiksi päiviksi. Toukokuun osalle tällaisia päiviä ei ollut jäänyt lainkaan. Kun työntekijällä on vuosilomalain 3 §:n 1 ja 3 momentin sekä 10 §:n 1 momentin mukaan oikeus saada lomakorvaus sellaisilta kalenterikuukausilta, joiden aikana hänellä on ollut vähintään 14 työssäolopäivän veroista päivää, Pölkillä ei ollut oikeutta saada lomakorvausta maalis- ja huhtikuulta 1992.</p>
        <p>Edellä lausutun mukaan yhtiöllä ei ollut ollut velvollisuutta maksaa lomautettuna olleelle Pölkille palkkaa irtisanomisajalta. Puusepänteollisuuden työehtosopimuksen (13.4.1990) 15 §:n 6 kohdan mukaan työnantajan oli kuitenkin maksettava työntekijälle arkipyhäkorvaus enintään 30 vuorokautta kestäneen lomautuksen aikana sattuvalta arkipyhältä. Pölkki oli vaatinut korvausta 20.4.1992 olleelta arkipyhältä. Hänen lomautuksensa oli tuolloin kestänyt jo enemmän kuin 30 päivää. Pölkillä ei näin ollen ollut oikeutta saada työehtosopimuksen mukaista korvausta arkipyhältä 20.4.1992 sillä perusteella, että sanottu päivä oli sisältynyt Pölkin irtisanomisaikaan.</p>
      </div>
      <div>
        <h3>Vahingonkorvaus irtisanomisajan palkkauksen menettämisestä työsopimuslain 42 §:n 2 momentin mukaan</h3>
        <p>Pölkki oli katsonut, että hänellä oli työsopimuslain 42 §:n 2 momentin mukaan oikeus saada työnantajalta korvaus lomauttamisen johdosta menettämistään irtisanomisajan palkkaukseen kuuluvista loma- ja arkipyhäkorvauksesta.</p>
        <p>Työsopimuslain 42 §:n 2 momentin mukaan työntekijälle, jonka lomauttaminen on tullut voimaan hänen saamattaan hyväkseen työsopimuksen mukaista irtisanomisaikaa ja jonka työsopimuksen työnantaja irtisanoo ennen lomautuksen päättymistä, on korvattava irtisanomisajan palkan tai sen osan menettämisestä aiheutunut vahinko, ellei toisin ole sovittu. Säännöksen tarkoitus oli saattaa työntekijä samaan asemaan, missä hän olisi ollut, jos hänet olisi lomauttamisen asemesta irtisanottu.</p>
        <p>Jos Pölkki olisi irtisanottu lomauttamisen asemesta, hänen työsuhteensa olisi päättynyt 17.3.1992 ja hänellä olisi ollut oikeus saada irtisanomisajan palkkaus lomakorvauksineen 17.1. ja 17.3.1992 väliseltä ajalta. Hänelle oli jo maksettu lomakorvaus tammi- ja helmikuulta 1992. Hänelle olisi kertynyt seuranneen maaliskuun aikana vain 12 lomakorvaukseen oikeuttavaa työssäolo- tai siihen verrattavaa päivää. Vuosilomalain 3 §:n 1 ja 3 momentin sekä 10 §:n 1 momentin mukaan hänellä ei olisi ollut oikeutta saada lomakorvausta maaliskuulta 1992. Hänelle ei siten ollut aiheutunut lomakorvauksen menettämisestä johtuvaa työsopimuslain 42 §:n 2 momentin mukaan korvattavaa vahinkoa.</p>
        <p>Kun Pölkin työsuhde olisi päättynyt 17.3.1992, jos hänet olisi irtisanottu lomauttamisen asemesta, hänellä ei olisi ollut oikeutta saada palkkaa 20.4.1992 olleelta arkipyhältä. Näin ollen hänelle ei ollut aiheutunut työsopimuslain 42 §:n 2 momentin mukaan korvattavaa vahinkoa myöskään arkipyhäkorvauksen menettämisestä.</p>
        <p>Tämän vuoksi hovioikeus ei muuttanut raastuvanoikeuden päätöksen lopputulosta.</p>
        <div>
          <p>Asian ovat ratkaisseet hovioikeuden jäsenet Lehtonen, Kankkunen ja Nenonen. Esittelijä Tapio Alkula.</p>
        </div>
      </div>
    </div>
    <div>
      <h2 id="19940126mhaku0">MUUTOKSENHAKU KORKEIMMASSA OIKEUDESSA</h2>
      <p>Pölkille myönnettiin valituslupa. Valituksessaan Pölkki vaati vahvistettavaksi, että hänellä oli oikeus saada irtisanomisajalta lomakorvaus 1 387,26 markkaa ja arkipyhäkorvaus 293,60 markkaa, kumpikin määrä 16 prosentin korkoineen 4.5.1992 lukien, sekä yhtiön velvoittamista suorittamaan hänelle sanotut määrät.</p>
      <p>Työministeriö vastasi valitukseen. Yhtiö ei antanut pyydettyä vastausta.</p>
      <p>Muutoksenhaulle säädetyn määräajan jälkeen Pölkki toimitti Korkeimpaan oikeuteen vastineeksi työministeriön vastaukseen tarkoitetun kirjoituksen.</p>
    </div>
    <div>
      <h2 id="19940126yloa0">KORKEIMMAN OIKEUDEN RATKAISU 1.12.1994</h2>
      <div>
        <h3>Käsittelyratkaisu</h3>
        <p>Oikeudenkäymiskaaren 30 luvun säännösten mukaan muutoksenhakijalla ei ole oikeutta vastata muutoksenhakemukseen annettuun vastaukseen. Sen vuoksi Korkein oikeus jättää huomiotta Pölkin vastineeksi tarkoitetun kirjoituksen.</p>
        <p>Pölkin valtiota vastaan esittämä korkovaatimus jätetään vasta täällä tehtynä tutkimatta.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Yhtiö on 17.1.1992 antamansa lomautusilmoituksen mukaisesti lomauttanut Pölkin 1.2.1992 alkaen toistaiseksi. Lomautuksen kestäessä yhtiö on 4.3.1992 irtisanonut Pölkin työsopimuksen päättymään 4.5.1992. Pölkki ei ole saanut hyväkseen työsopimuksen lakkaamista koskevaa kahden kuukauden irtisanomisaikaa lomautuksen tullessa voimaan. Työsopimuslain 42 §:n 2 momentin mukaan työntekijällä on tällaisessa tapauksessa oikeus saada korvaus irtisanomisajan palkan tai sen osan menettämisestä aiheutuneesta vahingosta.</p>
        <p>Edellä mainitun säännöksen tarkoitus on, että lomautusaikana irtisanottu työntekijä saa korvauksen siitä, ettei hän lomautettaessa ole saanut hyväkseen palkallista irtisanomisaikaa. Irtisanomisajan palkan menettämisestä aiheutuneella vahingolla tarkoitetaan siten kaikkia niitä palkkaetuja, jotka lomautusaikana irtisanottu työntekijä voisi normaalisti ansaita irtisanomisaikana, ellei hän tuolloin olisi lomautettuna. Näin ollen tällaisena vahinkona tulee korvata myös lomakorvaus irtisanomisajalta.</p>
        <p>Pölkki on saanut hyväkseen 14 päivän lomautusilmoitusajan ja hänelle on tuolta ajalta maksettu lomakorvaus. Hänelle vielä maksamatta oleva lomakorvaus on laskettava ajalta 4.3. - 19.4.1992. Pölkillä on tämän mukaisesti oikeus saada korvaus menettämästään lomakorvauksesta maaliskuulta 1992, mutta ei seuranneelta huhtikuulta, jonka aikana hänelle ei olisi kertynyt 14 työssäolo- tai siihen verrattavaa päivää. Pölkin lomaoikeus maaliskuulta 1992 on ollut kaksi ja puoli päivää ja hänen tuntipalkkansa 36,70 markkaa. Pölkin työsuhteeseen sovellettuun puusepänteollisuuden työehtosopimukseen 1990 - 1992 liittyneen lomapalkkasopimuksen 19 §:n mukaan kerroin, jolla lomakorvaus tässä tapauksessa lasketaan on 23,5 ja Pölkin menettämä lomakorvaus näin ollen 862,45 markkaa. Toinen pääsiäispäivä 20.4.1992 ei ole sisältynyt korvattavaan aikaan. Pölkillä ei ole oikeutta saada vaatimaansa arkipyhäkorvausta tuolta päivältä.</p>
        <p>Tuomiolauselma</p>
        <p>Hovioikeuden tuomiota muutetaan siten, että yhtiö velvoitetaan suorittamaan Pölkille irtisanomisajan palkan menettämisestä aiheutuneena vahinkona lomakorvausta 862,45 markkaa 16 prosentin korkoineen 4.5.1992 lukien. Valtiota vastaan vahvistetaan, että Pölkillä on yhtiöltä 862,45 markan saatava.</p>
        <div>
          <p>Asian ovat ratkaisseet oikeusneuvokset Portin, Tulenheimo-Takki, Suhonen, Wirilander ja Pellinen. Esittelijä Anna-Liisa Hyvärinen.</p>
        </div>
      </div>
    </div>
  </finlex:content>
</finlex:document>
