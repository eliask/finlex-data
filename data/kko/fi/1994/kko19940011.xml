<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940011</dcterms:identifier>
  <finlex:ecliIdentifier>ECLI:FI:KKO:1994:11</finlex:ecliIdentifier>
  <dcterms:title>KKO:1994:11</dcterms:title>
  <dcterms:description>
    <p>
      <strong>Testamentti</strong>
    </p>
  </dcterms:description>
  <finlex:registerNumber>S93/822</finlex:registerNumber>
  <dcterms:date pvm="19931201">1993-12-01</dcterms:date>
  <finlex:fileCopyNumber>478</finlex:fileCopyNumber>
  <dcterms:issued pvm="19940209">1994-02-09</dcterms:issued>
  <dcterms:abstract>
    <p>Perillinen oli ilmoittanut hyväksyvänsä testamentin, jonka oli väitetty joutuneen kateisiin, ja sitoutunut olemaan sitä moittimatta. Hänellä oli tästä huolimatta oikeus vaatia vahvistettavaksi, ettei testamenttia ollut tehty.</p>
  </dcterms:abstract>
  <dcterms:tableOfContents>
    <a href="19940011aloa0">ASIAN KÄSITTELY ALEMMISSA OIKEUKSISSA</a>
    <a href="19940011mhaku0">MUUTOKSENHAKU KORKEIMMASSA OIKEUDESSA</a>
    <a href="19940011yloa0">KORKEIMMAN OIKEUDEN RATKAISU 9.2.1994</a>
  </dcterms:tableOfContents>
  <finlex:content id="s19940011.kko">
    <div>
      <h2 id="19940011aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne ja vastaus Rantasalmen kihlakunnanoikeudessa</h3>
        <p>Veerti (Ferdinand) Lappalainen on Aija Tuulikki Juutilaista vastaan ajamassaan kanteessa lausunut, että Juutilainen oli 8.12.1989 Rantasalmen kihlakunnanoikeudessa valvonut 8.7.1989 kuolleen Risto Johannes Lappalaisen hänen hyväkseen tekemän kateisiin joutuneen testamentin. Testamentin valvontapöytäkirja oli 7.2.1990 annettu tiedoksi Risto Lappalaisen veljelle Veerti Lappalaiselle. Veerti Lappalainen oli tuolloin ilmoittanut hyväksyvänsä testamentin ja sitoutuvansa olemaan sitä millään perusteella moittimatta. Veerti Lappalainen on edelleen lausunut, että testamentti oli yksilöimätön eikä sen olemassaoloakaan ollut selvitetty. Suullisena hätätilatestamenttina testamentti oli perintökaaren 13 luvun säännösten nojalla pätemätön. Testamentin hyväksymistä ja sen moittimatta jättämistä koskeva tahdonilmaisu oli puolestaan oikeustoimilain nojalla häntä sitomaton ja siten pätemätön ja kohtuuton. Näillä perusteilla Veerti Lappalainen on vaatinut valvonnan katsomista pätemättömäksi.</p>
        <p>Juutilainen on vastustanut kannetta ja vaatinut sen hylkäämistä. Juutilainen on todennut, että Veerti Lappalainen oli ennen hyväksymislausuman allekirjoitusta tutustunut valvontapöytäkirjaan, josta testamentin sisältö oli käynyt ilmi. Hyväksymislausuma oli siten häntä sitova. Todistajien kertomusten perusteella oli myös selvää, että Risto Lappalainen oli testamentin todella tehnyt ja että se oli Risto Lappalaisen sairaalassaolon aikana kadonnut hänen asunnostaan.</p>
      </div>
      <div>
        <h3>Rantasalmen kihlakunnanoikeuden päätös 19.12.1991</h3>
        <p>Kihlakunnanoikeus on päätöksessään selostanut jutussa kuultujen todistajien kertomuksia ja katsonut niiden perusteella jääneen näyttämättä, että Risto Lappalainen olisi tehnyt testamenttia Juutilaisen hyväksi.</p>
        <p>Kihlakunnanoikeus on julistanut Risto Lappalaisen Juutilaisen hyväksi tekemäksi väitetyn testamentin mitättömäksi ja siihen perustuneet oikeustoimet tehottomiksi.</p>
      </div>
      <div>
        <h3>Itä-Suomen hovioikeuden tuomio 18.3.1993</h3>
        <p>Hovioikeus, jonka tutkittavaksi Juutilainen valittamalla oli saattanut asian, on katsonut, että Juutilainen oli testamenttia valvoessaan ilmoittanut Risto Lappalaisen tehneen testamentin, jossa tämä oli määrännyt kaiken omaisuutensa kuolemansa jälkeen Juutilaiselle. Asiassa esitetyt todistajankertomukset tosin tukivat Juutilaisen väitettä siitä, että Risto Lappalainen olisi tehnyt testamentin Juutilaisen hyväksi. Jutussa ei ollut kuitenkaan voitu kuulla ketään, joka olisi nähnyt testamentin, eikä muutoinkaan voitu pitää selvitettynä, että Risto Lappalainen olisi tehnyt määrämuodot täyttävän testamentin. Veerti Lappalainen oli saadessaan tiedon testamentin valvonnasta ilmoittanut hyväksyvänsä testamentin ja sitoutuvansa olemaan sitä millään perusteella moittimatta. Hyväksymisestään huolimatta Veerti Lappalaisella oli oikeus vedota siihen, ettei valvottua testamenttia ollut tehtykään.</p>
        <p>Hovioikeus on katsonut jääneen näyttämättä, että Risto Lappalainen olisi tehnyt testamentin Juutilaisen hyväksi.</p>
        <p>Hovioikeus on muuttaen kihlakunnanoikeuden päätöstä selittänyt Risto Lappalaisen tekemäksi väitetyn testamentin valvomiseksi suoritetut toimenpiteet voimaa ja vaikutusta vailla oleviksi.</p>
        <div>
          <p>Asian ovat ratkaisseet hovioikeuden jäsenet Parviainen, Ukkola ja Turunen. Esittelijä Riitta-Liisa Rautsi.</p>
        </div>
      </div>
    </div>
    <div>
      <h2 id="19940011mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 10.8.1993. Juutilainen on vaatinut kanteen hylkäämistä.</p>
      <p>Veerti Lappalainen on kuollut 26.3.1993. Valtiokonttori on hänen oikeudenomistajanaan vastannut valitukseen.</p>
    </div>
    <div>
      <h2 id="19940011yloa0">KORKEIMMAN OIKEUDEN RATKAISU 9.2.1994</h2>
      <p>Hovioikeuden tuomiota ei muuteta.</p>
      <div>
        <p>Asian ovat ratkaisseet oikeusneuvokset Nikkarinen, Haarmann, Roos, Krook ja Pellinen. Esittelijä Marjatta Möller</p>
      </div>
    </div>
  </finlex:content>
</finlex:document>
