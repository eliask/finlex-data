<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940035</dcterms:identifier>
  <finlex:ecliIdentifier>ECLI:FI:KKO:1994:35</finlex:ecliIdentifier>
  <dcterms:title>KKO:1994:35</dcterms:title>
  <dcterms:description>
    <p>
      <strong>Työsopimuksen lakkaaminen</strong>
      <span>Konkurssi</span>
      <span>Liikkeen luovutus</span>
    </p>
  </dcterms:description>
  <finlex:registerNumber>R93/545</finlex:registerNumber>
  <dcterms:date pvm="19940222">1994-02-22</dcterms:date>
  <finlex:fileCopyNumber>1792</finlex:fileCopyNumber>
  <dcterms:issued pvm="19940511">1994-05-11</dcterms:issued>
  <dcterms:abstract>
    <p>Yhtiön mentyä konkurssiin sen työntekijöiden työsopimukset oli irtisanottu konkurssin johdosta. Konkurssipesän luovuttaessa liikkeen irtisanomisaikana työsopimuslain 7 §:n 2 momentissa tarkoitetulla tavalla irtisanomisten katsottiin jääneen vaikutuksettomiksi.</p>
  </dcterms:abstract>
  <p>Ks. <a href="http://www.finlex.fi/fi/oikeus/kko/kko/1996/19960010">KKO:1996:10</a></p>
  <p>TSL 7 § 2 mom</p>
  <dcterms:tableOfContents>
    <a href="19940035aloa0">ASIAN KÄSITTELY ALEMMISSA OIKEUKSISSA</a>
    <a href="19940035mhaku0">MUUTOKSENHAKU KORKEIMMASSA OIKEUDESSA</a>
    <a href="19940035yloa0">KORKEIMMAN OIKEUDEN RATKAISU 11.5.1994</a>
  </dcterms:tableOfContents>
  <finlex:content id="s19940035.kko">
    <div>
      <h2 id="19940035aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kuopion raastuvanoikeuden päätös 2.10.1992</h3>
        <p>Raastuvanoikeus lausui, paitsi eräistä syytevaatimuksista, joista ei tässä ole kysymys, Aino Komulaisen, Pentti Antikaisen ja Jaakko Salokanteleen Pitkäsleipomo Ky Korpisaloa ja sen vastuunalaista yhtiömiestä Riitta Korpisaloa vastaan ajamasta kanteesta selvitetyksi, että Komulainen ja hänen myötäpuolensa olivat olleet työsopimuslain 1 §:n mukaisissa toistaiseksi voimassa olleissa työsuhteissa V. Pitkäsen Seuraajat Kommandiittiyhtiöön. Kommandiittiyhtiö oli 11.1.1991 omasta hakemuksestaan asetettu konkurssiin. Yhtiön konkurssipesän väliaikainen pesänhoitaja oli samana päivänä työsopimuslain 41 §:n nojalla irtisanonut heidän ja kaikkien muidenkin yhtiön työntekijöiden työsuhteet päättymään 14 päivän kuluttua irtisanomisesta. Konkurssipesä oli maksanut heille irtisanomisajan palkan 11.1. -25.1.1991 väliseltä ajalta.</p>
        <p>Yhtiö oli 9.1.1991 allekirjoitetulla kauppakirjalla myynyt Riitta Korpisalolle perustettavan yhtiön lukuun Kuopion Leipomokiinteistö Oy:n koko osakekannan 2,4 miljoonan markan kauppahinnasta. Kommandiittiyhtiö oli harjoittanut leipomotoimintaa mainitun osakeyhtiön omistamassa kiinteistössä. Kommandiittiyhtiön konkurssipesä oli sitten 13.1.1991 allekirjoitetulla sopimuksella myynyt Pitkäsleipomo Ky Korpisalolle/Riitta Korpisalolle osakeyhtiön tiloissa olleet raaka-aineet, pakkausmateriaalit, puolivalmisteet ja valmisteet ja vuokrannut yhtiön tiloissa olleen käyttöomaisuuden velkojainkokoukseen saakka. Pitkäsleipomo Ky Korpisalo/Riitta Korpisalo oli keskeytyksettä jatkanut V. Pitkäsen Seuraajat Kommandiittiyhtiön leipomon toimintaa.</p>
        <p>Pitkäsleipomo Ky Korpisalon puolesta oli Komulaiselle ja tämän myötäpuolille 14.1.1991 ilmoitettu, että heille ei ollut työtä yhtiön palveluksessa.</p>
        <p>Raastuvanoikeus katsoi, että Kuopion Leipomokiinteistö Oy:n osakekannan myynnissä ja pian sen jälkeen tapahtuneessa yhtiön käyttöomaisuuden vuokrauksessa oli ollut kysymyksessä työsopimuslain 7 §:ssä tarkoitettu liikkeen luovutus. Tämä oli tapahtunut 13. - 14.1.1991 välisenä yönä, jolloin Pitkäsleipomo Ky Korpisalo oli ryhtynyt käyttämään määräysvaltaa leipomossa ja harjoittamaan liiketoimintaa V. Pitkäsen Seuraajat Kommandiittiyhtiön entisissä tiloissa. Näin ollen työnantajan oikeudet ja velvollisuudet olivat liikettä luovutettaessa siirtyneet Pitkäsleipomo Ky Korpisalolle.</p>
        <p>Purkaessaan Komulaisen ja hänen myötäpuoltensa työsuhteet Pitkäsleipomo Ky Korpisalo oli tahallaan menetellyt työsopimuslain vastaisesti. Se oli siten velvollinen korvaamaan heille työsopimussuhteen ennenaikaisesta lakkaamisesta aiheutuneet vahingot.</p>
        <p>Tämän vuoksi raastuvanoikeus velvoitti Pitkäsleipomo Ky Korpisalon ja Korpisalon yhteisvastuullisesti suorittamaan Komulaiselle ja hänen myötäpuolilleen vahingonkorvausta korkoineen.</p>
      </div>
      <div>
        <h3>Itä-Suomen hovioikeuden päätös 4.6.1993</h3>
        <p>Yhtiö ja Korpisalo valittivat hovioikeuteen.</p>
        <p>Hovioikeus katsoi, että V. Pitkäsen Seuraajat Kommandiittiyhtiön ja Pitkäsleipomo Ky Korpisalon (jäljempänä yhtiö) välillä oli raastuvanoikeuden toteamin tavoin tapahtunut työsopimuslain 7 §:ssä tarkoitettu liikkeen luovutus, jonka perusteella työnantajan velvollisuudet olivat siirtyneet yrityksen uudelle omistajalle. Samalla konkurssipesän 11.1.1991 suorittamat työsopimusten irtisanomiset olivat jääneet vaikutuksettomiksi.</p>
        <p>Yhtiöllä oli liikkeen luovutuksen jälkeen ollut työsopimuslain 40 §:n 2 momentin mukainen oikeus kuukauden kuluessa luovutuksesta irtisanoa työsopimukset, jos siihen oli luovutuksesta johtuva perusteltu syy, lakkaamaan saman lain 38 §:ssä tarkoitettua irtisanomisaikaa noudattaen. Yhtiön puolesta Komulaiselle ja hänen myötäpuolilleen oli 14.1.1991 suullisesti ilmoitettu, ettei yhtiöllä ollut tarjota heille työtä.</p>
        <p>Yhtiö oli raastuvanoikeudessa ilmoittanut työsopimusten lakkauttamisen syyksi sen, ettei se vasta toimintansa aloittaneena voinut toimia samalla tavalla ja palkata niin suurta työntekijämäärää kuin konkurssiin joutunut yhtiö. Yhtiön toiminta oli heikon kannattavuuden vuoksi lopetettu 30.11.1991 ja yhtiö oli 27.3.1992 haettu konkurssiin. Siten yhtiöllä oli taloudellisista ja tuotannollisista syistä ollut oikeus lakkauttaa heidän työsopimuksensa.</p>
        <p>Jutussa todistajana kuullun yhtiön konttoriapulaisen kertoman mukaan edeltäjäyhtiön 11.1.1991 alkaneen konkurssin jälkeen yhtiön asiakkaat olivat vähentyneet, mistä johtuen yhtiön toiminta oli ollut pienimuotoisempaa. Samasta syystä yhtiöön ei ollut palkattu enää kaikkia edeltäjäyhtiön palveluksessa olleita työntekijöitä.</p>
        <p>Hovioikeus katsoi, että yhtiöllä oli ollut työsopimuslain 40 §:n 2 momentissa tarkoitettu luovutuksesta johtunut perusteltu syy irtisanoa Komulaisen ja hänen myötäpuoltensa työsopimukset.</p>
        <p>Yhtiö oli sovitusta irtisanomisajasta huolimatta purkanut Komulaisen ja hänen myötäpuoltensa työsopimukset ilman työsopimuslain 43 §:ssä tarkoitettua tärkeää syytä. Tämän vuoksi heillä oli oikeus saada palkkaa työsuhteiden aikana voimassa olleen työsopimuslain 45 §:n mukaisesti. Palkasta oli vähennettävä V. Pitkäsen Seuraajat Kommandiittiyhtiön konkurssipesän heille 14. ja 25.1.1991 väliseltä ajalta jo suorittamat irtisanomisajan palkat.</p>
        <p>Tämän vuoksi hovioikeus, muuttaen raastuvanoikeuden päätöstä, vapautti yhtiön ja Korpisalon velvollisuudesta suorittaa Komulaiselle, Antikaiselle ja Salokanteleelle vahingonkorvausta. Sen asemesta yhtiö ja Korpisalo velvoitettiin yhteisvastuullisesti suorittamaan heille irtisanomisajan palkkaa korkoineen, josta oli kuitenkin vähennettävä konkurssipesän kullekin maksama irtisanomisajan palkka.</p>
        <div>
          <p>Asian ovat ratkaisseet hovioikeuden jäsenet Jalkanen, Parviainen ja Kiviranta. Esittelijä Maija Kunnas.</p>
        </div>
      </div>
    </div>
    <div>
      <h2 id="19940035mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa myönnettiin 27.8.1993. Valituksessaan yhtiö ja Korpisalo vaativat kanteen hylkäämistä. Komulainen ja hänen myötäpuolensa vastasivat valitukseen.</p>
    </div>
    <div>
      <h2 id="19940035yloa0">KORKEIMMAN OIKEUDEN RATKAISU 11.5.1994</h2>
      <p>Hovioikeuden päätöstä ei muutettu.</p>
      <div>
        <p>Asian ovat ratkaisseet presidentti Heinonen sekä oikeusneuvokset Paasikoski, Krook, Raulos ja Hidén. Esittelijä Sari Ruokojärvi.</p>
      </div>
    </div>
  </finlex:content>
</finlex:document>
