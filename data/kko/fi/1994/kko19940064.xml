<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940064</dcterms:identifier>
  <finlex:ecliIdentifier>ECLI:FI:KKO:1994:64</finlex:ecliIdentifier>
  <dcterms:title>KKO:1994:64</dcterms:title>
  <dcterms:description>
    <p>
      <strong>Oikeudenkäyntimenettely</strong>
      <span>Asianosaisen kuuleminen</span>
    </p>
    <p>
      <strong>Syyte</strong>
      <span>Syytesidonnaisuus</span>
    </p>
  </dcterms:description>
  <finlex:registerNumber>R93/44</finlex:registerNumber>
  <dcterms:date pvm="19931028">1993-10-28</dcterms:date>
  <finlex:fileCopyNumber>2622</finlex:fileCopyNumber>
  <dcterms:issued pvm="19940713">1994-07-13</dcterms:issued>
  <dcterms:abstract>
    <p>Syyttäjä oli syyttänyt A:ta törkeästä huumausainerikoksesta esittäen A:n yhdessä B:n kanssa pitäneen hallussaan tiettyä maahan kaivettua amfetamiinierää.</p>
    <p>Kun kysymyksessä oli vain saman teon oikeudellinen arviointi, A:n syyksi esitetyn rangaistusvaatimuksen perusteella voitiin lukea, että hän oli teollaan edistänyt B:n rikosta, sekä tuomita A avunannosta törkeään huumausainerikokseen.</p>
    <p>Ään.</p>
  </dcterms:abstract>
  <p>Vrt. <a href="http://www.finlex.fi/fi/oikeus/kko/kko/1996/19960016">KKO:1996:16</a></p>
  <dcterms:tableOfContents>
    <a href="19940064aloa0">ASIAN KÄSITTELY ALEMMISSA OIKEUKSISSA</a>
    <a href="19940064mhaku0">MUUTOKSENHAKU KORKEIMMASSA OIKEUDESSA</a>
    <a href="19940064yloa0">KORKEIMMAN OIKEUDEN RATKAISU 13.7.1994</a>
  </dcterms:tableOfContents>
  <finlex:content id="s19940064.kko">
    <div>
      <h2 id="19940064aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Vaatimukset Porvoon kihlakunnanoikeudessa</h3>
        <p>Virallinen syyttäjä on asian ensikäsittelyssä 13.4.1992 vaatinut A:lle rangaistusta törkeästä huumausainerikoksesta sillä perusteella, että A oli tammikuun 1992 -24.2.1992 välisenä aikana Sipoossa luvattomasti yhdessä B:n kanssa pitänyt hallussaan yli kahta kiloa amfetamiinia. Asian jatkokäsittelyssä 5.6.1992, jossa A ei ole ollut henkilökohtaisesti läsnä, syyttäjä on toissijaisesti vaatinut A:lle rangaistusta avunannosta törkeään huumausainerikokseen sillä perusteella, että A 22.2.1992 - 24.2.1992 välisenä aikana, tiedettyään B:llä olevan kätkössä huumausainetta, oli kätköllä pitänyt vahtia B:n käsitellessä ainetta. Hyötynä rikoksesta A oli saanut B:n tarjoaman viikon kestäneen matkan Viroon kestityksineen, jonka arvon, 5 000 markkaa, hänet oli myös tuomittava menettämään valtiolle. Syyttäjä on edelleen vaatinut, että A velvoitettaisiin korvaamaan valtiolle laittomasti hallussapitämänsä huumausaineen arvona yhteisvastuullisesti B:n kanssa ainakin 20 000 markkaa.</p>
        <p>A on kiistänyt syyttäjän 13.4.1992 esittämän rangaistusvaatimuksen. Maksuttomasta oikeudenkäynnistä annetun lain nojalla A:n avustajaksi määrätty asianajaja Hannu Kokko on A:n asiamiehenä toimien kiistänyt syyttäjän 5.6.1992 esittämät vaatimukset.</p>
      </div>
      <div>
        <h3>Porvoon kihlakunnanoikeuden päätös 5.6.1992</h3>
        <p>Syyttäjä oli vaatinut A:lle rangaistusta törkeästä huumausainerikoksesta, koska A oli tammikuusta helmikuun 24 päivään 1992 saakka pitänyt hallussaan yli kahta kiloa amfetamiinia. A oli viitannut tutkinnassa kertomaansa ja kiistänyt syyllistyneensä huumausaineen hallussapitoon, koska ei ollut lainkaan pitänyt syytteessä mainittua amfetamiinia hallussaan.</p>
        <p>Kihlakunnanoikeus on katsonut selvitetyksi, että A oli käynyt B:n seurassa Sipoossa sijaitsevalla kätköllä 22.2.1992 pitäen lähinnä vartiota B:n noutaessa ainakin 100 grammaa amfetamiinia. A oli niinikään ollut B:n apulaisena kätköllä käytäessä 4.3.1992 ja tuolloin auttanut kätkön avaamisessa.</p>
        <p>Kihlakunnanoikeus on katsonut A:n esitutkinnassa kertomallaan menettelyllä syyllistyneen avunantoon törkeään huumausainerikokseen. A oli kertonut käyneensä kerran B:n mukana kätköllä, ennen kiinniottamista. Kiinni otettaessa hän oli ollut kaivamassa rautakangella kätköä auki. A:n liikkuminen B:n seurassa oli katsottava avunantona liittyneen B:n huumausaineen myyntitoimintaan. A oli avustanut B:tä kätkön esille kaivamisessa ja pitänyt vahtia. Hyötynä A oli saanut B:ltä ainakin matkan Viroon kaikkine kuluineen.</p>
        <p>Tämän johdosta kihlakunnanoikeus on huumausainelain 3 §:n ja rikoslain 5 luvun 3 §:n 1 momentin nojalla tuominnut A:n 22.2. - 4.3.1992 tapahtuneesta avunannosta törkeään huumausainerikokseen 10 kuukaudeksi vankeuteen, josta rikoslain 3 luvun 11 §:n nojalla on tehty vapaudenmenetystä 4.3. - 26.4.1992 vastaava 1 kuukauden 23 päivän vähennys. A on myös velvoitettu korvaamaan valtiolle rikoksella saamansa hyödyn 5 000 markkaa ja luvattomasti hallussapidetyn huumausaineen arvona yhteisvastuullisesti B:n kanssa 20 000 markkaa.</p>
      </div>
      <div>
        <h3>Helsingin hovioikeuden päätös 18.11.1992</h3>
        <p>Hovioikeus, jonka tutkittavaksi A ja virallinen syyttäjä saattoivat jutun, on lausunut, että A oli avustanut B:tä tämän hakiessa kätköltä huomattavan suuren määrän erittäin vaarallista ja vahingollista huumausainetta. Näyttämättä oli jäänyt, että A olisi muulloin kuin 22.2.1992 käynyt B:n kanssa tämän Sipoossa metsässä olleella amfetamiinikätköllä hakemassa huumausainetta ja avustanut B:tä kätkön avaamisessa.</p>
        <p>Tämän johdosta hovioikeus on muuttanut kihlakunnanoikeuden päätöstä siten, että A on tuomittu 22.2.1992 tapahtuneesta avunannosta törkeään huumausainerikokseen 8 kuukaudeksi vankeuteen. Muilta osilta kihlakunnanoikeuden päätöstä ei ole muutettu.</p>
        <div>
          <p>Asian ovat ratkaisseet hovioikeuden jäsenet Heikkilä, Kiviharju ja Kartano. Esittelijä Seija Ovaskainen.</p>
        </div>
      </div>
    </div>
    <div>
      <h2 id="19940064mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 26.8.1993. Korkein oikeus on 27.8.1993 antamallaan päätöksellä määrännyt, oikeudenkäymiskaaren 30 luvun 23 §:n nojalla, ettei hovioikeuden päätöstä ole toistaiseksi pantava täytäntöön tai täytäntöönpanoa jatkettava.</p>
      <p>A on valituksessaan vaatinut, että syyte ja muut vaatimukset hylätään muun muassa, koska hänelle ei ollut oikeudenkäynnin kuluessa vaadittu rangaistusta siitä teosta, josta hänet tuomittiin.</p>
      <p>Virallinen syyttäjä on antanut häneltä pyydetyn vastauksen.</p>
    </div>
    <div>
      <h2 id="19940064yloa0">KORKEIMMAN OIKEUDEN RATKAISU 13.7.1994</h2>
      <div>
        <h3>Perustelut</h3>
        <p>Virallinen syyttäjä on A:lle tiedoksi annetun haasteen nojalla 13.4.1992 jutun ensikäsittelyssä A:n ollessa henkilökohtaisesti läsnä lausunut, että tämä oli tammikuun 1992 ja 24.2.1992 välisenä aikana Sipoon Kirkonkylän alueella olevassa metsässä yhdessä B:n kanssa luvattomasti pitänyt hallussaan maahan kaivetussa muovisäiliössä yli kahden kilon amfetamiinierää ja sen vuoksi vaatinut A:n tuomitsemista rangaistukseen törkeästä huumausainerikoksesta.</p>
        <p>Kihlakunnanoikeuden lykättyä jutun käsittelyn neljä kertaa ja A:n kiistettyä syytteen kieltäen pitäneensä hallussa siinä tarkoitettua huumausainetta, virallinen syyttäjä on 5.6.1992 jutun viimeisessä oikeudenkäyntitilaisuudessa, jossa A:ta on edustanut hänelle määrätty lainoppinut oikeudenkäyntiavustaja, esittänyt, että A oli tietoisena siitä, että kätkössä säilytettiin huumausainetta, pitänyt paikalla vahtia B:n käsitellessä ainetta ja siten syyllistynyt ainakin avunantoon törkeään huumausainerikokseen. Sen vuoksi virallinen syyttäjä on, täsmentäen tekoajaksi 22. - 24.2.1992, toissijaisesti vaatinut A:n tuomitsemista rangaistukseen tästä teosta.</p>
        <p>Näin täsmennetty syyte on edellä ilmenneen mukaisesti tarkoittanut aikaan, paikkaan ja muihin teko-olosuhteisiin nähden samaa tapahtumaa kuin A:n henkilökohtaisesti saapuvilla ollessa esitetty rangaistusvaatimus. Kysymys ei siten ole ollut sellaisesta uudesta vaatimuksesta, jonka esittäminen olisi edellyttänyt vastaajan haastamista vastaamaan siihen, vaan syytteenalaisen teon uudesta rikosoikeudellisesta luonnehdinnasta. Syyttäjä on vaihtoehtoisesti esittänyt uuden oikeudellisen arvioinnin siitä, onko A syyllistynyt syytteessä kuvatulla teolla siinä mainittuun rikokseen tekijänä vai vain avunantajana edistäen tuolla teollaan syytteessä jo esitettyä B:n rikosta.</p>
        <p>Tässä tapauksessa syytettä käsiteltäessä esitetty väite A:n vahdin pitämisestä B:n käsitellessä maahan kätkettyä huumausainetta verrattuna syyttäjän aikaisemmin esittämään väitteeseen, että A oli yhdessä B:n kanssa pitänyt tuota samaa maahan kätkettyä huumausainetta hallussaan, ei siten sisällä mitään sellaista seikkaa, johon vetoaminen olisi välttämätön edellytys lausunnon antamiselle A:n syyllistymisestä avunantajana törkeään huumausainerikokseen.</p>
        <p>Näin ollen A:han ei ole kohdistettu uutta syytettä eikä hänen syykseen ole luettu sellaista tekoa, jota hänen viakseen ei olisi hänen läsnäollessaan esitetyssä syytteessä väitetty. Hänellä on myös ollut tilaisuus asianmukaisesti vastata syytteeseen, ja hän on voinut ja hänellä on ollut aihetta jo tekijäkumppanuutta tarkoittavan syytevaatimuksen johdosta niin katsoessaan esittää arvionsa myös siitä, ettei syytteessä hänen tekemäkseen esitetty teko hänen osaltaan täyttänyt tekijäkumppanuutta vaan vain avunannon B:n rikokseen.</p>
        <p>Vaatimukseen huumausaineen arvon korvaamisesta on lievempänä sovellettava 1.1.1994 voimaan tullutta rikoslain 50 luvun 6 §:ää (1304/94). Asiassa ei ole ilmennyt, että tässä tapauksessa huumausainetta olisi, siltä osalta kuin korvausta vaaditaan, kätketty tai hävitetty menettämisseuraamuksen välttämiseksi. Sen vuoksi vaatimus huumausaineen arvon menettämisestä on hylättävä.</p>
        <p>Näillä ja muutoin alempien oikeuksien päätöksistä ilmenevillä perusteilla Korkein oikeus on ratkaissut asian tuomiolauselmasta ilmenevällä tavalla.</p>
      </div>
      <div>
        <h3>Tuomiolauselma</h3>
        <p>Hovioikeuden päätöksen lopputulosta ei muuteta muutoin kuin siltä osin, että A vapautetaan korvaamasta valtiolle huumausaineen arvoa 20 000 markkaa. Täytäntöönpanoa koskeva määräys raukeaa.</p>
        <p>Maksuttomasta oikeudenkäynnistä annetun lain nojalla maksetaan valtion varoista asianajaja Hannu Kokolle palkkioksi A:n avustamisesta Korkeimmassa oikeudessa 1 200 markkaa.</p>
        <div>
          <p>Asian ovat ratkaisseet oikeusneuvokset Nikkarinen, Roos (eri mieltä), Krook (eri mieltä), Suhonen ja Tulokas. Esittelijä EvaMaria Anderzén.</p>
        </div>
      </div>
      <div>
        <h3>Esittelijän mietintö ja eri mieltä olevien jäsenten lausunnot</h3>
        <p>Nuorempi oikeussihteeri Anderzén:</p>
        <p>Ehdotus perusteluiksi: Virallinen syyttäjä on A:lle tiedoksi annetun haasteen nojalla 13.4.1992 jutun ensikäsittelyssä kihlakunnanoikeudessa, jossa A on ollut henkilökohtaisesti läsnä, lausunut, että tämä oli tammikuun 1992 ja 24.2.1992 välisenä aikana Sipoon Kirkonkylän alueella olevassa metsässä yhdessä B:n kanssa luvattomasti pitänyt hallussaan maahan kaivetussa muovisäiliössä yli kahden kilon amfetamiinierää ja sen vuoksi vaatinut A:n tuomitsemista rangaistukseen törkeästä huumausainerikoksesta.</p>
        <p>Kihlakunnanoikeuden lykättyä jutun käsittelyn neljä kertaa ja A:n kiistettyä syytteen kieltäen pitäneensä hallussa siinä tarkoitettua huumausainetta, virallinen syyttäjä on 5.6.1992 jutun viimeisessä oikeudenkäyntitilaisuudessa, jossa A:ta on edustanut hänelle määrätty lainoppinut oikeudenkäyntiavustaja, esittänyt, että A oli tietoisena siitä, että kätkössä säilytettiin huumausainetta, pitänyt paikalla vahtia B:n käsitellessä ainetta ja siten syyllistynyt ainakin avunantoon törkeään huumausainerikokseen. Sen vuoksi virallinen syyttäjä on, täsmentäen tekoajaksi 22. - 24.2.1992, toissijaisesti vaatinut A:n tuomitsemista rangaistukseen tästä teosta.</p>
        <p>Väitteellään, että A on pitänyt vahtia B:n käsitellessä maahan kätkettyä huumausainetta, virallinen syyttäjä on toissijaisen syytteen tueksi vedonnut avunantorikoksen rikoslain 5 luvun 3 §:n 1 momentissa mainittuihin tunnusmerkistötekijöihin, joiden mukaan avunannosta rikokseen rangaistaan sitä, joka toisen rikoksen tehdessä taikka sitä ennen, tahallansa on neuvolla, toimella tahi kehotuksella edistänyt tekoa. Kun alkuperäisen syytteen ylimalkaiseen teonkuvaukseen ei voida tulkinnallakaan sisällyttää väittämää tällaisista seikoista eikä syytetyn viaksi saa lukea tekoa, josta syytevaatimusta ei ole esitetty, tapahtunut syytteen täydennys on ollut välttämätön edellytys lausunnon antamiselle A:n syyllistymisestä avunantoon törkeään huumausainerikokseen.</p>
        <p>Toissijainen syyte on edellä ilmenneen mukaisesti tarkoittanut aikaan, paikkaan ja muihin teko-olosuhteisiin nähden samaa tapahtumaa kuin haasteen nojalla A:n henkilökohtaisesti saapuvilla ollessa esitetty alkuperäinen syyte. Rikostuomion uuden syytteen tutkimisen estävä vaikutus ei rajoitu ainoastaan tutkitussa syytteessä yksilöityyn tekoon siinä kuvatussa muodossaan, vaan ulottuu tekoon kokonaisuudessaan sellaisena kuin se todellisuudessa on tapahtunut. Tämän mukaan on perusteltua katsoa, että alkuperäisen syytteen vireilläolovaikutus on käsittänyt myös toissijaisessa syytteessä kuvatun teon ja että virallinen syyttäjä on siten voinut ilman uutta haastetta tai A:n henkilökohtaista läsnäoloa tarkistaa syytettään tekemällään tavalla.</p>
        <p>Kun A ei ole ollut henkilökohtaisesti läsnä kihlakunnanoikeudessa toissijaista syytettä esitettäessä ja kun tämä syyte on edellä ilmi käyvällä tavalla tarkoittanut toista tekoa kuin alkuperäinen syyte, kihlakunnanoikeuden ei olisi pitänyt, ottaen huomioon A:n oikeusturva, ratkaista juttua varaamatta hänelle tilaisuutta tulla henkilökohtaisesti kuulluksi toissijaisen syytteen johdosta.</p>
        <p>Tuomiolauselmaehdotus: Hovioikeuden ja kihlakunnanoikeuden päätökset kumotaan A:ta koskevalta osalta ja juttu palautetaan tältä osalta Porvoon käräjäoikeuteen, jonka tulee ilmoituksetta ottaa se uudelleen käsiteltäväkseen ja siinä laillisesti menetellä. Täytäntöönpanokieltoa koskeva määräys raukeaa.</p>
        <p>Maksuttomasta oikeudenkäynnistä annetun lain nojalla maksetaan valtion varoista asianajaja Hannu Kokolle palkkioksi A:n avustamisesta Korkeimmassa oikeudessa 1 200 markkaa.</p>
        <p>Oikeusneuvos Krook: Hyväksyn mietinnön. Äänestyksen tulokseen nähden velvollisena ottamaan kantaa itse asiaan olen samaa mieltä kuin enemmistö.</p>
        <p>Oikeusneuvos Roos: Virallinen syyttäjä on A:lle tiedoksi annetun haasteen nojalla jutun ensikäsittelyssä vaatinut A:lle rangaistusta törkeästä huumausainerikoksesta, koska tämä oli tammikuun 1992 ja 24.2.1992 välisenä aikana Sipoon Kirkonkylän alueella olevassa metsässä yhdessä B:n kanssa luvattomasti pitänyt hallussaan yli kahden kilon amfetamiinierää. Jutun viimeisessä käsittelytilaisuudessa, jossa A:ta edusti asiamies, syyttäjä on ilman lisähaastetta vaatinut toissijaisesti A:lle rangaistusta avunannosta törkeään huumausainerikokseen, koska tämä oli 22. - 24.2.1992 yhdessä B:n kanssa käynyt B:n kätköllä ja pitänyt vahtia B:n käsitellessä siellä huumausaine-erää.</p>
        <p>Alkuperäisen syytteen perusteella A:lla ei ole ollut aihetta ottaa kantaa, oliko hänen paikalla olonsa ollut vahdin pitämistä ja B:n avustamista eikä perustella syytteen kiistämistä myös avunantorikoksen osalta. Kun A itse näin ollen ei ole ihmisoikeuksien ja perusvapauksien suojaamiseksi tehdyn yleissopimuksen 6(3) (a) artiklan ja kansalaisoikeuksia ja poliittisia oikeuksia koskevan kansainvälisen yleissopimuksen 14(3) (a) artiklan mukaisesti saanut yksityiskohtaista tietoa häntä vastaan nostetun toissijaisen syytteen sisällöstä ja perusteista, A:ta ei saa tuomita rangaistukseen tuon syytteen perusteella.</p>
        <p>Kumoan hovioikeuden päätöksen ja jätän tutkimatta vaatimuksen A:n tuomitsemisesta rangaistukseen avunannosta törkeään huumausainerikokseen.</p>
        <p>Äänestyksen tulokseen nähden velvollisena ottamaan kantaa pääasiaan ja avustajanpalkkioon olen niiden osalta samaa mieltä kuin Korkein oikeus.</p>
      </div>
    </div>
  </finlex:content>
</finlex:document>
