<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940107</dcterms:identifier>
  <finlex:ecliIdentifier>ECLI:FI:KKO:1994:107</finlex:ecliIdentifier>
  <dcterms:title>KKO:1994:107</dcterms:title>
  <dcterms:description>
    <p>
      <strong>Oikeudenkäyntimenettely</strong>
      <span>Riita-asia</span>
      <span>Jutun palauttaminen</span>
    </p>
  </dcterms:description>
  <finlex:registerNumber>S93/553</finlex:registerNumber>
  <dcterms:date pvm="19940309">1994-03-09</dcterms:date>
  <finlex:fileCopyNumber>3963</finlex:fileCopyNumber>
  <dcterms:issued pvm="19941026">1994-10-26</dcterms:issued>
  <dcterms:abstract>
    <p>Muuttaessaan kihlakunnanoikeuden päätöstä hovioikeus ei ollut oikeudenkäymiskaaren 24 luvun 3 §:n 1 momentin mukaisesti pannut tuomioonsa niitä pääsyitä, joihin ratkaisu perustui. Asian käsittelyssä oli siten tapahtunut menettelyvirhe. Se, että Korkein oikeus olisi ottanut asian välittömästi ratkaistavakseen, ei ollut riittävästi perusteltavissa viivytyksen tai kustannusten välttämisellä eikä muillakaan tarkoituksenmukaisuudesta johtuvilla näkökohdilla. Asia palautettiin hovioikeuteen.</p>
    <p>Ään.</p>
  </dcterms:abstract>
  <p>OK 24 luku 3 § 1 mom</p>
  <dcterms:tableOfContents>
    <a href="19940107aloa0">ASIAN KÄSITTELY ALEMMISSA OIKEUKSISSA</a>
    <a href="19940107mhaku0">MUUTOKSENHAKU KORKEIMMASSA OIKEUDESSA</a>
    <a href="19940107yloa0">KORKEIMMAN OIKEUDEN RATKAISU 26.10.1994</a>
  </dcterms:tableOfContents>
  <finlex:content id="s19940107.kko">
    <div>
      <h2 id="19940107aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Loviisan kihlakunnanoikeudessa</h3>
        <p>Reino Pentti ja Maiju Annikki Pekkonen (Maiju Pekkonen) kertoivat Esko Kalevi ja Lea Anneli Makkosta vastaan ajamassaan kanteessa ostaneensa 5.6.1989 Makkosilta Pyhtään kunnan Purolan kylässä sijaitsevan Kalliopohjan tilan RN:o 5:19 1 200 000 markan kauppahinnalla. He olivat ostaneet kiinteistön siinä käsityksessä, että se soveltuisi omakotitalona ympärivuotiseen kokopäiväiseen asumiseen vakituisena asuntona heidän perheelleen. Pekkoset olivat muuttaneet asumaan kiinteistölle kesällä 1989 sekä ilmoittaneet kaksi lastaan syksyllä aloittamaan koulua. Pekkoset olivat todenneet elokuun 1989 aikana, että kiinteistö ei vastannut ostohetkellä vallinnutta käsitystä ympärivuotiseen asumiseen soveltuvasta kiinteistöstä. Pekkoset olivat selvityksiensä perusteella katsoneet ostaneensa tavanomaista paremman huvilakiinteistön, joka ei kuitenkaan olisi soveltunut ympärivuotiseen asumiseen.</p>
        <p>Maiju Pekkonen oli saamansa impulssin perusteella soittanut Makkosten käyttämälle kiinteistönvälittäjälle Ari Nummelalle ja kertonut etsivänsä rannalla sijaitsevaa, perheen vakituiseen asumiseen soveltuvaa omakotitaloa. Avauskeskustelussa hän oli kertonut perheolosuhteistaan ja tiedustellut koulunkäyntimahdollisuuksia. Nummela oli ilmoittanut kiinteistön soveltuvan Pekkosten tarkoituksiin ja kehottanut Maiju Pekkosta varaamaan käsirahan tullessaan katsomaan kiinteistöä, koska toinenkin ostaja oli kiinnostunut kohteesta.</p>
        <p>Ensi käynnillä oli käyty läpi kiinteistönvälittäjän osoituksen perusteella yleiskuvaa, rajat, kiinteistöä yksityiskohtaisemmin sekä rakennuksia. Tarkastelu oli jäänyt pintapuoliseksi Nummelan kiireen johdosta. Maiju Pekkonen oli ollut kiinteistöllä 45 minuuttia - tunnin. Hän oli ihastunut kiinteistöön ja suostunut antamaan Nummelalle käsirahan. Vasta tämän jälkeen Maiju Pekkonen oli saanut käsiinsä kiinteistön myynti-ilmoituksen. Pekkoset olivat kertoneet kiinteistönvälittäjälle yksiselitteisesti tarkoituksensa olevan muuttaa neljän kotona asuvan lapsensa kanssa lopullisesti kiinteistölle asumaan. Tämä oli kertonut yksityiskohtaisesti, kuinka edelliset asukkaat olivat talviaikana asuneet kiinteistöllä. Pekkoset olivat kuulleet kaupanteon jälkeen naapuristosta, että kiinteistöllä ei voinut asua, koska muun muassa vesijohdot jäätyivät. Kiinteistöllä oli ilmennyt jo alkusyksystä vakavia asumismukavuuteen vaikuttavia häiriötekijöitä. Tämän ja hankkimansa teknisen aineiston valossa Pekkoset olivat katsoneet täydellisesti erehtyneensä kiinteistönkaupan olennaisista edellytyksistä.</p>
        <p>Pekkoset eivät olisi missään tapauksessa hankkineet kiinteistöä, jos he olisivat havainneet ostavansa huvilan ja ympärivuotiseen asumiseen soveltumattoman kiinteistön. Kiinteistön tekninen rakentamistaso ei ollut ollut voimassa olevien säännösten mukainen eikä ollut täyttänyt turvallisuusvaatimuksia. Päärakennuksen seinät vuotivat voimakkaiden sateiden aikana niin, että alakerran lattiat lainehtivat.</p>
        <p>Kiinteistön huvilaluonne ja tekninen varustus huomioon ottaen sen arvo oli kaupantekohetkellä ollut korkeintaan 650 000 markkaa. Hintapyyntö 1 200 000 markkaa oli johtanut Pekkosia harhaan. He olivat tämän perusteella erehtyneet kuvittelemaan kiinteistöä omakotitalomaisesti rakennetuksi kiinteistöksi. Hintataso olisi saattanut olla reaalinen välittömästi pääkaupunkiseudun tuntumassa mutta ei Pyhtäällä kesällä 1989. Rakennuksen tekninen rakennustapa sekä LVI- ja sähkölaitteiden tekninen taso eivät vastanneet ympärivuotiselta asumiselta vaadittavia edellytyksiä. Kiinteistön uudelleen rakentaminen omakotitalomaiseksi, ympärivuotiseen asumiseen soveltuvaksi kiinteistöksi olisi maksanut vähintään useita satoja tuhansia markkoja. Pekkosten oli lisäksi ollut pakko teettää kiinteistölle porakaivo. He olivat 11.5.1990 päivätyllä kirjeellä reklamoineet Makkosille havaitsemistaan virheistä.</p>
        <p>Pekkoset katsoivat myyjien olevan vastuussa siitä, että nämä olivat laiminlyöneet informoida heitä riittävästi kiinteistön todellisesta luonteesta ja sen ongelmista erityisesti talviasuttavuuden osalta.</p>
        <p>Pekkoset epäilivät myyjien tietoisesti peittäneen kiinteistön vajavaisuudet ja tietoisesti jättäneen kertomatta niistä välittäjälle. Aihetodisteet osoittivat pienten virheiden yhteisvaikutuksen tuloksena kyseessä olevan salaisen virheen. Pekkoset olivat katsoneet kiinteistölle annetun sen esittelyä varten "valohoitoa".</p>
        <p>Tämän perusteella Pekkoset vaativat, paitsi muuta, Esko Kalevi ja Lea Anneli Makkosen velvoittamista yhteisvastuullisesti suorittamaan heille kauppahinnan alennuksena 550 000 markkaa kaupantekopäivästä 5.6.1989 laskettavine 16 prosentin korkoineen sekä korvausta oikeudenkäyntikuluista korkoineen.</p>
      </div>
      <div>
        <h3>Vastaus</h3>
        <p>Makkoset kiistivät kanteen. Esko Kalevi Makkonen oli tehnyt 18.5.1989 kiinteistönvälittäjän kanssa toimeksiantosopimuksen tilan myymisestä. Selostukseen myytävästä kiinteistöstä oli kohde ilmoitettu vapaa-ajan asunnoksi hinnaltaan 1 200 000 markkaa. Kiinteistönvälittäjän edustaja oli tutustunut kiinteistöön ja saanut haltuunsa kiinteistön asiakirjoja. Makkoset olivat kertoneet kiinteistönvälittäjälle asuneensa kiinteistöllä ympärivuotisesti vuosina 1980 - 1984 sekä tämän jälkeenkin talvikausia lukuun ottamatta. Makkoset olivat koko ajan olleet vakituisesti kirjoilla asunnossa. Kiinteistönvälittäjän edustaja oli selvittänyt asianmukaisesti rakennuksen ominaisuudet ja ostaja oli tutustunut kiinteistöön sekä hyväksynyt kaupan kohteen kauppakirjan allekirjoittamisella. Edustaja ei ollut lausunut asunnon soveltuvuudesta ympärivuotiseen asumiseen, vaan ainoastaan kertonut asunnossa saatavan asua niin ja myyjien pitäneen kiinteistöllä olevaa päärakennusta vakituisena asuntonaan. Kaupan kohteesta ei ollut annettu vääriä taikka harhaanjohtavia tietoja. Kiinteistön ja rakennusten ominaisuuksia ja kuntoa koskevat väitteet olivat myös vääriä. Kiinteistö oli välitetty ja myyty ostajille huvilakiinteistönä. Ostajat olivat tutustuneet kiinteistöön ja sillä sijaitseviin rakennuksiin. Kiinteistöllä voi sekä muodollisesti että asiallisesti asua ympärivuotisesti. Kiinteistö ja sen rakennukset olivat hyvässä kunnossa. Ostajat olivat hyväksyneet kaupan kohteen. Kauppahinnan alennuksen vaatimista Makkoset pitivät perusteettomana ja katsoivat, että kiinteistö oli myyty jopa käypää hintaa edullisemmin.</p>
      </div>
      <div>
        <h3>Kihlakunnanoikeuden päätös 17.9.1991</h3>
        <p>Kihlakunnanoikeus lausui selvitetyksi, että Esko Kalevi Makkonen oli 18.5.1989 tehnyt kiinteistönvälitysliikkeen kanssa toimeksiantosopimuksen Pyhtään kunnan Purolan kylässä sijaitsevan Kalliopohjan tilan RN:o 5:19 myymisestä 1 200 000 markan hinnasta. Selostuksessa myytävästä kiinteistöstä kohde oli merkitty vapaa-ajan asunnoksi. Kunnallistekniikasta oli mainittu oma vesi ja viemäri. Kohdetta oli lehti-ilmoituksella kaupattu otsikolla "merenrantahuvila", tämä sana tummennettuna. Tekstiosassa oli ollut merkintä "talvias". Asiakkaalle tarkoitetussa esitteessä oli otsikolla "tiedot myytävästä kiinteistöstä" todettu kohteeksi "merenrantahuvila (talviasuttava)".</p>
        <p>Maiju Pekkonen oli ollut yhteydessä kiinteistönvälittäjä Nummelaan. Tutustuttuaan kiinteistöön paikan päällä hän oli tarjoutunut ostamaan sen 1 200 000 markan kauppahinnalla. Todistajana kuultuna Nummela oli kertonut kiinteistön tarkastamisen kestäneen 2 - 3 tuntia. Kihlakunnanoikeus piti Nummelan kertomusta uskottavana. Ostotarjous oli päivätty 4.6.1989. Tämän jälkeen Makkoset ja Pekkoset olivat 5.6.1989 vahvistetulla kauppakirjalla sopineet tilan omistusoikeuden siirtymisestä 1 200 000 markan kauppahinnalla. Maiju Pekkosella oli ollut kiinteistönvälittäjän myyntiesite mukanaan käydessään pankissa. Kihlakunnanoikeus piti uskottavana todistaja Nummelan kertomusta esitteen antamisesta ensikäynnillä. Kauppakirjan 7 kohdassa oli maininta ostajien tutustumisesta tilan rajoihin ja rakennuksiin sekä hyväksymislausuma niiden kaupantekohetken kunnosta ja maininta tutustumisesta myytävän tilan asiapapereihin jälkimmäisiä luettelematta. Kihlakunnanoikeus piti Pekkosen käyttämää aikaa kiinteistön tutkimiseen riittävänä. Toisaalta ostajalla olisi ollut halutessaan mahdollisuus tutustua kohteeseen tarkemminkin ja selvittää, mitä ympärivuotinen asuminen kiinteistöllä edellytti.</p>
        <p>Pyhtään kunta oli aikoinaan 28.8.1961 myöntänyt Reino Nikanderille rakennusluvan asuinrakennuksen rakentamiseksi puheena olevalle kiinteistölle. Kihlakunnanoikeudelle oli esitetty selvitys siitä, että rakennuksen loppukatselmus oli pidetty 9.7.1974. Tämän perusteella kihlakunnanoikeus katsoi, että rakennus oli vastannut tuolloin voimassa olleita määräyksiä. Pyhtään kunnan rakennuslautakunta oli 7.12.1978 myöntänyt Esko Makkoselle rakennusluvan, jolloin tila oli otsikoitu lomaasunnoksi.</p>
        <p>Asiassa ei ollut näytetty kohdetta myydyn ympärivuotiseen talviasumiseen tarkoitettuna omakotitalona tai että kohteen soveltuminen ympärivuotiseen asumiseen olisi ollut kaupan edellytys. Kohteen selitteessä oli yksiselitteisesti lukenut "merenrantahuvila". Kihlakunnanoikeus katsoi suluissa olevan sanan "talviasuttava" tarkoittaneen, että vapaa-ajan asuntoa oli mahdollisuus käyttää myös talvella. Kiinteistön osittainen käyttö ympärivuotiseen asumiseen ei ollut merkityksellistä, koska kiinteistö oli myyty lomakohteena eikä ympärivuotiseen asumiseen soveltuvana. Lisäksi oli huomioitava, että kaupantekotilaisuudessa kaupanvahvistajan kiinteistönluovutusilmoituksessa oli kohteen luonteeksi merkitty loma-asunto.</p>
        <p>Kiinteistön kauppahinnan osalta kihlakunnanoikeus katsoi, että kauppahintaa 1 200 000 markkaa oli pidettävä korkeana ottaen huomioon kesällä 1989 vallinnut hintataso Pyhtäällä. Toisaalta vuonna 1989 kiinteistömarkkinoilla oli vallinnut toisenlainen suhdannevaihe, jolloin kiinteistöt olivat menneet kaupaksi nousevin hinnoin ja vähäisin myyntiponnistuksin ja hintataso oli useamman vuoden ajan ollut nopeasti nouseva. Lisäksi oli selvitetty Esko Kalevi Makkosen heinäkuussa 1988 antaneen kiinteistön eräälle toiselle kiinteistönvälitysliikkeelle välitettäväksi 1 290 000 markan hinnasta. Kauppahinta oli kuitenkin muodostunut vapaasti ostajan ja myyjän kesken.</p>
        <p>Rakennusteknisesti asiassa oli selvitetty, että kiinteistö ei ollut soveltuva ympärivuotiseen eli vakituiseen omakotitalomaiseen asumiseen. Kihlakunnanoikeuden käsityksen mukaan kiinteistöä voi käyttää kesähuvilana ja myös talvella lyhytaikaisessa käytössä huolimatta sen lukuisista puutteista. Kihlakunnanoikeuden mielestä kohde täytti loma-asumisen edellytykset, vaikkakin siitä maksettua kauppahintaa voi pitää korkeana. Kiinteistön puutteita kihlakunnanoikeus ei pitänyt sellaisina, että ostajat niiden perusteella voisivat olla oikeutettuja saamaan kauppahintaa alennetuksi.</p>
        <p>Kihlakunnanoikeus katsoi jääneen näyttämättä, että kiinteistössä olisi ollut salainen virhe taikka että sitä olisi kunnostettu myyntitarkoituksessa.</p>
        <p>Pekkoset olivat allekirjoittamalla kaupanvahvistajan vahvistaman kauppakirjan hyväksyneet sen ehdot ja Maiju Annikki Pekkonen oli saanut kiinteistöstä laaditun myyntiesitteen haltuunsa. Kauppakirjassa oli todettu tutustutun tilan asiapapereihin.</p>
        <p>Tämän vuoksi kihlakunnanoikeus hylkäsi kanteen.</p>
        <p>Helsingin hovioikeuden tuomio 3.2.1993</p>
        <p>Reino Pentti ja Maiju Annikki Pekkonen valittivat hovioikeuteen. Perusteluinaan hovioikeus lausui seuraavan.</p>
        <p>Asiassa oli selvitetty, että Pekkoset olivat puheena olevaa kauppaa tehdessään edellyttäneet Kalliopohjan tilan soveltuvan ympärivuotiseen asumiseen. Kaupanteon jälkeen oli kuitenkin ilmennyt, että tilan päärakennuksen katto ja seinät olivat vuotaneet ja sen vesi-, viemäri-, ilmanvaihto- ja sähkölaitteissa oli ollut sellaisia puutteita ja virheitä, ettei rakennuksen sanotunlaiseen käyttöön ollut ollut edellytyksiä. Kiinteistö oli siten ollut oleellisesti huonompi kuin Pekkosilla saamiensa tietojen ja maksamansa kauppahinnan perusteella oli ollut syytä kauppaa tehdessään olettaa. He olivat tämän vuoksi oikeutettuja saamaan kaupankohteesta hinnanalennuksen. Sen määräksi hovioikeus arvioi 200 000 markkaa.</p>
        <p>Pekkosilla oli oikeus kaupantekotilaisuudessa 5.6.1989 maksamastaan koko kauppahinnasta saada palautussaatavana 200 000 markkaa. Korvaukseksi siitä, että tämä määrä oli ollut Makkosten hallussa, Pekkosilla oli lisäksi oikeus saada saatavalleen tuottokorkoa kauppahinnan maksamisesta lukien haasteen tiedoksiantoon asti. Korko määräytyi korkolain 3 §:n 2 momentista ilmenevän oikeusohjeen mukaan Suomen Pankin kulloinkin voimassa olevaa peruskorkoa vastaavan korkokannan mukaisesti.</p>
        <p>Pekkoset olivat vaatineet kauppahinnan alentamista Makkosille 2.8.1990 tiedoksi annetulla haasteella. Pekkosilla oli sen vuoksi, huomioon ottaen korkolain 9 §:n säännös, oikeus saada saatavalleen saman lain 4 §:n 1 momentin mukainen 16 prosentin viivästyskorko sanotusta päivästä, jolloin oikeus tuottokorkoon oli samalla päättynyt.</p>
        <p>Kerrotuilla perusteilla hovioikeus velvoitti Esko Kalevi ja Lea Anneli Makkosen yhteisvastuullisesti maksamaan Reino Pentti ja Maiju Annikki Pekkoselle yhteisesti kauppahinnan alennuksena 200 000 markkaa ja sille tuottokorkoa 7,5 prosenttia ajalta 5.6. - 31.10.1989 ja 8,5 prosenttia ajalta 1.11.1989 - 1.8.1990 sekä viivästyskorkoa 16 prosenttia 2.8.1990 alkaen sekä korvaamaan heidän yhteiset oikeudenkäyntikulunsa asiassa.</p>
        <div>
          <p>Asian ovat ratkaisseet hovioikeuden jäsenet Heikkilä, Kiviharju ja Karttunen. Esittelijä Seija Ovaskainen.</p>
        </div>
      </div>
    </div>
    <div>
      <h2 id="19940107mhaku0">MUUTOKSENHAKU KORKEIMMASSA OIKEUDESSA</h2>
      <p>Esko Kalevi ja Lea Anneli Makkoselle myönnettiin valituslupa. Valituksessaan he vaativat, että kanne hylätään tai että heidän maksettavakseen tuomittua määrää ainakin alennetaan. Lisäksi he vaativat Pekkosten velvoittamista korvaamaan heidän oikeudenkäyntikulunsa kaikissa oikeusasteissa korkoineen.</p>
      <p>Reino Pentti ja Maiju Annikki Pekkonen vastasivat yhteisesti valitukseen ja vaativat korvausta vastauskuluistaan korkoineen.</p>
    </div>
    <div>
      <h2 id="19940107yloa0">KORKEIMMAN OIKEUDEN RATKAISU 26.10.1994</h2>
      <div>
        <h3>Perustelut</h3>
        <p>Muuttaessaan kihlakunnanoikeuden päätöstä hovioikeus ei ole oikeudenkäymiskaaren 24 luvun 3 §:n 1 momentin mukaisesti pannut tuomioonsa niitä pääsyitä, joihin ratkaisu perustuu. Asian käsittelyssä on siten tapahtunut menettelyvirhe. Se, että Korkein oikeus ottaisi asian välittömästi ratkaistavakseen, ei ole riittävästi perusteltavissa viivytyksen tai kustannusten välttämisellä eikä muillakaan tarkoituksenmukaisuudesta johtuvilla näkökohdilla.</p>
      </div>
      <div>
        <h3>Lainkohta</h3>
        <p>Oikeudenkäymiskaari 24 luku 3 § 1 mom</p>
      </div>
      <div>
        <h3>Päätöslauselma</h3>
        <p>Korkein oikeus kumoaa hovioikeuden tuomion ja palauttaa asian hovioikeuteen, jonka tulee ilmoituksetta ottaa se uudelleen käsiteltäväkseen ja huomioon ottaen palauttamisen syyn siinä laillisesti menetellä. Hovioikeuden on myös annettava lausunto Korkeimmassa oikeudessa esitetyistä oikeudenkäyntikuluvaatimuksista.</p>
        <p>Asian ovat ratkaisseet oikeusneuvokset Riihelä, Lindholm (eri mieltä), Taipale, Möller ja Lehtimaja (eri mieltä). Esittelijä Jukka Kontio.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Lehtimaja: Hovioikeus on päätynyt näyttökysymyksessä erilaiseen lopputulokseen kuin kihlakunnanoikeus. Hovioikeuden tuomion perusteluista ei kuitenkaan ilmene, millä perusteilla hovioikeus on arvioinut kihlakunnanoikeudessa vastaanotettua todistusaineistoa toisin kuin kihlakunnanoikeus. Tätä pidän oikeudenkäymiskaaren 24 luvun 3 §:n 1 momentin ja Euroopan ihmisoikeussopimuksen 6 artiklan huomioon ottaen puutteena. Kun pääasia on kuitenkin ratkaistavissa jutussa esitetyn todistusaineiston perusteella, en enemmistön tavoin katso tarpeelliseksi palauttaa asiaa pelkästään hovioikeuden perusteluja koskevan puutteen takia hovioikeudessa uudelleen käsiteltäväksi, vaan otan asian viivytyksen välttämiseksi välittömästi ratkaistavakseni.</p>
        <p>Pekkoset ovat tosin kauppaa tehdessään saattaneet myyjien tietoon, että heidän tarkoituksenaan oli ollut hankkia heidän perheensä ympärivuotiseen vakinaiseen asumiseen soveltuva kiinteistö. Toisaalta Pekkosten on ostajina täytynyt olla selvillä siitä, että kiinteistöä oli myyty ensisijaisesti vapaa-ajan kohteena eli "talviasuttavana merenrantahuvilana". Tällaisen kiinteistön varustetasolta ei ole voitu kohtuudella edellyttää samaa kuin ympärivuotiseen vakinaiseen asumiseen nimenomaisesti tarkoitetulta kiinteistöltä. Kun Makkoset kuitenkin olivat itsekin käyttäneet puheena olevan kiinteistön päärakennusta vakinaisena ympärivuotisena asuntonaan ja se oli alkuperäisen rakennusluvan perusteella asuinrakennukseksi tarkoitettukin, he eivät ole menetelleet moitittavasti siinä, että he olivat antaneet Pekkosten ymmärtää kiinteistön päärakennuksen soveltuvan paitsi vapaa-ajan käyttöön myös ympärivuotiseksi asunnoksi. Näin katson siitä huolimatta, että Makkosten on täytynyt olla selvillä rakennuksen puutteista ympärivuotista asumista silmällä pitäen. Sen, joka ilmoittaa muuttavansa asumaan ympärivuotisesti merenrantahuvilaan, voidaan edellyttää varautuneen sellaisiinkin asumisongelmiin, joita ei kaupunkiasumisessa ole, samoin kuin siihen, että kiinteistön rakennukset, vaikka ne olisivatkin talviaikaiseen vapaa-ajan käyttöön riittävästi varustettuja, saattavat vaatia lisäkunnostusta ennen kuin niitä voidaan käyttää ympärivuotiseen asumiseen.</p>
        <p>Makkosten ei ole näytetty vakuuttaneen Pekkosille, että kiinteistön rakennukset soveltuivat ympärivuotiseen asumiseen siinä kunnossa, jossa ne olivat kaupanteon hetkellä. Kiinteistön rakennuksissa ei ole näytetty olleen sellaisia olennaisia virheitä tai puutteita, joita ostajat eivät olisi tavanomaisessa tarkastuksessa voineet havaita. Myyjien ei ole edes väitetty antaneen ostajille kaupan kohteesta vääriä tietoja.</p>
        <p>Kiinteistöllä olevien rakennusten kunnon ja kiinteistöstä maksetun kauppahinnan vertailussa on taas otettava huomioon, että puheena olevan kaupan kohdetta vastaavat merenrantahuvilat ovat kaupanteon aikaan olleet harvinaisia myyntikohteita. Niiden kauppahinta on keskeisesti riippunut paitsi markkinatilanteesta myös kiinteistön sijainnista, jonka tässä tapauksessa voidaan kiinteistöstä esitettyjen tietojen ja sitä esittävien valokuvien perusteella päätellä olleen vapaa-ajan käyttöä ajatellen melko hyvän. Päärakennuksessa havaitut puutteet ja virheet, joihin hovioikeuden tuomiossa on viitattu, eivät ole kiinteistöstä maksettuun kauppahintaan nähden olleet niin olennaisia, että ne oikeuttaisivat Pekkosten saamaan kaupan kohteesta hinnanalennusta.</p>
        <p>Näillä perusteilla harkitsen oikeaksi kumota hovioikeuden tuomion ja hylätä Pekkosten kanteen. Jätän asian kihlakunnanoikeuden päätöksen varaan sekä velvoitan, korvausvaatimukset enemmälti hyläten, Reino Pentti Pekkosen ja Maiju Annikki Pekkosen korvaamaan Esko Kalevi ja Lea Anneli Makkosen oikeudenkäyntikulut hovioikeudessa ja Korkeimmassa oikeudessa yhteensä 20 000 markalla 16 prosentin korkoineen tämän ratkaisun antopäivästä lukien.</p>
        <p>Oikeusneuvos Lindholm: Olen samaa mieltä kuin oikeusneuvos Lehtimaja.</p>
      </div>
    </div>
  </finlex:content>
</finlex:document>
