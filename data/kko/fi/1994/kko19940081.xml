<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940081</dcterms:identifier>
  <finlex:ecliIdentifier>ECLI:FI:KKO:1994:81</finlex:ecliIdentifier>
  <dcterms:title>KKO:1994:81</dcterms:title>
  <dcterms:description>
    <p>
      <strong>Perintö</strong>
      <span>Perinnönjaon moite</span>
      <span>Pesänjakaja</span>
    </p>
  </dcterms:description>
  <finlex:registerNumber>S93/1124</finlex:registerNumber>
  <dcterms:date pvm="19940209">1994-02-09</dcterms:date>
  <finlex:fileCopyNumber>3134</finlex:fileCopyNumber>
  <dcterms:issued pvm="19940908">1994-09-08</dcterms:issued>
  <dcterms:abstract>
    <p>Kuolinpesään kuului 1/3 tilasta, josta pesän osakas A omisti 2/3. Pesänjakajalla ei ollut oikeutta osoittaa tuosta yhteisomistuksessa olevasta tilasta vastoin A:n suostumusta määräalaa toiselle osakkaalle.</p>
  </dcterms:abstract>
  <dcterms:tableOfContents>
    <a href="19940081aloa0">ASIAN KÄSITTELY ALEMMISSA OIKEUKSISSA</a>
    <a href="19940081mhaku0">MUUTOKSENHAKU KORKEIMMASSA OIKEUDESSA</a>
    <a href="19940081yloa0">KORKEIMMAN OIKEUDEN RATKAISU 8.9.1994</a>
  </dcterms:tableOfContents>
  <finlex:content id="s19940081.kko">
    <div>
      <h2 id="19940081aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Lappajärven kihlakunnanoikeudessa</h3>
        <p>Maanviljelijä Väinö Veikko Seppä lausui Taimi Mäkiselle, Maria Annikki Södervikille ja Hilkka Helena Nygårdille 4.6.1992 tiedoksi toimituttamansa haasteen nojalla, että asianajaja Sirpa Niemistö oli 10.12.1991 pesänjakajana toimittanut perinnönjaon 9.7.1986 kuolleen maanviljelijä Lauri Eemeli Sepän jälkeen.</p>
        <p>Kuolinpesään kuului maatilataloudellinen kokonaisuus, jonka muodostivat 1/3 tilasta Keskitalo RN:o 12:255 (jäljempänä Keskitalo) ja tila Keskipelto RN:o 13:65 (jäljempänä Keskipelto) Vimpelin kunnan Vimpelin kylässä sekä maatalouteen kuuluva irtaimisto. Perintökaaren 25 luvun säännösten perusteella pesänjakaja oli määrännyt tilan ja tilanosuuden Väinö Sepälle, lukuunottamatta Keskitalon tilaan kuulunutta 2,71 hehtaarin määräalaa, niin sanottua Heimosen palstaa, joka oli jaossa erotettu Nygårdin osuuteen.</p>
        <p>Väinö Seppä omisti 2/3 Keskitalon tilasta ja myös Heimosen palstasta. Tämä osuus ei kuulunut Lauri Sepän jälkeen jaettavaan omaisuuteen. Erottaessaan Heimosen palstan Nygårdin osuuteen pesänjakaja oli Väinö Sepän omistusoikeutta loukaten määrännyt pesään ja pesänjakajan toimivaltaan kuulumattomasta omaisuudesta.</p>
        <p>Väinö Sepälle tulleen maatalousomaisuuden käyväksi arvoksi pesänjakaja oli vahvistanut 471 113,60 markkaa ja laskennalliseksi arvoksi 269 684,60 markkaa. Muille perillisille maksettavaksi lunastuskorvaukseksi oli vahvistettu 81 239,16 markkaa, josta Mäkisen, Södervikin ja Nygårdin osuus oli 27 079,70 markkaa kunkin. Lunastuskorvaus oli laskettu siten, että Väinö Sepän saaman omaisuuden arvosta 269 684,60 markasta oli vähennetty hänen käyvän arvon mukaan lasketun perintöosansa arvo 188 445,44 markkaa. Kun Nygårdin saaman määräalan laskennallinen arvo oli 11 881 markkaa, hänelle oli määrätty maksettavaksi lunastuskorvausta 15 198,70 markkaa.</p>
        <p>Mainituilla ja lausumillaan muilla perusteilla Väinö Seppä vaati, että pesänjakajan toimittama perinnönjako kumotaan tai jakoa muutetaan siten, että kuolinpesään kuuluva 1/3 Keskitalon tilasta, kokonaan mukaan lukien Heimosen palstan nimellä mainittu määräala, määrätään Väinö Sepän osuuteen ja hänen Nygårdille maksettava lunastuskorvauksensa muutetaan 21 079,72 markaksi.</p>
      </div>
      <div>
        <h3>Vastaus</h3>
        <p>Nygård vaati kanteen hylkäämistä.</p>
      </div>
      <div>
        <h3>Kihlakunnanoikeuden päätös 26.11.1992</h3>
        <p>Lauri Sepän kuolinpesään kuului kiinteänä omaisuutena 1/3 Keskitalon tilasta ja Keskipellon tila Vimpelin kunnan Vimpelin kylässä. Väinö Seppä ja hänen edesmenneet veljensä Arvo Antti Seppä ja Lauri Seppä olivat omistaneet alkuaan kukin 1/3 Keskitalon tilasta. Arvo Sepän kuoltua Väinö Seppä oli testamentilla saanut hänen osuutensa tilasta omistaen siten ennen puheena olevaa jakoa 2/3 tilasta. Tilaosuuksia ja Keskipellon tilaa oli viljelty yhteiseen lukuun maatalousyhtymänä. Kyseessä oli perintökaaren 25 luvussa tarkoitettu maatilataloudellinen kokonaisuus, jossa peltoa oli lohkomis- ja verotustietojen mukaan 29,73 hehtaaria ja metsämaata 67,275 hehtaaria.</p>
        <p>Väinö Seppä ja Nygård, jotka molemmat olivat ammatiltaan maanviljelijöitä, olivat kumpikin vaatineet perintökaaren 25 luvun nojalla saada lunastaa jäämistöön kuuluvan maatilan. Nygård oli vaatinut saada osuutensa joka tapauksessa maaomaisuutena.</p>
        <p>Pesänjakaja oli pyytänyt perintökaaren 25 luvun 8 §:ssä tarkoitetun lausunnon Etelä-Pohjanmaan maaseutupiiriltä. Maaseutupiiri oli antanut lausuntonsa 4.2.1991. Väinö Seppä oli ennen perinnönjakoa ostanut Södervikin ja Mäkisen osuudet pesästä.</p>
        <p>Pesänjakaja oli katsonut, että Väinö Sepällä oli perintökaaren 25 luvun 3 §:n nojalla Nygårdiin nähden etusija tilanpidon jatkajaksi. Pesänjakaja oli kuitenkin erottanut Nygårdille Keskitalon tilaan kuuluvan 2,71 hehtaarin suuruisen peltomaata käsittävän Heimosen palstan.</p>
        <p>Nygård oli yhdessä puolisonsa kanssa 11.9.1992 allekirjoitetulla kauppakirjalla luopunut maatilatalouden harjoittamisesta poikansa hyväksi.</p>
        <p>Väinö Sepän murto-osainen omistusoikeus Keskitalon tilaan oli riidaton. Tavallisesti tilan murto-osuus erotettiin halkomalla, mikä tarkoitti sen muodostamista kiinteistöksi eli rajoilla varustetuksi kiinteistörekisteriin merkityksi maapinnan osaksi. Tällöin suoritettiin jaettavan alueen määritys, sen jyvittäminen ja jyvitysarvon osittelu jakoperusteen mukaan. Jakoperusteena oli kunkin osakkaan osaluku.</p>
        <p>Koska tällaista tai muutakaan maanmittaustoimenpidettä ei ollut suoritettu, ei ollut ollenkaan selvää, että Heimosen palsta tulisi kuulumaan Väinö Sepän omistamaan osuuteen. Näin ollen Väinö Sepän omistusoikeutta ei ollut loukattu ja pesänjakajalla oli ollut toimivalta myös kyseisen palstan osalta.</p>
        <p>Etelä-Pohjanmaan maaseutupiiri oli lausunnossaan perustellut Heimosen palstan erottamista Nygårdille liitettäväksi hänen ja hänen puolisonsa maatilaan palstan sijainnin vuoksi ja koska Nygårdilla oli ilmiselvä lisämaan tarve. Palsta sijaitsi noin 200 metrin etäisyydellä Nygårdin ja noin kuuden kilometrin etäisyydellä Väinö Sepän talouskeskuksesta. Nygårdin puolisonsa kanssa omistaman maatilan kokonaispinta-ala oli Heimosen palstan saamisen jälkeenkin pienempi kuin Väinö Sepän maatila. Myös peltomaata Väinö Sepällä oli edelleen enemmän.</p>
        <p>Perinnönjaossa oli asianosaisten vaatimuksen mukaisesti sovellettu perintökaaren 25 luvun säännöksiä. Säännösten tarkoituksena oli edesauttaa perheviljelmän toimeentulon edellytyksiä. Jaossa oli otettu huomioon molempien asianosaisten oikeutetut intressit. Heimosen palstan erottamisen ei ollut näytetty heikentäneen Väinö Sepän tilakokonaisuutta. Väinö Seppä ei ollut näyttänyt, että hän ei ollut tästä syystä saanut hyväkseen maaseutuelinkeinolain mukaisia tukitoimenpiteitä. Nygårdin oli katsottava tarvitsevan kyseistä palstaa enemmän kuin Väinö Sepän.</p>
        <p>Nygårdin yhdessä puolisonsa kanssa 11.9.1992 tekemä maatilan kauppa ei vaikuttanut nyt kyseessä olevaan asiaan, koska luovutus oli tapahtunut myyjien rintaperillisille ja vasta perinnönjaon jälkeen.</p>
        <p>Kihlakunnanoikeus hylkäsi kanteen.</p>
      </div>
      <div>
        <h3>Vaasan hovioikeuden tuomio 10.5.1993</h3>
        <p>Hovioikeus, jonka tutkittavaksi Väinö Seppä saattoi asian, hyväksyi kihlakunnanoikeuden ratkaisun perustelun. Lisäyksenä perusteluihin hovioikeus lausui seuraavan:</p>
        <p>Väinö Seppä ja kuolinpesä olivat yhteisesti omistaneet Keskitalon tilan murto-osin. Kuten kihlakunnanoikeus oli todennut, tavallisesti tällainen määräosa erotettiin tilasta halkomalla. Tilalla ei ollut ennen perinnönjakoa suoritettu halkomista eikä siten määritelty, kummalle, Väinö Sepälle vai kuolinpesälle muodostettavaan tilaan Heimosen palsta olisi tullut kuulumaan. Väinö Sepän kihlakunnanoikeudessa esittämästä lausumasta ilmeni kuitenkin, että hän oli pitänyt halkomistoimitusta sen suurten kustannusten vuoksi epätarkoituksenmukaisena. Jutussa ei ollut edes väitetty, että Heimosen palstan arvo ylittäisi kolmasosan Keskitalon tilan arvosta ja että jaossa siten arvomääräisesti olisi loukattu Väinö Sepän omistusoikeutta. Kun lisäksi kaikkia Keskitalon tilan yhteisomistajia oli kuultu, hovioikeus katsoi, että tässä tapauksessa pesänjakaja ei ollut menetellyt virheellisesti määrätessään Heimosen palstan Nygårdille.</p>
        <p>Hovioikeus ei muuttanut kihlakunnanoikeuden päätöstä.</p>
        <div>
          <p>Asian ovat ratkaisseet hovioikeuden jäsenet Halmelinna, Korkalainen ja Silvennoinen. Esittelijä Kari-Matti Kauppila.</p>
        </div>
      </div>
    </div>
    <div>
      <h2 id="19940081mhaku0">MUUTOKSENHAKU KORKEIMMASSA OIKEUDESSA</h2>
      <p>Väinö Sepälle myönnettiin valituslupa 29.9.1993.</p>
      <p>Väinö Seppä vaati, että hovioikeuden tuomio ja kihlakunnanoikeuden päätös kumotaan ja hänen kihlakunnanoikeuden päätöksestä ilmenevä kanteensa hyväksytään ensisijaisesti siten, että pesänjakajan toimittamaa perinnönjakoa muutetaan ja kuolinpesään kuuluva Keskitalon tilaosuus kokonaan mukaan lukien Heimosen palsta määrätään hänelle tulevaan osuuteen ja hänen Nygårdille maksettavakseen tuleva lunastuskorvaus määrätään 72 000 markaksi. Toissijaisesti hän vaati, että pesänjakajan toimittama perinnönjako kumotaan ja asia palautetaan pesänjakajalle jaon uudelleen toimittamista varten. Perusteluna vaatimuksilleen Väinö Seppä lausui muun ohessa, että pesänjakaja oli ylittänyt toimivaltansa määrätessään Heimosen palstan kokonaan Nygårdin osuuteen, vaikka Keskitalon tila ei kuulunut kokonaisuudessaan kuolinpesään.</p>
      <p>Nygård vaati, että valitus hylätään.</p>
    </div>
    <div>
      <h2 id="19940081yloa0">KORKEIMMAN OIKEUDEN RATKAISU 8.9.1994</h2>
      <div>
        <h3>Perustelut</h3>
        <p>Nygård on puheena olevassa Lauri Sepän jälkeen suoritettavassa perinnönjaossa vaatinut saada osuutensa maaomaisuutena. Perintökaaren 25 luvun 4 §:n mukaan maatilasta voidaan osoittaa alueita muullekin perilliselle kuin tilanpidonjatkajalle.</p>
        <p>Lauri Sepän kuolinpesään osaksi kuuluvasta Keskitalon tilasta omistavat Väinö Seppä 2/3:n ja Lauri Sepän oikeudenomistajat 1/3:n määräosuudet. Pesänjakajan määräys, jonka mukaan määräala eli niin sanottu Heimosen palsta Keskitalon tilasta on annettava jaossa Nygårdin osuuteen, koskee Keskitalon tilaa kokonaisuudessaan ja niin ollen myös Lauri Sepän kuolinpesään kuulumatonta omaisuutta. Väinö Seppä on vastustanut Heimosen palstan osoittamista jaossa Nygårdille. Tämän vuoksi pesänjakajalla ei ole ollut oikeutta määrätä, että Nygård saa mainitun määräalan.</p>
        <p>Koska perinnönjaossa on kysymys myös Nygårdille maksettavasta korvauksesta, ei Korkein oikeus voi suoraan oikaista perinnönjakoa, vaan se on palautettava kokonaan pesänjakajalle.</p>
        <p>Nygård on hävinnyt jutun, joten hänen on korvattava Väinö Sepän oikeudenkäyntikulut kaikissa oikeusasteissa.</p>
      </div>
      <div>
        <h3>Päätöslauselma</h3>
        <p>Hovioikeuden tuomio ja kihlakunnanoikeuden päätös kumotaan. Perinnönjako palautetaan pesänjakajalle.</p>
        <div>
          <p>Asian ovat ratkaisseet oikeusneuvokset Nikkarinen, Haarmann, Paasikoski ja Raulos sekä ylimääräinen oikeusneuvos Kitunen. Esittelijä Marjatta Möller.</p>
        </div>
      </div>
    </div>
  </finlex:content>
</finlex:document>
