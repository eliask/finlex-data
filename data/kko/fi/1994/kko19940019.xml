<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940019</dcterms:identifier>
  <finlex:ecliIdentifier>ECLI:FI:KKO:1994:19</finlex:ecliIdentifier>
  <dcterms:title>KKO:1994:19</dcterms:title>
  <dcterms:description>
    <p>
      <strong>Testamentti</strong>
    </p>
    <p>
      <strong>Pesänjakaja</strong>
    </p>
    <p>
      <strong>Oikeussuojan tarve</strong>
    </p>
  </dcterms:description>
  <finlex:registerNumber>S92/1685</finlex:registerNumber>
  <dcterms:date pvm="19930928">1993-09-28</dcterms:date>
  <finlex:fileCopyNumber>946</finlex:fileCopyNumber>
  <dcterms:issued pvm="19940310">1994-03-10</dcterms:issued>
  <dcterms:abstract>
    <p>Puolisot A ja B olivat tehneet keskinäisen käyttöoikeustestamentin, jonka mukaan jälkeenjääneenkin puolison kuoltua omaisuus oli menevä lainmukaisessa järjestyksessä puolisoiden perillisille, jolloin perillisten puolisoilla ei kuitenkaan olisi oleva avio-oikeutta näin saatuun omaisuuteen.</p>
    <p>A:n kuoltua perillinen C ja tämän puoliso D oli tuomittu avioeroon ja pesänjakaja oli määrätty toimittamaan heidän omaisuutensa ositus.</p>
    <p>Pesänjakajan toimivaltaan kuului ositustoimituksen yhteydessä ratkaista kysymys puolisoiden avio-oikeudesta toistensa omaisuuteen. D:llä ei siten ollut oikeudellista tarvetta ajaa erillistä kannetta, jolla hän vaati testamentin julistamista pätemättömäksi. D:n kanne jätettiin tutkimatta.</p>
  </dcterms:abstract>
  <dcterms:tableOfContents>
    <a href="19940019aloa0">ASIAN KÄSITTELY ALEMMISSA OIKEUKSISSA</a>
    <a href="19940019mhaku0">MUUTOKSENHAKU KORKEIMMASSA OIKEUDESSA</a>
    <a href="19940019yloa0">KORKEIMMAN OIKEUDEN RATKAISU 10.3.1994</a>
  </dcterms:tableOfContents>
  <finlex:content id="s19940019.kko">
    <div>
      <h2 id="19940019aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Porin raastuvanoikeudessa</h3>
        <p>Helena Marjatta Lousti on Kirsti Helena Loustille 10.11.1990 sekä Pekka Juhani Loustille, Ari Pentti Loustille ja Liisa Kristiina Loimarannalle 12.11.1990 tiedoksi annetun haasteen perusteella kertonut, että Pentti Aleksanteri Lousti oli 24.1.1990 kuollut jättäen jälkeensä lesken Kirsti Helena Loustin ja kolme täysiikäistä lasta eli Pekka Juhani ja Ari Pentti Loustin sekä Loimarannan. Harkinta-aika Helena Marjatta ja Pekka Juhani Loustin avioeroasiassa oli alkanut 8.5.1990 ja avioero oli myönnetty heille 3.12.1990. Porin raastuvanoikeus oli 22.5.1990 julistamallaan päätöksellä määrännyt asianajaja Erkki Viidan suorittamaan osituksen Helena Marjatta ja Pekka Juhani Loustin pesässä, mitä ositusta ei vielä ollut loppuun suoritettu.</p>
        <p>Kirsti Helena Lousti oli 20.2.1990 valvonut hänen ja Pentti Aleksanteri Loustin 15.9.1985 allekirjoittaman keskinäisen käyttöoikeustestamentin, jossa oli ollut määräys, että jälkeenjäänyt sai suorittaa rahana perillisille tulevan lakiosaosuuden, ja edelleen määräys, että jälkeenjääneenkin kuoltua omaisuus oli menevä lainmukaisessa järjestyksessä perillisille, joiden puolisoilla ei kuitenkaan ollut avio-oikeutta näin saatuun omaisuuteen. Testamentin todistajana oli ollut toisen testamentin tekijän eli Kirsti Helena Loustin sisar Sinikka Sinervä Irene Lamminen ja tämän aviomies Kalevi Lamminen. Testamentti ei sanamuotonsa mukaan sulkenut pois Helena Marjatta Loustin avio-oikeutta Pentti Aleksanteri Loustin jälkeen Pekka Juhani Loustille tulevaan pesänosuuteen. Valvottu testamentti oli 4.3.1990 annettu tiedoksi Pekka Juhani ja Ari Pentti Loustille sekä Loimarannalle. Nämä olivat hyväksyneet testamentin ja ilmoittaneet, etteivät he tulisi sitä moittimaan. Kukaan lapsista ei ollut vaatinut lakiosaansa.</p>
        <p>Helena Marjatta Lousti on ensisijaisesti vaatinut, että testamentti muotovirheen vuoksi julistetaan pätemättömäksi ja vaikutuksettomaksi. Jos testamenttia ei julisteta pätemättömäksi, hän on toissijaisesti vaatinut testamentin sisällön tulkitsemista niin, ettei se rajoita Helena Marjatta Loustin avio-oikeutta miehensä Pekka Juhani Loustin Pentti Aleksanteri Loustin jälkeen saamaan pesänosuuteen. Lisäksi Helena Marjatta Lousti on vaatinut korvausta oikeudenkäyntikuluistaan.</p>
      </div>
      <div>
        <h3>Vastaus</h3>
        <p>Kirsti Helena Lousti ja hänen myötäpuolensa ovat kiistäneet kanteen ja vaatineet korvausta oikeudenkäyntikuluistaan korkoineen.</p>
      </div>
      <div>
        <h3>Raastuvanoikeuden päätös 28.1.1991</h3>
        <p>Raastuvanoikeus on katsonut selvitetyksi, että Helena Marjatta ja Pekka Juhani Loustin avioliitossa harkintaaika avioeroa varten oli alkanut Pentti Aleksanteri Loustin 24.1.1990 tapahtuneen kuoleman jälkeen 8.5.1990 ja heidät oli tuomittu avioeroon 3.12.1990. Porin raastuvanoikeus oli 22.5.1990 määrännyt pesänjakajan suorittamaan osituksen Helena Marjatta ja Pekka Juhani Loustin pesässä. Ositus oli edelleen suorittamatta loppuun.</p>
        <p>Pentti Aleksanteri ja Kirsti Helena Loustin 15.9.1985 allekirjoittama testamentti, jonka todistajina olivat olleet toisen testamentin tekijän sisar miehineen, oli niin sanottu käyttöoikeustestamentti, jolloin Pentti Aleksanteri Loustin rintaperillisten omistusoikeutta perimäänsä omaisuuteen oli jäänyt rasittamaan Kirsti Helena Loustille tuleva hallinta- ja nautintaoikeus. Testamentin määräyksen mukaan jälkeenjääneenkin kuoltua testamentin tekijöiden omaisuus oli menevä lainmukaisessa järjestyksessä perillisille, joiden puolisoilla ei kuitenkaan ollut avio-oikeutta näin saatuun omaisuuteen. Pentti Aleksanteri Loustin rintaperilliset olivat hyväksyneet testamentin ja ilmoittaneet, etteivät he tulisi sitä moittimaan.</p>
        <p>Testamentin moiteoikeuden osalta Helena Marjatta Loustia Pentti Aleksanteri Loustin rintaperillisen puolisona koski ainoastaan testamentin määräys perillisten puolisoiden avio-oikeuden poissulkemisesta. Testamentin sanamuodon mukaan avio-oikeus oli suljettu pois vasta jälkeenjääneenkin kuoltua, joten käyttöoikeustestamentin ollessa kyseessä määräys ei koskenut Pentti Aleksanteri Loustin jälkeen Pekka Juhani Loustille tulevaa perintöosuutta. Helena Marjatta ja Pekka Juhani Loustille oli jo myönnetty avioero ja pesänjakaja oli määrätty toimittamaan ositus heidän välillään. Pesänjakajan tuli osituspäätöstä tehdessään ottaa huomioon Pekka Juhani Loustin isänsä jälkeen saama perintö. Vaikka testamentissa oli muotovirhe, niin koska Pentti Aleksanteri Loustin rintaperilliset olivat testamentin hyväksyneet ja koska testamentin määräys puolison aviooikeuden poissulkemisesta ei vaikuttanut Helena Marjatta Loustin oikeusasemaan, Helena Marjatta Loustilla ei ollut moiteoikeutta testamentin muotovirheen perusteella.</p>
        <p>Toissijaisen, testamentin tulkintaa koskevan vaatimuksen osalta raastuvanoikeus on katsonut, että kysymyksessä oli pesänjakajan toimivaltaan kuuluva asia, joka koski vain Helena Marjatta ja Pekka Juhani Loustin välistä oikeussuhdetta osituksessa eikä Helena Marjatta Loustin ja Kirsti Helena Loustin, Ari Pentti Loustin sekä Loimarannan välistä suhdetta.</p>
        <p>Näillä perusteilla raastuvanoikeus on jättänyt kanteen ensisijaisen vaatimuksen osalta kanneoikeuden puuttumisen vuoksi tutkimatta ja hylännyt kanteen toissijaisen vaatimuksen osalta Kirsti Helena ja Ari Pentti Loustia sekä Loimarantaa kohtaan ja jättänyt sen Pekka Juhani Loustin osalta pesänjakajan toimivaltaan kuuluvana tutkimatta. Raastuvanoikeus on velvoittanut Helena Marjatta Loustin korvaamaan Kirsti Helena, Pekka Juhani ja Ari Pentti Loustin sekä Loimarannan yhteiset oikeudenkäyntikulut 6 505 markalla 16 prosentin korkoineen 28.1.1991 lukien.</p>
      </div>
      <div>
        <h3>Turun hovioikeuden tuomio 12.10.1992</h3>
        <p>Hovioikeus, jonka tutkittavaksi Helena Marjatta Lousti on valittamalla saattanut jutun, on todennut, että Kirsti Helena ja Pentti Aleksanteri Lousti olivat puheena olevassa testamentissaan määränneet: "Toisen meistä kuoltua jälkeenjäänyt saa oikeuden hallita ja nauttia ensin kuolleen koko omaisuutta. Perillisillemme tulevan lakiosaosuuden jälkeenjäänyt saa suorittaa rahana. Jälkeenjääneenkin kuoltua omaisuutemme on menevä lain mukaisessa järjestyksessä perillisillemme, joiden puolisoilla ei kuitenkaan ole oleva avio-oikeutta näin saatuun omaisuuteen."</p>
        <p>Testamentin määräyksistä vain määräys perillisten puolisoiden avio-oikeuden poistamisesta saattoi koskea Helena Marjatta Loustin etua. Väite olemassaolevasta oikeussuojan tarpeesta aiheutti sen, että Helena Marjatta Loustilla oli tältä osin oikeudellinen tarve testamentin muodollisen pätevyyden saattamisesta tuomioistuimen tutkittavaksi. Asiaan ei vaikuttanut se, että Pekka Juhani Lousti oli hyväksynyt testamentin, koska hän ei voinut vaimonsa puolesta luopua tälle kuuluvasta testamentin moiteoikeudesta.</p>
        <p>Raastuvanoikeuden ei siten olisi pitänyt jättää kanteen ensisijaista vaatimusta tutkimatta. Viivytyksen välttämiseksi hovioikeus on ottanut asian heti ratkaistavakseen.</p>
        <p>Testamentin todistajina olivat olleet Kirsti Helena Loustin sisar Sinikka Lamminen ja tämän aviomies Kalevi Lamminen. Kirsti Helena Lousti oli nyt Pentti Aleksanteri Loustin jälkeen testamentin saajana. Perintökaaren 10 luvun 4 §:n 2 momentin mukaan testamentin saajan sisar oli esteellinen testamentin todistajaksi. Näin ollen Sinikka Lamminen oli esteellinen todistamaan testamenttia, joten siinä oli muotovirhe.</p>
        <p>Näillä perusteilla hovioikeus on kumonnut raastuvanoikeuden päätöksen ja julistanut testamentin muotovirheen perusteella pätemättömäksi sikäli kuin siinä oli rajoitettu Helena Marjatta Loustin avio-oikeutta Pekka Juhani Loustin isänsä jälkeen mahdollisesti saamaan perintöön. Näin ollen lausunnon antaminen kanteen toissijaisesta vaatimuksesta on rauennut. Helena Marjatta Lousti on vapautettu velvollisuudesta suorittaa Kirsti Helena Loustille ja tämän myötäpuolille maksettavaksi tuomittua oikeudenkäyntikulujen korvausta.</p>
        <p>Koska Helena Marjatta Lousti oli voittanut jutun, Kirsti Helena, Pekka Juhani ja Ari Pentti Lousti ja Loimaranta on velvoitettu yhteisvastuullisesti suorittamaan tälle korvaukseksi oikeudenkäyntikuluista jutussa 11 000 markkaa. Jutun näin päättyessä Kirsti Helena Lousti ja hänen myötäpuolensa ovat saaneet pitää kulunsa hovioikeudessa vahinkonaan.</p>
        <div>
          <p>Asian ovat ratkaisseet hovioikeuden jäsenet Liesivuori, Åkerberg ja Ikola. Esittelijä Nina Porkka.</p>
        </div>
      </div>
    </div>
    <div>
      <h2 id="19940019mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 26.2.1993.</p>
      <p>Kirsti Helena, Pekka Juhani ja Ari Pentti Lousti sekä Loimaranta ovat vaatineet hovioikeuden tuomion kumoamista ja kanteen hylkäämistä sekä korvausta oikeudenkäyntikuluista jutussa korkoineen.</p>
      <p>Helena Marjatta Lousti on antanut pyydetyn vastauksen ja vaatinut korvausta vastauskuluistaan.</p>
    </div>
    <div>
      <h2 id="19940019yloa0">KORKEIMMAN OIKEUDEN RATKAISU 10.3.1994</h2>
      <div>
        <h3>Perustelut</h3>
        <p>Hovioikeus on julistanut Kirsti Helena ja Pentti Aleksanteri Loustin tekemän testamentin muotovirheen perusteella pätemättömäksi vain sikäli kuin siinä oli rajoitettu Helena Marjatta Loustin avio-oikeutta Pekka Juhani Loustin isänsä jälkeen mahdollisesti saamaan perintöön. Hovioikeuden tuomio ei siten pääasian osalta ole koskenut Kirsti Helena ja Ari Pentti Loustin eikä Loimarannan etua ja oikeutta. Koska Kirsti Helena ja Ari Pentti Lousti sekä Loimaranta eivät ole hävinneet asiaa hovioikeudessa, heitä ei olisi tullut velvoittaa korvaamaan Helena Marjatta Loustin oikeudenkäyntikuluja. Muilta kuin oikeudenkäyntikuluja koskevilta osilta heillä ei ole oikeussuojan tarvetta hakea muutosta hovioikeuden ratkaisuun.</p>
        <p>Helena Marjatta Lousti on vaatinut testamentin julistamista pätemättömäksi, mikäli siihen sisältyvän määräyksen katsotaan tarkoittavan, että hänellä ei ole aviooikeutta Pekka Juhani Loustille isänsä jälkeen perintönä tulevaan omaisuuteen. Vaatimus liittyy hänen ja Pekka Juhani Loustin välillä avioeron johdosta suoritettavaan omaisuuden ositukseen. Sitä toimittamaan on määrätty pesänjakaja. Koska pesänjakajan toimivaltaan kuuluu ositustoimituksen yhteydessä ratkaista kysymykset osituksessa huomioon otettavista puolisoiden varoista ja veloista sekä heidän avio-oikeudestaan toistensa omaisuuteen, Helena Marjatta Loustilla ei ole oikeudellista tarvetta ajaa erikseen kannetta siitä, onko Kirsti Helena ja Pentti Aleksanteri Loustin tekemä testamentti pätemätön.</p>
      </div>
      <div>
        <h3>Päätöslauselma</h3>
        <p>Hovioikeuden tuomio kumotaan. Kanne jätetään kokonaisuudessaan tutkimatta. Kirsti Helena, Pekka Juhani ja Ari Pentti Lousti sekä Loimaranta vapautetaan velvollisuudesta suorittaa Helena Marjatta Loustille korvausta oikeudenkäyntikuluista. Helena Marjatta Lousti velvoitetaan korvaamaan Kirsti Helena, Pekka Juhani ja Ari Pentti Loustin sekä Liisa Kristiina Loimarannan yhteiset oikeudenkäyntikulut asiassa 10 000 markalla 16 prosentin korkoineen Korkeimman oikeuden päätöksen antopäivästä lukien.</p>
        <div>
          <p>Asian ovat ratkaisseet oikeusneuvokset Portin, Tulenheimo-Takki, Paasikoski, Taipale ja Sevon. Esittelijä Eija Iivonen</p>
        </div>
      </div>
    </div>
  </finlex:content>
</finlex:document>
