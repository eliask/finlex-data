<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940050</dcterms:identifier>
  <finlex:ecliIdentifier>ECLI:FI:KKO:1994:50</finlex:ecliIdentifier>
  <dcterms:title>KKO:1994:50</dcterms:title>
  <dcterms:description>
    <p>
      <strong>Yksipuolinen tuomio</strong>
    </p>
    <p>
      <strong>Oikeudenkäyntimenettely</strong>
    </p>
  </dcterms:description>
  <finlex:registerNumber>S93/1358</finlex:registerNumber>
  <dcterms:date pvm="19940525">1994-05-25</dcterms:date>
  <finlex:fileCopyNumber>2183</finlex:fileCopyNumber>
  <dcterms:issued pvm="19940610">1994-06-10</dcterms:issued>
  <dcterms:abstract>
    <p>Vekseliasian vastaajat eivät olleet käyttäneet puhevaltaa missään oikeusasteessa. Alemmat oikeudet olivat hylänneet kanteen ilmeisen perusteettomana. Korkein oikeus katsoi, ettei kanne ollut selvästi perusteeton ja hyväksyi sen yksipuolisella tuomiolla.</p>
  </dcterms:abstract>
  <p>(Vahv. jaosto)</p>
  <dcterms:tableOfContents>
    <a href="19940050aloa0">ASIAN KÄSITTELY ALEMMISSA OIKEUKSISSA</a>
    <a href="19940050mhaku0">MUUTOKSENHAKU KORKEIMMASSA OIKEUDESSA</a>
    <a href="19940050yloa0">KORKEIMMAN OIKEUDEN RATKAISU 10.6.1994</a>
  </dcterms:tableOfContents>
  <finlex:content id="s19940050.kko">
    <div>
      <h2 id="19940050aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Kokkolan raastuvanoikeudessa</h3>
        <p>Kokkolan Osuuspankki vaati kanteessaan toiminimi Automyynti T &amp; S:n, Lars Eklundin ja Kokkolan Automarket Oy:n, entisen Auto-Savela Oy:n velvoittamista yhteisvastuullisesti suorittamaan</p>
        <p>1) Auto-Savela Oy:n 2.1.1992 asettaman, Eklundin toiminimen Automyynti T &amp; S haltijana hyväksymän, 30.1.1992 erääntyneen ja 3.2.1992 protestoidun vekselin perusteella vekselin määrän 27 000 markkaa 6 prosentin korkoineen 31.1.1992 lukien, provisiota 1/3 prosenttia vekselin määrästä sekä protestikulut 100 markkaa.</p>
        <p>2) Eklundin toiminimen Automyynti T &amp; S haltijana 2.1.1992 asettaman, Eklundin hyväksymän sekä Auto-Savela Oy:n siirtämän, 30.1.1992 erääntyneen ja 3.2.1992 protestoidun vekselin perusteella vekselin määrän 30 000 markkaa 6 prosentin korkoineen 31.1.1992 lukien, provisiota 1/3 prosenttia vekselin määrästä sekä protestikulut 100 markkaa ja</p>
        <p>3) Eklundin toiminimen Automyynti T &amp; S haltijana 19.11.1991 asettaman, Eklundin hyväksymän ja Auto-Savela Oy:n siirtämän, 19.2.1992 erääntyneen ja 21.2.1992 protestoidun vekselin perusteella vekselin määrän 60 000 markkaa 6 prosentin korkoineen 20.2.1992 lukien, provisiota 1/3 prosenttia vekselin määrästä sekä protestikulut 100 markkaa.</p>
        <p>Vielä pankki vaati Eklundin ja Kokkolan Automarket Oy:n velvoittamista yhteisvastuullisesti korvaamaan pankin oikeudenkäyntikulut korkoineen.</p>
      </div>
      <div>
        <h3>Raastuvanoikeuden yksipuolinen tuomio 18.2.1993</h3>
        <p>Eklund ja Kokkolan Automarket Oy jäivät haastettuina ja laillista estettä ilmoittamatta saapumatta raastuvanoikeuden käsittelyyn.</p>
        <p>Kanteen 1 kohdan osalta raastuvanoikeus lausui, ettei toiminimeä Automyynti T &amp; S voitu velvoittaa suoritukseen, koska kysymyksessä ei ollut oikeushenkilö. Sen vuoksi raastuvanoikeus hylkäsi Automyynti T &amp; S:ään kohdistetun kanteen ilmeisen perusteettomana. Sitä vastoin Kokkolan Automarket Oy:öön kanteen 1 kohdassa mainitun vekselin asettajana kohdistetut vaatimukset eivät olleet ilmeisen perusteettomia. Sen vuoksi raastuvanoikeus velvoitti yksipuolisella tuomiolla yhtiön suorittamaan pankille vekselin määrän korkoineen, provisioineen ja protestikuluineen.</p>
        <p>Kanteen 2 ja 3 kohdan osalta raastuvanoikeus totesi, että Automyynti T &amp; S oli vain yksityinen toiminimi. Näistä vekseleistä ei siten ilmennyt niiden asettajaa. Vekseleinä asiakirjat olivat mitättömiä eikä pankki voinut perustaa niihin vaatimuksiaan. Kanne oli 2 ja 3 kohdan osalta ilmeisen perusteeton. Raastuvanoikeus hylkäsi kanteen näiltä osin ja tuomitsi pankin kärsimään oikeudenkäyntikulunsa vahinkonaan.</p>
      </div>
      <div>
        <h3>Vaasan hovioikeuden tuomio 17.6.1993</h3>
        <p>Pankki valitti hovioikeuteen, jossa Eklund ja Kokkolan Automarket Oy eivät käyttäneet vastaajan puhevaltaa. Hovioikeus ei muuttanut raastuvanoikeuden ratkaisua.</p>
        <div>
          <p>Asian ovat ratkaisseet hovioikeuden jäsenet Pöytäniemi, Mansner ja Varila. Esittelijä Maija Hakkarainen-Ylänkö.</p>
        </div>
      </div>
    </div>
    <div>
      <h2 id="19940050mhaku0">MUUTOKSENHAKU KORKEIMMASSA OIKEUDESSA</h2>
      <p>Pankille myönnettiin valituslupa. Valituksessaan pankki toisti kanteensa siltä osin kuin se oli hylätty ja vaati Lars Eklundin ja Kokkolan Automarket Oy:n velvoittamista yhteisvastuullisesti korvaamaan oikeudenkäyntikulunsa korkoineen.</p>
      <p>Eklund ja yhtiö eivät antaneet vastausta.</p>
    </div>
    <div>
      <h2 id="19940050yloa0">KORKEIMMAN OIKEUDEN RATKAISU 10.6.1994</h2>
      <div>
        <h3>Käsittelyratkaisu</h3>
        <p>Alemmat oikeudet ovat laiminlyöneet antaa lausunnon kanteesta siltä osin kuin siinä on vaadittu suoritusta Lars Eklundilta kohdassa 1 tarkoitetun vekselin perusteella.</p>
        <p>Viivytyksen välttämiseksi Korkein oikeus ottaa kanteen myös tältä osin välittömästi tutkittavakseen.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Toiminimellä tarkoitetaan toiminimilain (2.2.1979/128) 1 §:n mukaan nimeä, jota elinkeinonharjoittaja käyttää toiminnassaan. Elinkeinonharjoittaja voi käyttää toiminimeään myös vekselissä osoittamaan vekselivelallista. Vekselivastuu kohdistuu tällöin toiminimen haltijaan.</p>
        <p>Automyynti T &amp; S, joka kanteessa on ilmoitettu Lars Eklundin käyttämäksi toiminimeksi, on kanteen kohdassa 1 tarkoitetussa vekselissä merkitty maksavaksi ja kanteen kohdissa 2 ja 3 tarkoitetuissa vekseleissä asettajaksi.</p>
        <p>Kanteen 1 kohdassa tarkoitetussa vekselissä olevaan hyväksymismerkintään sisältyvät sanat "Automyynti T &amp; S" ja sen alla on nimikirjoitus "Lars Eklund". Näin ollen kanteessa esitetty väite siitä, että Lars Eklund on toiminimen Automyynti T &amp; S haltijana hyväksynyt vekselin, ei ole selvästi perusteeton.</p>
        <p>Kanteen kohdissa 2 ja 3 tarkoitettuihin vekseleihin on asettajaksi merkitty toiminimi Automyynti T &amp; S ja maksavaksi Lars Eklund. Asettajan omakätiselle allekirjoitukselle varattuun kohtaan on merkitty sanat "Automyynti T &amp; S" ja sen yhteyteen nimikirjoitus "Lars Eklund". Hyväksyjäksi on merkitty Lars Eklund. Näin ollen myöskään kohdissa 2 ja 3 tarkoitettujen vekselien osalta kanteessa esitetty väite, että vekselien asettajana on ollut Lars Eklund toiminimen Automyynti T &amp; S haltijana ja hyväksyjänä on ollut Lars Eklund, ei ole selvästi perusteeton. Kun asiakirjoissa on vekselin asettajan omakätisiksi ilmoitetut allekirjoitukset, asiakirjat täyttävät vekselin muotovaatimukset. Lars Eklund edellä mainituilla tavoilla vekselien asettajana ja hyväksyjänä sekä Kokkolan Automarket Oy, entinen Auto-Savela Oy, vekselien siirtäjänä, ovat vastuussa vekseleihin perustuvista suorituksista.</p>
        <p>Edellä lausutuilla perusteilla Korkein oikeus katsoo, ettei Kokkolan Osuuspankin kanne ole ollut selvästi perusteeton siltä osin kuin se on kohdistunut Lars Eklundiin Automyynti T &amp; S -nimisen toiminimen haltijana tai henkilökohtaisesti taikka siltä osin kuin Kokkolan Automarket Oy -nimiseen yhtiöön kohdistetut vaatimukset on hylätty kohdissa 2 ja 3 tarkoitettujen vekselien osalta. Kun vastaajat eivät ole haasteesta huolimatta saapuneet raastuvanoikeuteen eivätkä ole vastanneet myöskään hovioikeudessa, hovioikeuden ei olisi tullut pysyttää raastuvanoikeuden ratkaisua vaan pankin vaatimuksesta ratkaista asia myös näiltä osilta yksipuolisella tuomiolla.</p>
        <p>Korkein oikeus, jossa Eklund ja yhtiö eivät myöskään ole antaneet vastausta, on tutkinut asian siten kuin asianomaisen poissaolon varalta on säädetty sellaisen riita-asian osalta, jossa sovinto on sallittu. Korkein oikeus on ratkaissut asian yksipuolisella tuomiolla tuomiolauselmasta ilmenevällä tavalla.</p>
        <p>Tuomiolauselma</p>
        <p>Hovioikeuden tuomiota ja raastuvanoikeuden julistamaa yksipuolista tuomiota muutetaan.</p>
        <p>Kanteen 1 kohta:</p>
        <p>Lars Eklund velvoitetaan suorittamaan Kokkolan Osuuspankille 30.1.1992 maksettavaksi erääntyneen ja pankin hallussa olevan laillisesti protestoidun vekselin nro 516200-71595188 perusteella yhteisvastuullisesti raastuvanoikeuden julistamalla yksipuolisella tuomiolla jo aikaisemmin maksuvelvolliseksi tuomitun Kokkolan Automarket Oy:n kanssa vekseliä vastaan vekselin määrä 27 000 markkaa 6 prosentin korkoineen 31.1.1992 lukien, provisiota 1/3 prosenttia vekselin määrästä ja protestikuluista 100 markkaa.</p>
        <p>Kanteen 2 ja 3 kohdat:</p>
        <p>Lars Eklund ja Kokkolan Automarket Oy velvoitetaan yhteisvastuullisesti suorittamaan Kokkolan Osuuspankille</p>
        <p>30.1.1992 maksettavaksi erääntyneen ja pankin hallussa olevan laillisesti protestoidun vekselin nro 71633849 perusteella vekseliä vastaan vekselin määrä 30 000 markkaa 6 prosentin korkoineen 31.1.1992 lukien, provisiota 1/3 prosenttia vekselin määrästä ja protestikuluista 100 markkaa sekä</p>
        <p>19.2.1992 maksettavaksi erääntyneen ja pankin hallussa olevan laillisesti protestoidun vekselin perusteella vekseliä vastaan vekselin määrä 60 000 markkaa 6 prosentin korkoineen 20.2.1992 lukien, provisiota 1/3 prosenttia vekselin määrästä ja protestikuluista 100 markkaa.</p>
        <p>Oikeudenkäyntikulut:</p>
        <p>Lars Eklund ja Kokkolan Automarket Oy velvoitetaan yhteisvastuullisesti korvaaman Kokkolan Osuuspankin oikeudenkäyntikulut asiassa 8 500 markalla 16 prosentin korkoineen Korkeimman oikeuden tuomion antopäivästä lukien.</p>
      </div>
      <div>
        <h3>TAKAISINSAANTIOSOITUS</h3>
        <p>Kokkolan Osuuspankin asiana on huolehtia siitä, että Lars Eklund ja Kokkolan Automarket Oy saavat tiedon tästä tuomiosta.</p>
        <p>Lars Eklundilla ja Kokkolan Automarket Oy:llä on oikeus hakea takaisinsaantia tähän yksipuoliseen tuomioon Kokkolan käräjäoikeudessa. Takaisinsaantia on haettava kirjallisesti 30 päivän kuluessa siitä lukien, kun takaisinsaannin hakija hänen läsnäollessaan toimitetussa ulosmittauksessa taikka muulla tavoin on todisteellisesti saanut tiedon tästä tuomiosta.</p>
      </div>
      <div>
        <p>Asian ovat vahvennetussa jaostossa ratkaisseet oikeusneuvokset Portin, Riihelä, Tulenheimo-Takki, Paasikoski, Taipale, Suhonen, Wirilander, Möller, Lehtimaja, Hidén ja Kivinen. Esittelijä Juhani Walamies.</p>
      </div>
    </div>
  </finlex:content>
</finlex:document>
