<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940089</dcterms:identifier>
  <finlex:ecliIdentifier>ECLI:FI:KKO:1994:89</finlex:ecliIdentifier>
  <dcterms:title>KKO:1994:89</dcterms:title>
  <dcterms:description>
    <p>
      <strong>Oikeudenkäyntimenettely</strong>
      <span>Hakemusasia</span>
    </p>
    <p>
      <strong>Perintö</strong>
      <span>Kuolinpesä</span>
    </p>
  </dcterms:description>
  <finlex:registerNumber>S93/1598</finlex:registerNumber>
  <dcterms:date pvm="19940124">1994-01-24</dcterms:date>
  <finlex:fileCopyNumber>3404</finlex:fileCopyNumber>
  <dcterms:issued pvm="19940923">1994-09-23</dcterms:issued>
  <dcterms:abstract>
    <p>Kuolinpesän osakkaat olivat tuomioistuimen kansliaan jätetyssä hakemuksessa pyytäneet, että tuomioistuin perintökaaren 21 luvun 19 §:n toisen virkkeen mukaisesti vapauttaisi heidät vastaamasta vainajan veloista. Tämä asia ei ollut sellainen, että tuomioistuin voisi ottaa sen hakemuksesta käsiteltäväkseen.</p>
  </dcterms:abstract>
  <p>PK 21 luku 19 §</p>
  <dcterms:tableOfContents>
    <a href="19940089aloa0">ASIAN KÄSITTELY ALEMMISSA OIKEUKSISSA</a>
    <a href="19940089mhaku0">MUUTOKSENHAKU KORKEIMMASSA OIKEUDESSA</a>
    <a href="19940089yloa0">KORKEIMMAN OIKEUDEN RATKAISU 23.9.1994</a>
  </dcterms:tableOfContents>
  <finlex:content id="s19940089.kko">
    <div>
      <h2 id="19940089aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Hakemus Tampereen raastuvanoikeudessa</h3>
        <p>A, B ja C kertoivat hakemuksessaan, että 18.5.1992 kuolleen D:n kuolinpesän varat ylittivät jonkin verran kohtuulliset hautaus- ja perunkirjoituskustannukset. Olosuhteet olivat kuitenkin sellaiset, ettei pesässä ollut varoja pesänselvittäjän hallinnon aiheuttamien kulujen maksamiseen eikä konkurssiin luovuttamisesta johtuviin kuluihin.</p>
        <p>D:llä ei ollut kuollessaan ollut lainkaan varoja lukuun ottamatta puoliosuutta kiinteistöstä Espanjassa. Sen verotusarvo oli 29 700 markkaa. Osuuden arvostaminen perunkirjoituksessa oli hankalaa, koska käytännössä kukaan ei ostaisi puolikasta kiinteistöstä ulkomailta tuntematta toista omistajaa hyvin. Vainaja oli ollut viimeiset puoli vuotta täysin ilman tuloja. Vasta hänen kuolemansa jälkeen hänelle maksettiin erilaisia sosiaalisia korvauksia, jotka suurelta osin olisivat olleet sellaisia, ettei niitä olisi saanut ulosmitata eivätkä ne siten olisi kuuluneet hänen konkurssipesäänsä.</p>
        <p>Mahdollisessa konkurssissa tulisi etuoikeutettuja kuluja ennen mahdollisen pesänselvittäjän palkkiota olemaan 52 612,50 markkaa.</p>
        <p>Tämän vuoksi A, B ja C vaativat, että heidät vapautettaisiin vastaamasta vainajan veloista.</p>
      </div>
      <div>
        <h3>Raastuvanoikeuden päätös 20.8.1992</h3>
        <p>Perintökaaren 21 luvun 19 §:n ensimmäisessä lauseessa säädetään: "Ellei vainajalta ole jäänyt enempää omaisuutta kuin mitä tarvitaan kohtuullisiin hautaus- ja perunkirjoituskustannuksiin, ei tämän luvun säännöksiä vainajan velkaa koskevasta vastuusta ole sovellettava." Saman lainkohdan toisessa lauseessa säädetään, että tuomioistuimella "on niinikään valta, milloin olosuhteet antavat siihen aihetta, vapauttaa osakas vastaamasta vainajan veloista, vaikka pesän varat jonkin verran ylittävätkin mainitut kustannukset". Tämän lainkohdan perusteella tuomioistuin voisi hylätä kanteen, jolla vaadittaisiin kuolinpesän osakkaalta vainajan velkaa, jos osakas selvittäisi, että edellytykset puheena olevan säännöksen soveltamiselle olisivat olemassa.</p>
        <p>Edellä mainittu lainkohta ei oikeuta kuolinpesän osakasta hankkimaan tuomioistuimelta päätöstä siitä, ettei hän ylipäätään ole vastuussa vainajan veloista. Lain sanamuodosta ei ole saatavissa mitään tukea sille, että kuolinpesän osakkaalla olisi tällainen oikeus. Lain säännös antaa ainoastaan oikeudelle, kun tietyt käsillä olevat olosuhteet antavat siihen aihetta, vallan vapauttaa osakas vainajan veloista. Lakiin ei myöskään sisälly säännöksiä siitä, miten kuolinpesän osakkaan tulisi saattaa tällainen asia tuomioistuimen tutkittavaksi, eikä myöskään siitä, missä järjestyksessä kuolinpesän velkojille, mukaan lukien ne velkojat, joiden saamiset eivät ole olleet kuolinpesän osakkaiden tiedossa, varattaisiin tilaisuus tulla kuulluiksi asiassa.</p>
        <p>Myöskään perintökaaren esitöistä ei ole saatavissa mitään tukea sille, että kuolinpesän osakas perintökaaren 21 luvun 19 §:n nojalla voisi kääntyä tuomioistuimen puoleen ja saada sen päätöksen siitä, ettei hän vainajan velkojiin nähden ylipäätään ole vastuussa vainajan veloista.</p>
        <p>Hakemusasioiden käsittelystä yleisessä alioikeudessa annetun lain 1 §:n mukaan kyseistä lakia sovelletaan yleisessä alioikeudessa sellaisten asioiden käsittelyyn, jotka alioikeus voi ottaa käsiteltäväkseen hakemuksesta. Mistään ei kuitenkaan ole löydettävissä säännöstä, jonka mukaan perintökaaren 21 luvun 19 §:n mukainen asia voitaisiin ottaa käsiteltäväksi erillisenä hakemusasiana.</p>
        <p>Edellä esitetyn perusteella raastuvanoikeus katsoi, ettei kuolinpesän osakas voinut erillisenä asiana eikä ainakaan hakemusasiana saattaa tuomioistuimen tutkittavaksi kysymystä siitä, olisiko hänet perintökaaren 21 luvun 19 §:n mukaan vapautettava vastuusta vainajan veloista.</p>
        <p>Tämän vuoksi raastuvanoikeus jätti hakemuksen tutkimatta.</p>
        <div>
          <p>Asian on ratkaissut kansliassa oikeusneuvosmies Nisula.</p>
        </div>
      </div>
      <div>
        <h3>Turun hovioikeuden tuomio 20.8.1993</h3>
        <p>A, B ja C valittivat hovioikeuteen. Hovioikeus ei muuttanut raastuvanoikeuden päätöstä.</p>
        <div>
          <p>Asian ovat ratkaisseet hovioikeuden jäsenet Tuomola, Onninen ja Mikkola. Esittelijä Harri Katara.</p>
        </div>
      </div>
    </div>
    <div>
      <h2 id="19940089mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 14.12.1993. Valituksessaan A, B ja C ovat vaatineet, että hakemus tutkitaan ja hyväksytään ja heidät vapautetaan vastaamasta tiedossa olevista sekä mahdollisesti myöhemmin tietoon tulevista vainajan veloista.</p>
    </div>
    <div>
      <h2 id="19940089yloa0">KORKEIMMAN OIKEUDEN RATKAISU 23.9.1994</h2>
      <div>
        <h3>Perustelut</h3>
        <p>Kuolinpesän osakkaat eivät ole henkilökohtaisesti vastuussa vainajan veloista mutta voivat joutua vastuuseen, jos he ryhtyvät laissa mainittuihin toimiin tai laiminlyövät noudattaa velkojain turvaamiseksi annettuja määräyksiä.</p>
        <p>Perintökaaren 21 luvun 1 §:n mukaan kuolinpesän osakas vapautuu vastaamasta perunkirjoitusta toimitettaessa tietämistään vainajan veloista, jos pesän omaisuus kuukauden kuluessa perunkirjoituksesta tehtävästä hakemuksesta luovutetaan pesänselvittäjän hallintoon tai konkurssiin.</p>
        <p>Saman luvun 19 §:n mukaan luvun säännöksiä vainajan velkaa koskevasta vastuusta ei kuitenkaan ole sovellettava, ellei vainajalta ole jäänyt enempää omaisuutta kuin mitä tarvitaan kohtuullisiin hautaus- ja perunkirjoituskustannuksiin. Pykälän toinen virke kuuluu: "Oikeudella on niin ikään valta, milloin olosuhteet antavat siihen aihetta, vapauttaa osakas vastaamasta vainajan veloista, vaikka pesän varat jonkin verran ylittävätkin mainitut kustannukset."</p>
        <p>Asiassa on kysymys siitä, onko kuolinpesän osakkaalla mahdollisuus hakemusasiana saattaa kysymys mahdollisesta vastuusta vapauttamisestaan tuomioistuimen ratkaistavaksi vai tuleeko 19 §:n toisen virkkeen säännös oikeudessa sovellettavaksi vain tilanteessa, jossa pesän osakkaalta vaaditaan vainajan velkaa.</p>
        <p>Hallituksen esityksessä eduskunnalle perintölainsäädännön uudistamisesta (HE 6/1964) enempää kuin sen pohjana olleessa perintölakitoimikunnan mietinnössä (Kom.miet. 7/1962) ei 19 §:ään liity yksityiskohtaisia perusteluja.</p>
        <p>Perintölainsäädännön uudistaminen oli kuitenkin vireillä useita vuosikymmeniä. Jo asiaa koskevassa ensimmäisessä lainvalmistelukunnan mietinnössä vuodelta 1935 (Lvk 2/1935) oli säännösehdotus varattomien ja vähävaraisten pesien osakkaiden vapautumisesta vastaamasta vainajan velasta. Nyt tulkinnan kohteena oleva säännös oli siinä 149 §:n erillisenä 2 momenttina muodossa: "Jos oikeudenkäynnissä nousee kysymys 1 momentissa olevan säännöksen sovellettavuudesta, olkoon oikeudella, milloin olosuhteet antavat siihen aihetta, valta vapauttaa osakas vastaamasta vainajan veloista". Perustelujen mukaan lainkohtaa voitiin soveltaa osakkaita vastaan nostetussa oikeudenkäynnissä. Vastaava ehdotus sisältyi 148 §:nä lainvalmistelukunnan ehdotukseen vuodelta 1938 (Lvk 5/1938).</p>
        <p>Lainvalmistelukunnan seuraavassa ehdotuksessa vuonna 1953 (Lvk 1/1953) vastaavassa säännöksessä eli 59 §:ssä ei ollut mainintaa sen soveltamisesta "jos oikeudenkäynnissä nousee kysymys 1 momentissa olevan säännöksen sovellettavuudesta". Ehdotuksen perustelujen mukaan (s. 35 - 36) pykälän asiasisältö kuitenkin vastasi vuosien 1935 ja 1938 ehdotuksia. Sanamuotoa muuttamalla ei siten tarkoitettu muutosta mahdollisuuteen saada kysymys oikeudessa vireille. Tämä ehdotus julkaistiin sittemmin uudelleen tarkistettuna vuonna 1956 (Lvk 1/1956). Tällöin säännöksen (58 §) alku kuului: "Jos oikeudenkäynnissä tulee harkittavaksi 1 momentissa olevan säännöksen soveltaminen". Samoin vuodelta 1959 olevassa lainvalmistelukunnan ehdotuksessa (Lvk 4/1959) säännös (21 luvun 19 §) jälleen vastasi vuosien 1935, 1938 ja 1956 ehdotuksia.</p>
        <p>Kuten edellä on todettu, lainsäädäntöön johtaneessa hallituksen esityksessä (HE 6/1964) tai sen pohjana olleessa perintölakitoimikunnan mietinnössä (Kom.miet. 7/1962) ei ole perusteluja säännökselle eikä niistä siten ilmene syytä poikkeamiselle vuosien 1935, 1938, 1956 ja 1959 ehdotusten sanamuodoista. On mahdollista, että sanamuodon muuttamisella on tarkoitettu myös asiallista muutosta eli sen mahdollistamista, että asia voisi tulla vireille myös osakkaan omasta hakemuksesta. Toinen mahdollisuus on, että vastaavasti kuin vuoden 1953 ehdotuksen perusteluissa oli todettukin, tarkoitettiin samaa kuin kahdessa edellisessä ja alkuperäisissä ehdotuksissa. Jälkimmäisen vaihtoehdon puolesta puhuu vahvasti se, että tarkoitettaessa muutosta aikaisempaan ehdotukseen, tämä yleensä perustellaan.</p>
        <p>Lainkohdan tarkoitusta ei kuitenkaan ole mahdollista tulkita vain sen valmisteluaineiston perusteella, etenkin kun asianomaiseen hallituksen esitykseen ei sisälly tai asian eduskuntakäsittelyyn liity asiaa valaisevia kannanottoja.</p>
        <p>Kysymyksessä olevaa säännöstä pian sen vahvistamisen jälkeen kommentoitaessa on Rautiala (Pesänselvitys ja perinnönjako, Helsinki 1965, s. 196) kuitenkin katsonut, että vuoden 1935 ehdotuksen 149 § ja perintökaaren 21 luvun 19 § vastaavat asialliselta sisällöltään toisiaan. Vastaavasti on Miettinen (Lakimies 1965 s. 546) viitannut perintökaaren 21 luvun säännösten osalta edellä selostettuun lainvalmistelukunnan mietintöön 1/1953. Nämä kirjoittajat näyttävät siten lähtevän säännöksen sellaisesta tulkinnasta, että se tulisi sovellettavaksi vain kun kysymys tulee harkittavaksi oikeudenkäynnissä.</p>
        <p>Sittemmin on teoksen Aarnio-Kangas: Suomen jäämistöoikeus I osa vuonna 1989 ilmestyneessä toisessa painoksessa (s. 116 s.) esitetty kanta, jonka mukaan kysymys voidaan ratkaista hakemuksesta.</p>
        <p>Korkein oikeus toteaa, että perintökaaren 21 luvun 19 §:ssä ei lausuta, että kysymys pesän osakkaan velkavastuusta vapautumisesta voitaisiin ratkaista vain, jos kysymys siitä tulee oikeudenkäynnissä harkittavaksi. Toisaalta siinä ei myöskään mainita, että asia voisi tulla vireille osakkaan hakemuksesta. Myöskään siinä ei, toisin kuin esimerkiksi perintökaaren eräissä muissa säännöksissä, määrätä ketä asiassa olisi kuultava tai mitä hakemuksen tueksi olisi esitettävä. Osakkaan vapauttaminen edellyttää säännöksen mukaan, paitsi pesän varojen ja hautaus- ja perunkirjoituskustannusten määrän selvittämistä, myös että "olosuhteet antavat siihen aihetta".</p>
        <p>Lain voimaantullessa ei myöskään ollut voimassa säännöksiä hakemusasioiden käsittelystä yleensä vaan menettelysäännöksiä sisältyi asianomaisiin lakeihin. Kun tällaisia ei sisältynyt perintökaaren 21 luvun 19 §:ään, oli tulkinta sen soveltumisesta vain osakasta vastaan nostetussa oikeudenkäynnissä luonteva. Sittemmin on 1.5.1987 tullut voimaan laki hakemusasioiden käsittelystä yleisessä alioikeudessa. Mainittu laki ei kuitenkaan aikaansaanut muutosta siihen, minkälaisia asioita hakemuksesta voidaan käsitellä eikä sen nojalla voida tehdä päätelmiä perintökaaren 21 luvun 19 §:n tulkinnasta.</p>
        <p>Harkitessaan, olisiko tulkinnan kohteena olevalle säännökselle nyt annettava sellainen sen sanamuodon sinänsä mahdollistama tulkinta, että asia voi tulla vireille osakkaan hakemuksesta, Korkein oikeus toteaa, että tätä ei ilmeisesti ole tarkoitettu. Oikeuskirjallisuudessa tällainen tulkinta on esitetty yli 20 vuotta säännöksen voimaantulon jälkeen. Jos pesän osakas voisi hakemuksestaan saada asiassa oikeuden ratkaisun koko velkojatahoa vastaan pitäen kuitenkin pesän selvityksen pesän osakkaiden käsissä, tämä merkitsisi rinnakkaista menettelyä perintökaaren 21 luvun 1 §:ssä tarkoitetuille menettelyille. Menettely merkitsisi tosin niihin verrattuna pesän kustannusten säästämistä mutta voisi jättää velkojien oikeusturvan riittävästi huomioon ottamatta. Laista puuttuvat myös yksityiskohtaiset määräykset noudatettavasta menettelystä ja hakemuksen johdosta annettavan ratkaisun oikeusvaikutuksista. Ratkaisun vaikutus esimerkiksi tilanteessa, jossa pesään ilmaantuu uusia varoja tai velkoja, olisi ongelmallinen. Tämän vuoksi ja kun pykälän sanamuotokin edellyttää sellaista materiaalista harkintaa, joka luontevammin tapahtuu oikeudenkäynnissä, missä myös velkoja on asianosaisena, Korkein oikeus ei pidä perusteltuna säännöksen sellaista alkuperäisestä poikkeavaa tulkintaa, että kuolinpesän osakas voisi hakemusasiana saada kysymyksen velkavastuusta vapauttamisestaan oikeuden ratkaistavaksi.</p>
      </div>
      <div>
        <h3>Päätöslauselma</h3>
        <p>Hovioikeuden tuomion lopputulosta ei muuteta.</p>
        <div>
          <p>Asian ovat ratkaisseet oikeusneuvokset Riihelä, Tulenheimo-Taki, Suhonen, Wirilander ja Pellinen. Esittelijä Eija Iivonen.</p>
        </div>
      </div>
    </div>
  </finlex:content>
</finlex:document>
