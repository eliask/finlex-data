<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940099</dcterms:identifier>
  <finlex:ecliIdentifier>ECLI:FI:KKO:1994:99</finlex:ecliIdentifier>
  <dcterms:title>KKO:1994:99</dcterms:title>
  <dcterms:description>
    <p>
      <strong>Tekijänoikeus</strong>
    </p>
    <p>
      <strong>Valokuva</strong>
    </p>
  </dcterms:description>
  <finlex:registerNumber>S93/505</finlex:registerNumber>
  <dcterms:date pvm="19931026">1993-10-26</dcterms:date>
  <finlex:fileCopyNumber>3783</finlex:fileCopyNumber>
  <dcterms:issued pvm="19941017">1994-10-17</dcterms:issued>
  <dcterms:abstract>
    <p>Mainostoimisto oli hankkinut kuvatoimistolta valokuvan automainokseen, jonka graafinen asu oli pääasiassa muodostunut ateljeemiljöötä ja erään kuvanveistäjän luomia kahta julkistettua veistosta esittävästä valokuvasta. Valokuva oli hankittu kertajulkaisuoikeuksin ja ehdoin, että "lupien hankkimisesta kuvissa olevien nimien, henkilöiden ja tavaramerkkien käyttöön vastaa asiakas". Luovutus oli tulkittava valokuvaoikeuden luovutukseksi, jossa oli tarkoitettu jättää mainostoimiston tehtäväksi selvittää kuvan aihepiiristä aiheutuvat käyttörajoitukset. Kuvanveistäjän kuvatoimistoon kohdistama korvauskanne hylättiin.</p>
    <p>Ään.</p>
  </dcterms:abstract>
  <dcterms:tableOfContents>
    <a href="19940099aloa0">ASIAN KÄSITTELY ALEMMISSA OIKEUKSISSA</a>
    <a href="19940099mhaku0">MUUTOKSENHAKU KORKEIMMASSA OIKEUDESSA</a>
    <a href="19940099yloa0">KORKEIMMAN OIKEUDEN RATKAISU 17.10.1994</a>
  </dcterms:tableOfContents>
  <finlex:content id="s19940099.kko">
    <div>
      <h2 id="19940099aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Eila Hiltusen kanne Helsingin raastuvanoikeudessa</h3>
        <p>Eila Hiltunen on Lehtikuva Oy:lle 27.3.1990 tiedoksi annetun haasteen nojalla lausunut, että Lehtikuva Oy oli liiketoiminnassaan korvausta vastaan luovuttanut Hiltusen luomista veistoksista otetun valokuvan käytettäväksi Mercedes Benz 190-sarjan autojen mainoskampanjassa. Lehtikuva Oy:lle oli ilmoitettu valokuvan tulevan mainoskäyttöön. Tekijänoikeus tuotti yksinomaisen oikeuden määrätä teoksesta sen kaikissa ilmenemismuodoissa. Taideteoksen kappaleen valmistamisena pidettiin myös teoksen siirtämistä laitteeseen, jolla se voitiin toisintaa. Taideteoksesta otettu valokuva rinnastettiin näin ollen kappaleen valmistamiseen teoksesta. Kuvan luovuttaminen oli tapahtunut Hiltusen suostumuksetta eikä mainoksissa, joissa kuvaa oli käytetty, ollut mainittu Hiltusen nimeä. Lehtikuva Oy:llä ei ollut ollut oikeutta edes pitää puheena olevaa valokuvaa ilman Hiltusen lupaa kuva-arkistossaan tarjolla myynti-, vuokraus- tai lainaustarkoituksessa. Minkäänlaista korvausta ei Hiltunen ollut saanut kuvan käyttämisestä mainoksissa. Hiltusen tekijänoikeutta oli veistosten taiteellista arvoa ja omalaatuisuutta alentavasti loukattu myös niin, että veistoksia oli mainoksissa olleessa kuvassa mielivaltaisesti rajattu, ja mainonnan kohteena olleen auton värikuva oli sijoitettu siten, että se loukkasi veistoksista ilmenevää omalaatuisuutta. Näillä perusteilla Hiltunen on vaatinut, että Lehtikuva Oy velvoitetaan yhteisvastuullisesti mainoksen valmistaneen Markkinointi Topitörmä Oy:n ja sen tilanneen Oy Veho Ab:n kanssa suorittamaan hänelle korvausta teosten luvattomasta käyttämisestä 70 000 markkaa ja henkisestä kärsimyksestä 50 000 markkaa, molemmat määrät 16 prosentin korkoineen haastepäivästä lukien, ja korvaamaan hänen oikeudenkäyntikulunsa korkoineen.</p>
      </div>
      <div>
        <h3>Lehtikuva Oy:n vastaus</h3>
        <p>Lehtikuva on vastustanut kannetta ja vaatinut sen hylkäämistä sekä oikeudenkäyntikulujensa korvaamista korkoineen.</p>
        <p>Lehtikuva Oy on lausunut, että yhtiö kuvatoimistona luovutti oikeudesta valokuvaan annetun lain tarkoittamia kuvaoikeuksia valokuviin, joihin sillä oli tuon lain tarkoittamat yksinoikeudet. Kyseinen valokuva oli otettu luvallisesti taidenäyttelyn avajaisista eli sellaisesta "päivän tapahtumasta", jota tarkoitettiin tekijänoikeuslain 15 §:ssä. Yhtiöllä oli ollut oikeus kyseiseen valokuvaan ja oikeus luovuttaa tämä kuvaoikeus edelleen. Kysymyksessä oleva valokuvaoikeuden luovutus ei käsittänyt teoskappaleen levittämistä. Valokuvan ottaminenkaan ei ollut ollut teoskappaleen valmistamista vaan luvallinen valokuva galleriamiljööstä, jossa näkyi muun ohella veistoksia. Yhtiön toimitusehdoissa oli lisäksi määritelty sen luovuttamien valokuvaoikeuksien laajuus. Toimitusehtojen sekä yleisen käytännön mukaan asiakas vastasi kuvien käytöstä sekä lupien hankkimisesta kuvissa olevien nimien, henkilöiden ja tavaramerkkien käyttöön. Yhtiö vastasi vain siitä, että valokuvaaja oli luovuttanut sille oikeudet valokuviin edelleen luovutettaviksi. Yhtiö oli varmistanut valokuvaoikeuksien siirtymisen, mutta valokuvaoikeuksien luovutus ei vapauttanut ostajaa hankkimasta muita mahdollisesti tarvittavia lupia tai suostumuksia kuvien käyttöön. Mainostoimistojen ammattitaitoon kuului muun muassa tuntea tekijänoikeuslain ja markkinointilainsäädännön keskeiset periaatteet ja huolehtia itse siitä, ettei mainonnassa käytetty kuvia, joiden esittämiseen ei ollut hankittu tarvittavia suostumuksia. Esitetyt tekijän moraalisten oikeuksien loukkaukset olivat tapahtuneet mainostoimistossa mainontaa laadittaessa, johon yhtiö ei ollut osallistunut. Näiden moraalisten oikeuksien loukkauksen suhteen vastaajina voivat olla vain ne tahot, jotka olivat osallistuneet mainonnan suunnitteluun tai jotka olivat vastuussa kyseessä olevien mainosten julkaisemisesta. Lehtikuva Oy on ilmoittanut perineensä Markkinointi Topitörmä Oy:ltä 980 markan korvauksen valokuvaoikeuksien käytöstä. Mahdollinen hyvitys Hiltuselle valokuvan käytöstä oli laskettava Lehtikuva Oy:n saaman määrän perusteella. Tahallisuuden ja tuottamuksen puuttuessa ei minkäänlainen korvaus kärsimyksestä tai muusta haitasta voinut tulla kysymykseen.</p>
      </div>
      <div>
        <h3>Helsingin raastuvanoikeuden päätös 2.5.1991</h3>
        <p>Raastuvanoikeus on katsonut asiassa riidattomaksi, että Markkinointi Topitörmä Oy oli Oy Veho Ab:n toimeksiannosta valmistanut kyseessä olevassa mainoskampanjassa käytetyt mainokset ja että ne oli julkaistu Suomen Kuvalehden numerossa 10.3.1989 kokoaukeaman kuvana, Kauppalehden numerossa 17.3.1989 koko etusivun mainoksena sekä Helsingin Sanomien kuukausiliitteen numerossa 23.3.1989 kokoaukeaman mainoksena.</p>
        <p>Tekijänoikeuslain 2 §:n 1 momentin mukaan tekijänoikeus tuotti taiteellisen teoksen luojalle yksinomaisen oikeuden määrätä teoksesta valmistamalla siitä kappaleita ja saattamalla se yleisön saataviin, muuttamattomana tai muutettuna, käännöksenä tai muunnelmana, toisessa kirjallisuus- tai taidelajissa taikka toista tekotapaa käyttäen. Valokuva kuvanveistoksesta oli mainitun lainkohdan mukaisesti tuon teoksen kappale. Kuvanveistäjän yksinoikeus kuvanveistokseen koski myös siitä otetun valokuvan julkista näyttämistä. Raastuvanoikeus on katsonut asiassa selvitetyksi, että kuvanveistäjä Hiltusen kaksi veistosta olivat muodostaneet mainoksessa käytetyn valokuvan olennaisen ja keskeisen sisällön. Valokuvaa oli siksi pidettävä veistoksen kappaleena. Hiltusen ei ollut näytetty antaneen lupaa tai suostumusta veistoksista otetun valokuvan näyttämiseen mainoksen yhteydessä. Hiltusen teoksista otetun valokuvan käyttämisellä mainoksessa ilman hänen lupaansa ja sopimatta käyttöehdoista oli siten loukattu Hiltusen yksinoikeutta määrätä teoksistaan.</p>
        <p>Koska veistoksista otettua valokuvaa oli käytetty ilman Hiltusen suostumusta, olivat Markkinointi Topitörmä Oy ja Oy Veho Ab velvolliset suorittamaan valokuvan käyttämisestä veistosten tekijälle tekijänoikeuslain 57 §:n 1 momentissa tarkoitetun kohtuullisen hyvityksen. Kohtuullisen hyvityksen määräksi raastuvanoikeus on arvioinut huomioon ottaen Hiltusen aseman kansainvälisesti tunnettuna taiteilijana 20 000 markkaa. Kun käyttäminen oli tapahtunut tuottamuksesta Markkinointi Topitörmä Oy ja Oy Veho Ab olivat edellä mainitun lain 57 §:n 2 momentin perusteella velvolliset lisäksi suorittamaan Hiltuselle korvauksen kärsimyksestä ja muusta haitasta. Raastuvanoikeus on todennut, että Hiltusen nimeä ei ollut tekijänoikeuslain 3 §:n 1 momentin mukaisesti mainittu valokuvan yhteydessä ja että veistosten esittäminen automainoksen yhteydessä oli tekijänoikeuslain 3 §:n 2 momentin mukaisesti loukannut veistosten omalaatuisuutta taiteellisina teoksina. Sen vuoksi raastuvanoikeus on katsonut, että mainittujen vastaajien oli suoritettava Hiltuselle kohtuullisena korvauksena kärsimyksestä valokuvan käyttämisestä kerrotuin tavoin 10 000 markkaa.</p>
        <p>Mitä Lehtikuva Oy:n korvausvastuuseen tuli, niin raastuvanoikeus on katsonut selvitetyksi, että kyseisen mainoksessa käytetyn valokuvan oli ottanut tuntemattomaksi jäänyt valokuvaaja taidenäyttelyn avajaisten yhteydessä. Tällaiset julkistetut taideteokset tekijänoikeuslain 15 §:n 2 momentin mukaan saatiin kuvata sanomalehteen tai aikakauskirjaan selostettaessa päivän tapahtumaa. Valokuvaaja oli myynyt kuvaan liittyvät valokuvaoikeudet yhtiölle. Lehtikuva Oy:n ja Markkinointi Topitörmä Oy:n väliseen sopimukseen liittyvien toimitusehtojen mukaan vastuu valokuvan käytöstä oli ollut asiakkaalla. Lehtikuva Oy oli toimitusehtojen mukaan taannut, että sillä oli oikeus myydä kuvat normaaliin uutistoimintaan ja tavanomaisten artikkelien kuvittamiseen. Asiakkaan oli ehtojen mukaan tullut vastata siitä, missä yhteydessä kuvia käytettiin. Niin ikään asiakas oli vastannut lupien hankkimisesta kuvassa olevien nimien, henkilöiden tai tavaramerkkien käyttöön. Lehtikuva Oy ei ollut osallistunut mainoksen suunnitteluun ja julkaisemiseen.</p>
        <p>Vaikka asiassa oli näytetty, että Lehtikuva Oy:lle oli ilmoitettu valokuvan käytön liittyvän mainostamiseen, raastuvanoikeus on katsonut, ettei yhtiö ollut vastuussa siitä, että valokuvaa oli käytetty tekijänoikeuslain vastaisesti automainonnan yhteydessä.</p>
        <p>Raastuvanoikeus on velvoittanut Markkinointi Topitörmä Oy:n ja Oy Veho Ab:n yhteisvastuullisesti suorittamaan Hiltuselle hyvityksenä tekijänoikeuden loukkauksesta 20 000 markkaa ja kärsimyksestä 10 000 markkaa, molemmat määrät 16 prosentin korkoineen, Markkinointi Topitörmä Oy:n osalta 8.9.1989 ja Oy Veho Ab:n osalta 7.9.1989 lukien. Mainitut yhtiöt on velvoitettu korvaamaan Hiltusen oikeudenkäyntikulut asiassa huomioon ottaen, että asia oli lykkääntynyt Hiltusen toimesta hänen haastettuaan myös Lehtikuva Oy:n vastaajaksi, 30 000 markalla korkoineen.</p>
        <p>Asian epätietoisen laadun vuoksi raastuvanoikeus on määrännyt, ettei Lehtikuva Oy saanut Hiltuselta korvausta oikeudenkäyntikuluistaan.</p>
      </div>
      <div>
        <h3>Helsingin hovioikeuden tuomio 27.1.1993</h3>
        <p>Hovioikeus, jonka tutkittavaksi Hiltunen, Oy Veho Ab, Markkinointi Topitörmä Oy ja Lehtikuva Oy olivat saattaneet jutun, on todennut, että mainosten osana oli valokuva, jossa Hiltusen luomat kaksi veistosta näkyivät taidegalleriassa hallitsevasti etualalla. Lisäksi mainoksissa oli tekstiä ja valokuvasta erillään huomattavasti pienempi valokuva mainostettavasta autosta. Markkinointi Topitörmä Oy oli hankkinut kuvatoimistona toimivalta Lehtikuva Oy:ltä 28 taideaiheista valokuvaa ja valinnut tarjolla olleista kyseisen valokuvan, jossa Hiltusen teokset näkyivät. Lehtikuva Oy oli saanut kuvan oikeuksineen tuntemattomaksi jääneeltä kuvaajalta. Hiltuselta ei veistosten tekijänä ollut hankittu lupaa teosten levittämiseen eikä hänen nimeään ollut ilmoitettu valokuvan julkaisemisen yhteydessä tekijänoikeuslain 3 §:n 1 momentin säännöksen edellyttämin tavoin.</p>
        <p>Lehtikuva Oy oli elinkeinotoiminnassaan pitänyt tarjolla edelleen yleisön keskuuteen levitettäväksi Hiltusen puheena olevien teosten kappaleena pidettävää valokuvaa. Näin ollen ja koska Lehtikuva Oy ei ollut Markkinointi Topitörmä Oy:n kanssa tekemällään sopimuksella voinut laillisesti rajoittaa vastuutaan tekijänoikeuden haltijaa kohtaan, Lehtikuva Oy oli tuottamuksesta loukannut Hiltusen tekijänoikeutta.</p>
        <p>Kohtuullisen hyvityksen määrää arvioitaessa tässä tapauksessa ei voitu tukeutua tekijänoikeutta valvovien järjestöjen tariffiin eikä muutakaan selvitystä taideteoksen sinänsä harvinaisen mainoskäytön korvaustasosta ollut. Todistaja von Bonininin kertomuksesta ilmeni, että Hiltunen oli suhtautunut ehdottoman kielteisesti kuviensa käyttämiseen mainonnassa. Näin ollen ei ollut myöskään tiedossa eikä arvioitavissa summaa, jolla Hiltunen todennäköisesti olisi antanut luvan teostensa käyttämiseen kysymyksessä olevin tavoin mainoksissa. Hyvityksen määrää harkittaessa tällaisessa tilanteessa oli korottavana tekijänä otettava huomioon se, että teosta oli käytetty välittömän taloudellisen hyödyn saamiseksi ja alentavana tekijänä se, että Hiltusen esitettyä vaatimuksensa kuvien käyttö oli heti lopetettu niin että mainos oli julkaistu vain kolmasti. Hovioikeus on kohtuullisena hyvityksenä Hiltusen maine kuvanveistäjänä ja hänen teostensa kaupallinen arvo huomioon ottaen pitänyt 30 000 markkaa.</p>
        <p>Tämän vuoksi hovioikeus on, muuttaen raastuvanoikeuden päätöstä, korottanut raastuvanoikeuden maksettavaksi määräämän hyvityksen tekijänoikeuden loukkauksesta 30 000 markaksi ja velvoittanut Oy Veho Ab:n, Markkinointi Topitörmä Oy:n ja Lehtikuva Oy:n yhteisvastuullisesti suorittamaan Eila Hiltuselle tuo hyvitys, ensiksi mainitut yhtiöt raastuvanoikeuden määräämine korkoineen ja Lehtikuva Oy:n 16 prosentin korkoineen laskettuna yhtiölle annetun haasteen tiedoksiantopäivästä 27.3.1990 lukien.</p>
        <p>Hovioikeus on velvoittanut myös Lehtikuva Oy:n yhteisvastuullisesti Oy Veho Ab:n ja Markkinointi Topitörmä Oy:n kanssa osallistumaan Hiltuselle kärsimyksestä tuomitun 10 000 markan korvauksen suorittamiseen 16 prosentin korkoineen 27.3.1993 lukien. Vielä hovioikeus on velvoittanut Lehtikuva Oy:n suorittamaan Hiltuselle korvaukseksi oikeudenkäyntikuluista raastuvanoikeudessa 15 000 markkaa 16 prosentin korkoineen hovioikeuden tuomion antopäivästä. Oy Veho Ab, Markkinointi Topitörmä Oy ja Lehtikuva Oy on velvoitettu yhteisvastuullisesti suorittamaan Hiltuselle korvaukseksi oikeudenkäyntikuluista hovioikeudessa 5 000 markkaa 16 prosentin korkoineen hovioikeuden tuomion antopäivästä lukien.</p>
        <div>
          <p>Asian ovat ratkaisseet hovioikeuden jäsenet Christer Kuhlefelt, Kemppinen ja Mynttinen. Esittelijä Leena Juutilainen.</p>
        </div>
      </div>
    </div>
    <div>
      <h2 id="19940099mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 21.7.1993. Lehtikuva Oy on vaatinut hovioikeuden tuomion kumoamista ja korvausta oikeudenkäyntikuluista jutussa korkoineen. Hiltunen ja Markkinointi Topitörmä Oy ovat antaneet pyydetyt vastaukset ja Hiltunen on vaatinut korvausta vastauskuluistaan korkoineen. Oy Veho Ab ei ole käyttänyt sille varattua tilaisuutta vastauksen antamiseen.</p>
    </div>
    <div>
      <h2 id="19940099yloa0">KORKEIMMAN OIKEUDEN RATKAISU 17.10.1994</h2>
      <div>
        <h3>Perustelut</h3>
        <p>Hiltuselle on aiheutettu korvausvastuun synnyttävällä tavalla kärsimyksenä ja hyvityksenä korvattavaa vahinkoa julkaisemalla ilman hänen lupaansa kanteessa mainituissa lehdissä automainos, jonka graafinen asu on pääasiassa muodostunut ateljeemiljöötä ja kahta Hiltusen luomaa julkistettua veistosta esittävästä valokuvasta. Mainoksen laatinut mainostoimisto on hankkinut valokuvan kuvatoimistona toimineelta Lehtikuva Oy:ltä kertajulkaisuoikeudella ja sellaisin ehdoin, että "lupien hankkimisesta kuvissa olevien nimien, henkilöiden ja tavaramerkkien käyttöön vastaa asiakas". Näillä ehdoilla tapahtunut luovutus on tulkittava valokuvaoikeuden luovutukseksi, jossa on tarkoitettu jättää julkaisuoikeuden saajan tehtäväksi selvittää kuvan aihepiiristä aiheutuvat käyttörajoitukset. Tämän vuoksi ja kun Lehtikuva Oy:n ei voida katsoa omalta kohdaltaan syyllistyneen valokuvan tekijänoikeuslain vastaiseen mainoskäyttöön tai muuhunkaan sellaiseen tekijänoikeuslain rikkomiseen, josta Hiltuselle olisi aiheutunut korvattavaa vahinkoa, yhtiötä vastaan ajettu kanne on hylättävä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan. Hiltusen Lehtikuva Oy:tä vastaan ajama kanne hylätään ja mainittu yhtiö vapautetaan kaikesta sille jutussa määrätystä maksuvelvollisuudesta. Hiltunen velvoitetaan suorittamaan Lehtikuva Oy:lle korvaukseksi oikeudenkäyntikuluista asiassa 15 000 markkaa 16 prosentin korkoineen tästä päivästä lukien.</p>
        <p>Asian näin päättyessä Hiltuselle ei tuomita korvausta täällä olleista vastauskuluista.</p>
        <div>
          <p>Asian ovat ratkaisseet oikeusneuvokset Nikkarinen, Suhonen (eri mieltä), Raulos, Tulokas ja Pellinen (eri mieltä). Esittelijä Irmeli Heikonen (mietintö).</p>
        </div>
      </div>
      <div>
        <h3>Esittelijän mietintö ja eri mieltä olevien jäsenten lausunnot</h3>
        <p>Esittelijäneuvos Heikonen: Korkein oikeus antanee seuraavan ratkaisun:</p>
        <p>Perustelut</p>
        <p>Lehtikuva Oy on kuvatoimistona luovuttanut Markkinointi Topitörmä Oy:lle käyttöoikeuden Hiltusen veistoksia taidegalleriassa esittävään valokuvaan tietoisena siitä seikasta, että Markkinointi Topitörmä Oy:n aikomuksena on ollut käyttää valokuvaa mainostarkoituksiin. Valokuva, jota samalla on pidettävä edellä mainittujen teosten kappaleena, on ollut mainoksessa sen osana ja mainos on julkaistu kolmessa sanoma- tai aikakauslehdessä. Hiltusen nimeä ei ole ilmoitettu valokuvan julkaisemisen yhteydessä. Hiltusella on ollut yksinomainen tekijänoikeuden tuottama oikeus edellä mainitun kuvan levittämiseen yleisön keskuuteen mainostarkoituksessa. Lehtikuva Oy:n ja Markkinointi Topitörmä Oy:n väliseen sopimukseen liittyvät toimitusehdot ovat kuvan julkaisuoikeutta koskevan tekstin osalta olleet puutteelliset. Sen vuoksi Lehtikuva Oy:n menettelyä ei voida pitää vain valokuvan käyttöoikeuden luovutuksena vaan edellä mainittujen veistosten kappaleena pidettävän valokuvan tarjolla pitämisen yleisölle levitettäväksi. Lehtikuva Oy:n on tästä tuottamuksesta tapahtuneesta tekijänoikeuden loukkauksesta suoritettava Hiltuselle hovioikeuden määräämä kohtuullinen hyvitys ja korvaus kärsimyksestä.</p>
        <p>Tuomiolauselma</p>
        <p>Hovioikeuden tuomion lopputulosta ei muuteta. Lehtikuva Oy velvoitetaan suorittamaan Hiltuselle korvaukseksi vastauskuluista Korkeimmassa oikeudessa 1 600 markkaa 16 prosentin korkoineen Korkeimman oikeuden tuomion antopäivästä lukien.</p>
        <p>Oikeusneuvos Pellinen: Lehtikuva Oy, jolle Hiltusen veistoksista otetun valokuvan valokuvaoikeudet on siirretty, on tekijänoikeuslain 15 §:n 2 momentin säännös huomioon ottaen voinut ilman Hiltusen lupaa luovuttaa noiden veistosten kappaleena pidettävän valokuvan vain käytettäväksi sanomalehdessä tai aikakauskirjassa selostettaessa päiväntapahtumaa. Valokuvan luovuttaminen mainostoimistolle käytettäväksi mainoksissa on loukannut Hiltusen edellä mainituin tavoin rajoitettua yksinoikeutta määrätä teoskappaleen käytöstä. Lehtikuva Oy on näin ollen velvollinen suorittamaan Hiltuselle kuvan luvattomasta luovutuksesta kohtuullisen hyvityksen, jonka määräksi arvioin 2 000 markkaa.</p>
        <p>Markkinointi Topitörmä Oy on samalla kerralla hankkinut Lehtikuva Oy:ltä 28 taideaiheista valokuvaa. Kuvien luovutus on ollut tavanomainen Lehtikuva Oy:n toimialaan kuuluva toimenpide, johon sovellettavien Lehtikuva Oy:n laatimien kirjallisten toimitusehtojen mukaan Lehtikuva Oy on taannut, että sillä on ollut oikeus myydä kuvat normaaliin uutistoimintaan ja tavanomaisten artikkelien kuvittamiseen. Lupien hankkimisesta kuvissa olevien nimien, henkilöiden ja tavaramerkkien käyttöön on ehtojen mukaan vastannut asiakas. Vaikka ehdoissa ei nimenomaisesti ole mainittu tekijänoikeutta, on mainoksen valmistajan ja sen tilaajan asiana ollut huolehtia siitä että veistoksia esittävän valokuvan käyttämiseen mainoksessa on ollut Hiltusen lupa. Lehtikuva Oy ei ole tältä osin vastuussa luvan hankkimatta jättämisestä suoritettavasta hyvityksestä.</p>
        <p>Lehtikuva Oy ei ole osallistunut kysymyksessä olevien mainosten suunnitteluun eikä se ole voinut muutenkaan vaikuttaa siihen, miten Hiltusen veistoksia esittävää valokuva käytetään mainoksessa. Samasta syytä Lehtikuva Oy ei ole vastuussa siitä, ettei Hiltusen nimeä ole hyvän tavan vaatimalla tavalla ilmoitettu, kun hänen veistoksiaan esittävää valokuvaa on käytetty mainoksissa. Näin ollen Lehtikuva Oy:tä ei ole myöskään velvoitettava suorittamaan Hiltuselle korvausta kärsimyksestä.</p>
        <p>Näillä perusteilla hylkään Lehtikuva Oy:hyn kohdistetun vaatimuksen Hiltuselle aiheutuneen kärsimyksen korvaamisesta ja vapautan Lehtikuva Oy:n suorittamasta tältä osin tuomittua korvausta 10 000 markkaa korkoineen. Lisäksi alennan Lehtikuva Oy:n yhteisvastuullisesti Markkinointi Topitörmä Oy:n ja Oy Veho Ab:n kanssa Hiltuselle maksettavaksi tuomitun hyvityksen 2 000 markkaan ja raastuvanoikeuden osalta tuomitun oikeudenkäyntikulujen korvauksen 5 000 markkaan, joille määrille velvoitan Lehtikuva Oy:n maksamaan hovioikeuden tuomiosta ilmenevän koron. Vielä määrään, että Hiltunen saa pitää vastauskulunsa Korkeimmassa oikeudessa vahinkonaan.</p>
        <p>Oikeusneuvos Suhonen: Katson, ettei ole syytä muuttaa hovioikeuden tuomiota. Velvoitan Lehtikuva Oy:n suorittamaan Eila Hiltuselle korvaukseksi vastauskuluista 1 600 markkaa 16 prosentin korkoineen Korkeimman oikeuden tuomion antopäivästä lukien.</p>
      </div>
    </div>
  </finlex:content>
</finlex:document>
