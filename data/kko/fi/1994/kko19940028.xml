<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940028</dcterms:identifier>
  <finlex:ecliIdentifier>ECLI:FI:KKO:1994:28</finlex:ecliIdentifier>
  <dcterms:title>KKO:1994:28</dcterms:title>
  <dcterms:description>
    <p>
      <strong>Jakolaki</strong>
      <span>Vesijättö</span>
    </p>
  </dcterms:description>
  <finlex:registerNumber>M93/41</finlex:registerNumber>
  <dcterms:date pvm="19931215">1993-12-15</dcterms:date>
  <finlex:fileCopyNumber>1516</finlex:fileCopyNumber>
  <dcterms:issued pvm="19940421">1994-04-21</dcterms:issued>
  <dcterms:abstract>
    <p>Alue oli vuonna 1861 vahvistetussa vesijätön jakotoimituksessa jaettu tilalle ja oli sittemmin ollut mukana tilalla suoritetuissa halkomis- ja lohkomistoimituksissa. Sitä pidettiin jakolain 243 §:ssä tarkoitettuna, tilalle yksityiseksi tilukseksi jaettuna vesijättöalueena, joka voitiin lunastaa.</p>
  </dcterms:abstract>
  <p>JL 243 §</p>
  <dcterms:tableOfContents>
    <a href="19940028aloa0">ASIAN AIKAISEMPI KÄSITTELY</a>
    <a href="19940028mhaku0">MUUTOKSENHAKU KORKEIMMASSA OIKEUDESSA</a>
    <a href="19940028muukas0">VÄLITOIMENPITEET</a>
    <a href="19940028yloa0">KORKEIMMAN OIKEUDEN RATKAISU 21.4.1994</a>
  </dcterms:tableOfContents>
  <finlex:content id="s19940028.kko">
    <div>
      <h2 id="19940028aloa0">ASIAN AIKAISEMPI KÄSITTELY</h2>
      <div>
        <h3>Toimitus</h3>
        <p>Korpilahden kunnan Putkilahden kylän Peuhan talon N:o 1 yhteinen vesijättö oli 5.2.1861 vahvistetussa vesialueen, oikeastaan vesijätön jakotoimituksessa nro 1828 jaettu sen osakastilojen kesken. Tuolloin Vanhatalon tilalle RN:o 1:6 tullut vesijättö oli eräiden maanmittaustoimitusten jälkeen tullut kuulumaan Ensio ja Kirsti Tuomen Putkilahden kylässä omistamaan tilaan Kukkaniemi RN:o 1:152. Vesijättö sijaitsi osaksi samassa kylässä olevan, Tuomo ja Teuvo Heinosen omistaman Tupalan tilan RN:o 1:18 ja Kähön kylässä olevan, Enna-Liisa ja Onni Sorsan omistaman Haapalahden tilan RN:o 2:5 edustalla.</p>
        <p>Sorsien hakemuksesta vireille tulleessa, 25.7.1991 lopetetussa vesijätön lunastustoimituksessa nro 116390-4 on Tupalan ja Haapalahden tiloihin lunastettu ja liitetty niiden edustalla ollut, Kukkaniemen tilaan kuulunut vesijättö. Toimitusmiehet ovat todenneet, että alue oli syntynyt järveä laskemalla. Vesijättö oli omiaan vaikeuttamaan ensinmainittujen tilojen tilusten käyttöä ja sitä voitiin tarkoituksenmukaisesti käyttää vain sanottujen tilojen tilusten yhteydessä. Asiaa ei myöskään voitu tilusvaihdolla korjata.</p>
      </div>
      <div>
        <h3>Pohjois-Suomen maaoikeuden päätös 1.9.1992</h3>
        <p>Tuomet valittivat maaoikeuteen vaatien ensisijaisesti toimitusmiesten päätöksen kumoamista sillä perusteella, että lunastuksen kohteena ollut alue ei ollut vesijättöä.</p>
        <p>Maaoikeus on lausunut, että 5.2.1861 vahvistetussa vesijätön jakotoimituksessa nro 1828 lunastettava alue oli jaettu Vanhatalon tilalle RN:o 1:6 ja tullut 21.5.1971 rekisteröidyssä lohkomistoimituksessa nro 8210 kuulumaan Kukkaniemen tilaan RN:o 1:152. Lunastettava alue oli siitä syystä jakolain 243 §:n tarkoittamaa vesijättöä. Tupalan tilan kohdalla noin 3 - 11 metriä ja Haapalahden tilan kohdalla noin 5 - 19 metriä leveätä, alavaa aluetta voitiin tarkoituksenmukaisesti käyttää vain Tupalan ja Haapalahden tilojen yhteydessä eikä asiaa voitu sopivasti tilusvaihdolla korjata. Tämän vuoksi ja toimitusmiesten lausumilla perusteilla maaoikeus hylkäsi valituksen.</p>
        <div>
          <p>Asian ovat ratkaisseet maaoikeuden jäsenet maaoikeustuomari Leino ja maaoikeusinsinööri Jarkko sekä maaoikeuden lautamiehet Järvinen ja Raivio.</p>
        </div>
      </div>
    </div>
    <div>
      <h2 id="19940028mhaku0">MUUTOKSENHAKU KORKEIMMASSA OIKEUDESSA</h2>
      <p>Valituksessaan Tuomet vaativat ensisijaisesti toimituksen ja maaoikeuden päätöksen kumoamista, koska edellytykset toimituksen suorittamiselle puuttuvat. Toissijaisesti he vaativat tilusvaihdon toimittamista.</p>
      <p>Toimitusinsinööri antoi lausunnon.</p>
    </div>
    <div>
      <h2 id="19940028muukas0">VÄLITOIMENPITEET</h2>
      <p>Maanmittaushallitus antoi lausunnon. Tuomet ja Sorsat antoivat kummatkin lausunnon johdosta selityksen.</p>
    </div>
    <div>
      <h2 id="19940028yloa0">KORKEIMMAN OIKEUDEN RATKAISU 21.4.1994</h2>
      <div>
        <h3>Perustelut</h3>
        <p>Toimituksessa lunastettu alue on 5.2.1861 kihlakunnanoikeuden vahvistamassa, maanmittaustoimesta, tilusjako- ja veronpano-laitoksesta sekä pituus-, astia- ja painomittain vakaamisesta Suomenmaassa 15.5.1848 annetun ohjesäännön mukaisessa vesijätön jakotoimituksessa jaettu Vanhatalon tilalle RN:o 1:6 ja on sittemmin halkomis- ja lohkomistoimituksissa tullut yksityisenä tiluksena kuulumaan Tuomien omistamaan Kukkaniemen tilaan RN:o 1:152. Alue on jakolain 243 §:ssä tarkoitettua tilalle yksityiseksi tilukseksi jaettua vesijättöä, joka voidaan maaoikeuden päätöksessä lausutuilla perusteilla lunastaa.</p>
      </div>
      <div>
        <h3>Tuomiolauselma</h3>
        <p>Maaoikeuden päätöksen lopputulos jää pysyväksi.</p>
        <div>
          <p>Asian ovat ratkaisseet presidentti Heinonen sekä oikeusneuvokset Haarmann, Roos, Suhonen ja Tulokas. Esittelijä Marja-Leena Honkanen.</p>
        </div>
      </div>
    </div>
  </finlex:content>
</finlex:document>
