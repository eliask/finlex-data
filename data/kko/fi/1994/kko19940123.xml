<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940123</dcterms:identifier>
  <finlex:ecliIdentifier>ECLI:FI:KKO:1994:123</finlex:ecliIdentifier>
  <dcterms:title>KKO:1994:123</dcterms:title>
  <dcterms:description>
    <p>
      <strong>Työsopimus</strong>
    </p>
  </dcterms:description>
  <finlex:registerNumber>S94/412</finlex:registerNumber>
  <dcterms:date pvm="19940823">1994-08-23</dcterms:date>
  <finlex:fileCopyNumber>4493</finlex:fileCopyNumber>
  <dcterms:issued pvm="19941125">1994-11-25</dcterms:issued>
  <dcterms:abstract>
    <p>Työnantaja oli vuonna 1979 muuttanut työntekijän palkanmaksuperustetta. Tämän johdosta työntekijälle oli vuodesta 1984 hänen vuonna 1990 tapahtuneeseen eläkkeelle siirtymiseensä saakka maksettu alhaisempaa palkkaa kuin mitä työsopimuksessa oli sovittu. Työntekijä ei voinut näyttää vaatineensa aikaisemmin kuin vasta vähän ennen työsuhteensa päättymistä sopimuksen mukaista palkkaa. Tätä ei kuitenkaan muu selvitys huomioon ottaen pidetty osoituksena sellaisesta palkkaperusteiden hiljaisesta hyväksymisestä, jonka johdosta palkkauksessa tapahtunut epäedullinen muutos olisi tullut työntekijää sitovaksi sopimuksen veroiseksi käytännöksi.</p>
  </dcterms:abstract>
  <dcterms:tableOfContents>
    <a href="19940123aloa0">ASIAN KÄSITTELY ALEMMISSA OIKEUKSISSA</a>
    <a href="19940123mhaku0">MUUTOKSENHAKU KORKEIMMASSA OIKEUDESSA</a>
    <a href="19940123yloa0">KORKEIMMAN OIKEUDEN RATKAISU 25.11.1994</a>
  </dcterms:tableOfContents>
  <finlex:content id="s19940123.kko">
    <div>
      <h2 id="19940123aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Tampereen raastuvanoikeuden päätös 16.12.1992</h3>
        <p>Raastuvanoikeus lausui Raija Siron Huhtamäki Oy:tä vastaan ajamasta kanteesta, että Siro ja Oy Star Ab olivat 12.12.1973 tehneet työsopimuksen, jonka perusteella Siro oli toiminut työterveyshoitajana ensin Star Oy:n ja sitten sanotun yhtiön sulauduttua Huhtamäki Oy:öön viimeksi mainitun yhtiön palveluksessa eläkkeelle jäämiseensä marraskuuhun 1990 saakka. Työsopimuksen mukaan Siron palkka oli ollut 1.3.1974 lukien täysi Y 18/II palkkaluokan mukainen palkka 30 prosentin ikälisineen. Palkka oli tullut vuosittain tarkistaa noudattaen kunnallisen virkaehtosopimuksen mukaista käytäntöä sovitun palkkaryhmän osalta. Työsopimuksen mukaan muissa Siron työsopimukseen liittyvissä asioissa tuli noudattaa Suomen Teollisuustoimihenkilöliiton ja Suomen Työnanantajain Keskusliiton välisen yleissopimuksen sekä yrityksen henkilöstöpolitiikan ehtoja.</p>
        <p>Yhtiö oli kuitenkin 1.12.1979 muuttanut Siron palkanmääräytymisperustetta siten, että hänen palkkaluokkansa määräytyi siitä lukien sanotun yleissopimuksen mukaan. Kantajan palkkaluokaksi oli tällöin tullut 3 A. Muutoksen johdosta Siron palkka oli ajalla vuosi 1980 - helmikuu 1984 ollut korkeampi kuin hänen työsopimuksessa mainitun laskentaperusteen mukainen palkkansa. Maaliskuun alusta 1984 3 A palkkaluokan mukainen kuukausipalkka oli kuitenkin jäänyt alhaisemmaksi kuin mitä se olisi ollut työsopimuksen mukaista palkanmaksuperustetta käyttäen.</p>
        <p>Suomen Työterveyshoitajaliitto ry ei ollut liittynyt mainittuun yleissopimukseen, vaikkakin työterveyshoitajat oli yleissopimuksen soveltamisohjeissa ryhmitelty kuuluviksi teollisuustoimihenkilöihin. Yhtiö oli ollut sinänsä kuitenkin velvollinen maksamaan Sirolle vähintään mainitun yleissopimuksen mukaista palkkaa. Vaikka Siro oli saanut yleissopimuksen 3 A palkkaluokan mukaista korkeampaa palkkaa ajalta 1980 - helmikuu 1984, yhtiöllä ei ilman Siron suostumusta ollut oikeutta yksipuolisesti muuttaa kirjallisesti sovittua palkkausperustetta ilman työsopimuksen irtisanomiseen oikeuttavia perusteita.</p>
        <p>Raastuvanoikeus totesi asiassa jääneen epäselväksi, oliko yhtiö sopinut Siron kanssa palkkausperusteiden muutoksista. Siron ei kuitenkaan ollut näytetty hiljaisesti hyväksyneen palkkausperusteensa muutosta, koska hän oli ilmoittanut tyytymättömyytensä palkkansa jälkeenjääneisyydestä muun muassa esimiehelleen. Näin ollen raastuvanoikeus katsoi asiassa jääneen näyttämättä, että Siron palkkausperusteiden muutoksesta olisi sovittu sitovasti.</p>
        <p>Tämän vuoksi raastuvanoikeus velvoitti yhtiön suorittamaan Sirolle tämän saamatta jääneet palkat yhteensä 68 312 markkaa korkoineen.</p>
      </div>
      <div>
        <h3>Turun hovioikeuden tuomio 3.1.1994</h3>
        <p>Yhtiö valitti hovioikeuteen. Hovioikeus totesi yhtiön ilmoittaneen Siron palkkausperusteen muutosten johtuneen vuonna 1979 voimaantulleista työterveyshuoltolaista sekä laista yhteistoiminnasta yrityksissä. Siro ei ollut sinänsä kiistänyt yhtiön ilmoitusta. Hän oli kuitenkin katsonut, ettei muutoksesta ollut sovittu ja ettei palkkausperusteen muuttamiseen ollut työsopimuslain mukaista erityisen painavaa syytä.</p>
        <p>Palkkausperusteen muutoksen vuoksi Siro oli vuosina 1979 -1984 saanut kirjallisessa työsopimuksessa sovittua korkeampaa palkkaa. Maaliskuusta 1984 vuonna 1990 tapahtuneeseen eläkkeelle siirtymiseen saakka Siron palkka oli kuitenkin ollut alhaisempi kuin mitä siitä vuonna 1973 oli sovittu. Tämä muutos oli johtunut yleisestä palkkakehityksestä, joka oli ollut ennaltamääräämätöntä.</p>
        <p>Ajalla 1979 - 1984 Siro ei ollut edes väittänyt huomauttaneensa työnantajalle palkkansa määräytymisperusteen muuttumisesta. Vuoden 1984 jälkeen Siro oli lähinnä työtovereilleen valitellut palkkauksensa jälkeenjääneisyyttä. Varsinaisen kanteen kohteena olleen palkkausta koskeneen vaatimuksen Siro oli esittänyt yhtiön edustajille vasta vuonna 1990 juuri ennen eläkkeelle siirtymistään.</p>
        <p>Työnantaja ei saanut ilman irtisanomisperusteeseen verrattavaa erityisen painavaa syytä yksipuolisesti muuttaa työsopimuksen olennaista ehtoa. Kun Siro ei kuitenkaan vuonna 1979 tapahtuneen palkkausperusteen muutoksen jälkeen ollut vuosikausiin huomauttanut yhtiön menettelystä, hän oli hiljaisesti hyväksynyt yksipuolisen palkkausperusteen muutoksen ja vuodesta 1979 alkaen noudatettu palkanmääräytymisperuste oli muodostunut asianosaisten välisen työsopimuksen osaksi. Siron vaatimukset olivat näin ollen perusteettomia.</p>
        <p>Tämän vuoksi hovioikeus kumosi raastuvanoikeuden päätöksen ja hylkäsi kanteen.</p>
        <div>
          <p>Asian ovat ratkaisseet hovioikeuden jäsenet Veso, Kilpi ja Suvanto. Esittelijä Asko Nurmi.</p>
        </div>
        <p>Esittelijä Nurmen mietintö:</p>
        <p>Hovioikeus lausunee perusteluinaan seuraavaa:</p>
        <p>Yhtiö oli muuttanut Siron palkanmaksuperustetta vuonna 1979, minkä johdosta hän oli saanut kirjallisessa työsopimuksessa sovittua alhaisempaa yleissitovan työehtosopimuksen mukaan määräytyvää palkkaa maaliskuusta 1984 vuonna 1990 tapahtuneeseen eläkkeelle siirtymiseensä saakka. Epäselväksi on jäänyt oliko muutoksesta sovittu Siron ja Huhtamäki Oy:n välillä. Siron esimiehenä toiminut Kurkela on kertonut Siron ajanjakson 1984 - 1990 puolivälissä ilmoittaneen hänelle, ettei hän saanut sovittua palkkaa. Todistaja Kekki, joka oli toiminut yhtiössä palkanlaskijana ja myöhemmin kirjurina sekä luottamushenkilönä, on kertonut Siron kertoneen ilmoittaneensa työnantajan edustajille, ettei hän saanut työsopimuksensa mukaista palkkaa. Todistajana kuullun johtaja Jokelan mukaan Siron olisi tullut ilmoittaa palkkansa väitetystä sopimuksenvastaisuudesta hänelle tai henkilöstöasiainhoitaja Parmelalle. Parmelaa ei ole kuultu raastuvanoikeudessa. Edellä mainitut seikat huomioon ottaen yhtiö ei ole näyttänyt, että Siron hyväksymisen kautta hänen palkkauksensa muutos olisi muodostunut sellaiseksi osapuolia sitovaksi sopimuksen veroiseksi käytännöksi, johon Siro olisi tullut sidotuksi.</p>
        <p>Edellä olevilla ja muutoin raastuvanoikeuden lausumilla perusteilla hovioikeus ratkaissee jutun tuomiolauselmasta ilmenevällä tavalla:</p>
        <p>Raastuvanoikeuden päätöksen lopputulosta ei muuteta.</p>
      </div>
    </div>
    <div>
      <h2 id="19940123mhaku0">MUUTOKSENHAKU KORKEIMMASSA OIKEUDESSA</h2>
      <p>Sirolle on myönnetty valituslupa. Valituksessaan Siro on vaatinut hovioikeuden tuomion kumoamista ja yhtiön velvoittamista suorittamaan hänelle saamatta jääneet palkat ajalta maaliskuu 1984 - marraskuu 1990.</p>
      <p>Yhtiö on vastannut valitukseen.</p>
    </div>
    <div>
      <h2 id="19940123yloa0">KORKEIMMAN OIKEUDEN RATKAISU 25.11.1994</h2>
      <div>
        <h3>Perustelut</h3>
        <p>Yhtiö on vuonna 1979 muuttanut Siron työsopimuksen mukaista palkkausperustetta siten, että hänen palkkaluokkansa kuului siitä lukien Suomen Teollisuustoimihenkilöliiton ja Suomen Työnantajain Keskusliiton välisen yleissopimuksen palkkaryhmään 3 A. Ajalla 1.1.1979 - maaliskuu 1984 Siro on saanut työsopimuksen mukaisen laskentaperusteen ylittävää palkkaa. Maaliskuun alusta 1984 lukien Siron kuukausipalkka on kuitenkin hänen vuonna 1990 tapahtuneeseen eläkkeelle siirtymiseensä saakka ollut työsopimuksen mukaista palkkaa alhaisempi.</p>
        <p>Siro ei ole näyttänyt esittäneensä työnantajansa edustajalle vaatimusta palkkansa maksamisesta kirjallisen työsopimuksen mukaisena aikaisemmin kuin vasta kaksi kuukautta ennen työsuhteensa päättymistä. Vuoden 1984 jälkeen työsuhteensa päättymiseen saakka Siro on kuitenkin useita kertoja maininnut yhtiön palkanlaskijalle, ettei hän ollut saanut työsopimuksensa mukaista palkkaa. Niinikään Siro on 1980-luvun jälkipuoliskolla ilmoittanut palkkansa jälkeenjääneisyydestä lähimmälle lääketieteelliselle esimiehelleen Kurkelalle. Ainakin siihen aikaan kun työnantajan yksipuolisesti muuttamat palkkaperusteet johtivat Siron työsopimuksessa sovittuihin palkkausperusteisiin verrattuna hänelle epäedullisempaan tulokseen, työnantajayrityksessä oli vallalla "portin takana on tulijoita" -asenne. Näissä olosuhteissa Siron ei voida sen johdosta, ettei hän ole näyttänyt aikaisemmin esittäneensä työnantajalle vaatimusta palkkansa maksamisesta kirjallisen työsopimuksen mukaisena, katsoa hyväksyneen palkkausperusteiden muuttamista siten, että hänen palkkauksessaan vuonna 1984 tapahtunut muutos olisi tullut häntä sitovaksi sopimuksen veroiseksi käytännöksi.</p>
        <p>Työterveyshoitajalle maksettavien palkkojen palkkaluokkien nouseminen työsopimuksen mukaisesta Y 18 palkkaluokasta kanteessa tarkoitettuun Y 27 palkkaluokkaan on perustunut kunnalliseen virkaehtosopimukseen, jonka mukaan Siron palkka on hänen työsopimuksensa mukaan tullut vuosittain tarkistaa. Yhtiö on näin ollen velvollinen suorittamaan Sirolle kanteessa vaaditut palkkasaatavat.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja asia jätetään palkkasaatavien osalta raastuvanoikeuden päätöksen lopputuloksen varaan.</p>
        <div>
          <p>Asian ovat ratkaisseet presidentti Heinonen, oikeusneuvokset Haamann, Krook, Möller ja Hidén. Esittelijä Sari Ruokojärvi.</p>
        </div>
      </div>
    </div>
  </finlex:content>
</finlex:document>
