<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940104</dcterms:identifier>
  <finlex:ecliIdentifier>ECLI:FI:KKO:1994:104</finlex:ecliIdentifier>
  <dcterms:title>KKO:1994:104</dcterms:title>
  <dcterms:description>
    <p>
      <strong>Testamentti</strong>
      <span>Keskinäinen testamentti</span>
      <span>Testamentin moite</span>
    </p>
  </dcterms:description>
  <finlex:registerNumber>S93/976</finlex:registerNumber>
  <dcterms:date pvm="19940323">1994-03-23</dcterms:date>
  <finlex:fileCopyNumber>3846</finlex:fileCopyNumber>
  <dcterms:issued pvm="19941020">1994-10-20</dcterms:issued>
  <dcterms:abstract>
    <p>Puolisoiden tekemän keskinäisen testamentin mukaan eloonjäänyt sai ensin kuolleen omaisuuden omistusoikeuksin. Jälkeen jääneen puolison kuoltua puolisoiden omaisuus oli menevä vaimon perillisille.</p>
    <p>Mies kuoli ensin. Hänen toissijaisten perillistensä ajama testamentin moitekanne voitiin tutkia yksin leskeä vastaan ajettuna. Hovioikeuden ei olisi pitänyt jättää kannetta tutkimatta sillä perusteella, että toissijaisia testamentinsaajia ei ollut haastettu vastaajiksi.</p>
    <p>Kysymys myös testamentin allekirjoittamisesta.</p>
  </dcterms:abstract>
  <dcterms:tableOfContents>
    <a href="19940104aloa0">ASIAN KÄSITTELY ALEMMISSA OIKEUKSISSA</a>
    <a href="19940104mhaku0">MUUTOKSENHAKU KORKEIMMASSA OIKEUDESSA</a>
    <a href="19940104yloa0">KORKEIMMAN OIKEUDEN RATKAISU 20.10.1994</a>
  </dcterms:tableOfContents>
  <finlex:content id="s19940104.kko">
    <div>
      <h2 id="19940104aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Tuusulan kihlakunnanoikeudessa</h3>
        <p>Eila Koivunen, Raimo Aaltonen, Vuokko Korhonen, Matti Aaltonen, Pirjo Tervashonka, Reijo Aaltonen, Veijo Aaltonen ja Veikko Aaltonen ovat Johanna Aaltosta vastaan esittämässään kanteessa lausuneet seuraavaa:</p>
        <p>Yrjö Aaltonen oli kuollut 9.8.1990. Yrjö Aaltosen puoliso Johanna Aaltonen oli antanut tiedoksi Yrjö Aaltosen toissijaisille perillisille 7.5.1990 päivätyn testamentiksi otsikoidun asiakirjan, jonka mukaan eloon jäänyt puoliso peri ensiksi kuolleen omistusoikeuksin ja jälkeen jääneen kuoltua omaisuuden perivät Johanna Aaltosen perilliset perintökaaren mukaisesti. Yrjö Aaltonen ei ollut itse allekirjoittanut testamenttia, vaan hänen nimensä testamenttiin oli kirjoittanut Johanna Aaltonen. Testamentti ei myöskään vastannut Yrjö Aaltosen tahtoa, kun siinä oli syrjäytetty hänen toissijaisten perillistensä perimysoikeus. Sen vuoksi Koivunen myötäpuolineen oli vaatinut sanotun testamentin julistamista pätemättömäksi sekä vastaajan velvoittamista korvaamaan heidän oikeudenkäyntikulunsa 16 prosentin korkoineen.</p>
        <p>Vastaus</p>
        <p>Johanna Aaltonen on kiistänyt kanteen ja vaatinut sen hylkäämistä. Yrjö Aaltonen oli ollut niin heikko testamentin tekotilaisuudessa, että ei ollut yrityksistään huolimatta pystynyt allekirjoittamaan testamenttia. Tämän vuoksi Johanna Aaltonen oli allekirjoittanut testamentin Yrjö Aaltosen pyynnöstä tämän puolesta.</p>
      </div>
      <div>
        <h3>Tuusulan kihlakunnanoikeuden päätös 18.10.1991</h3>
        <p>Yrjö Aaltonen, joka oli syntynyt 17.1.1912, oli 12.3.1957 vihitty avioliittoon Johanna Aaltosen kanssa. Puolisoilla ei ollut rintaperillisiä. Yrjö Aaltonen oli kuollut 9.8.1990 ja häneltä olivat toissijaisina perillisinä jääneet muun muassa Koivunen ja hänen myötäpuolensa.</p>
        <p>Koivunen myötäpuolineen oli esittänyt kaksi lääkärinlausuntoa, joiden mukaan Yrjö Aaltonen oli ollut lausunnon antaneen lääkärin hoidossa 9.3. - 4.4.1990 välisen ajan lääkityksen ja yleistilan tarkistamista varten. Mainitun hoitojakson aikana Yrjö Aaltosen keuhkoissa oli todettu pahanlaatuinen kasvain. Hänet oli kotiutettu 4.4.1990 ja hän oli 31.5.1990 yleiskunnon heikentymisen vuoksi joutunut uudelleen terveyskeskuksen vuodeosastolle, jossa hän oli ollut hoidettavana kuolemaansa saakka. Kotiutuspäivänä 4.4.1990 Yrjö Aaltosen yleistila oli ollut melko hyvä. Hän oli kävellyt keppiä käyttäen ja oli ollut omatoiminen muun muassa ruokailun suhteen. Lääkäri oli lausunut käsityksenään, että täydellä varmuudella Yrjö Aaltonen olisi teknisesti pystynyt allekirjoittamaan asiakirjoja. Yrjö Aaltosen yleiskunnon oli todettu heikentyneen 31.5.1990 nimenomaan liikkumisen suhteen.</p>
        <p>Todistajana kuultu Mauri Tuominen oli kertonut laatineensa kanteessa tarkoitetun testamentin ja allekirjoittaneensa sen todistajana. Aloite testamentin laatimisesta oli tullut Johanna Aaltoselta. Tuominen oli todistaja Kaija Mäkelän kanssa mennyt Aaltosen puolisoiden kotiin, jossa Yrjö Aaltonen oli koko ajan maannut vuoteessaan. Tuominen oli aluksi keskustellut Yrjö Aaltosen kanssa päivän tapahtumista ja varmistautunut, että tämä oli testamentintekokelpoinen. Tuominen oli lukenut testamentin ääneen ja Yrjö Aaltonen oli kahteen kertaan ilmoittanut testamentin vastanneen hänen tahtoaan. Yrjö Aaltosen käteen oli annettu kynä, jota hän oli pitänyt kämmenessään. Hän oli kolme eri kertaa yrittänyt allekirjoittaa testamentin, mutta käsi ei ollut lähtenyt liikkeelle. Yrjö Aaltonen oli sen jälkeen pyytänyt Tuomista allekirjoittamaan testamentin, mutta hän ei ollut suostunut siihen. Sen jälkeen Yrjö Aaltonen oli pyytänyt vaimoaan allekirjoittamaan puolestaan testamentin, minkä Johanna Aaltonen oli tehnytkin. Tästä oli tehty testamenttiin merkintä. Tuominen oli tullut vakuuttuneeksi siitä, että Yrjö Aaltonen ei ollut yrityksistään huolimatta pystynyt allekirjoittamaan testamenttia.</p>
        <p>Tuominen oli laatinut puolisoitten aiemmankin testamentin, joka oli revitty tämän uuden testamentin allekirjoituksen jälkeen. Jo ensimmäisen testamentin allekirjoittaminen oli tuottanut vaikeuksia Yrjö Aaltoselle, minkä vuoksi Tuominen ei ollut ollut yllättynyt siitä, ettei Yrjö Aaltonen nyt ollut pystynyt allekirjoittamaan testamenttia.</p>
        <p>Todistaja Kaija Mäkelä oli kertonut testamentin allekirjoitustilaisuudesta yhtä pitävästi Tuomisen kanssa.</p>
        <p>Todistaja Irma Mäkinen oli kertonut käyneensä toukokuussa 1990 yhdessä miehensä kanssa auttamassa vuodepotilaana olleen Yrjö Aaltosen päivittäin pesulle. Yrjö Aaltosen olkapäät ja kädet olivat olleet kipeät eikä hän ollut kyennyt nostamaan käsiään. Yrjö Aaltonen oli nostettu sängystä lakanoiden avulla, koska hänen kätensä olivat olleet kosketusarat. Yrjö Aaltonen oli kävelykeppiä apunaan käyttäen kävellyt pesuhuoneeseen. Mäkisen käsityksen mukaan Yrjö Aaltonen ei olisi kyennyt kirjoittamaan nimeään.</p>
        <p>Edellä mainituilla perusteilla kihlakunnanoikeus on katsonut näytetyksi, että Yrjö Aaltonen oli ollut oman käsityksensä mukaan ja myös objektiivisesti arvostellen fyysisen sairautensa vuoksi kykenemätön itse allekirjoittamaan testamenttia. Testamentti oli täyttänyt perintökaaren 10 luvun 1 §:n muotomääräyksen. Kihlakunnanoikeus on katsonut myös näytetyksi, että testamentti oli vastannut Yrjö Aaltosen tahtoa.</p>
        <p>Kihlakunnanoikeus on hylännyt kanteen ja velvoittanut Koivusen myötäpuolineen yhteisvastuullisesti korvaamaan Johanna Aaltosen oikeudenkäyntikulut korkoineen.</p>
      </div>
      <div>
        <h3>Helsingin hovioikeuden päätös 14.4.1993</h3>
        <p>Hovioikeus, jossa Koivunen myötäpuolineen oli vaatinut kihlakunnanoikeuden päätöksen kumoamista ja kanteensa hyväksymistä sekä korvausta oikeudenkäyntikuluistaan korkoineen, on ratkaisunsa perusteluina lausunut seuraavaa.</p>
        <p>Yrjö Aaltonen oli 7.5.1990 päivätyllä testamentillaan määrännyt, että hänen kuoltuaan Johanna Aaltonen sai omistusoikeuden kaikkeen hänen omaisuuteensa ja että Johanna Aaltosen jälkeen tuo omaisuus oli menevä laillisen perimysjärjestyksen mukaan Johanna Aaltosen perillisille.</p>
        <p>Testamentin sisältöön nähden kanne ei ollut toteutettavissa yksin Johanna Aaltosta vastaan ajettuna. Kihlakunnanoikeuden ei olisi tästä syystä tullut tutkia asiaa.</p>
        <p>Tämän vuoksi hovioikeus on poistanut kihlakunnanoikeuden päätöksen siltä osin kuin siinä oli lausuttu Koivusen ja hänen myötäpuoltensa kanteesta ja jättänyt kanteen tutkimatta.</p>
        <p>Hovioikeus on velvoittanut Koivusen myötäpuolineen korvaamaan Johanna Aaltosen vastauskulut korkoineen.</p>
        <div>
          <p>Asian ovat ratkaisseet hovioikeuden jäsenet Surakka, Brax ja Eija Soininen, joka myös esitteli asian.</p>
        </div>
      </div>
    </div>
    <div>
      <h2 id="19940104mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 5.10.1993. Eila Kaarina Koivunen myötäpuolineen on vaatinut hovioikeuden ja kihlakunnanoikeuden päätösten kumoamista ja jutun käsittelyn palauttamista hovioikeuteen. Toissijaisesti Koivunen myötäpuolineen on vaatinut jutun käsittelemistä Korkeimmassa oikeudessa ja kanteensa hyväksymistä sekä Iida Johanna Aaltosen (jäljempänä Johanna Aaltonen) velvoittamista korvaamaan heidän oikeudenkäyntikulunsa kaikkien oikeusasteiden osalta 16 prosentin korkoineen.</p>
      <p>Johanna Aaltonen on antanut häneltä pyydetyn vastauksen ja vaatinut korvausta vastauskuluistaan 16 prosentin korkoineen.</p>
    </div>
    <div>
      <h2 id="19940104yloa0">KORKEIMMAN OIKEUDEN RATKAISU 20.10.1994</h2>
      <div>
        <h3>Perustelut</h3>
        <p>Yrjö ja Johanna Aaltosen 7.5.1990 tekemässä testamentissa on määrätty, että eloonjäänyt puoliso perii ensimmäisenä kuolleen puolison omistusoikeudella ja että leskenkin kuoltua heidän omaisuutensa perivät Johanna Aaltosen perilliset perintökaaren mukaisesti. Yrjö Aaltonen on kuollut 9.8.1990. Testamentin mukaan Johanna Aaltonen on siten ensisijainen testamentinsaaja ja hänen perillisensä toissijaisia testamentinsaajia.</p>
        <p>Kun Yrjö Aaltosen perillisenä on ollut eloonjäänyt puoliso, testamentti on tullut perintökaaren 14 luvun 4 §:n 2 momentin (700/90) mukaan antaa tiedoksi myös Yrjö Aaltosen perintökaaren 3 luvun 1 §:n 2 momentissa tarkoitetuille toissijaisille perillisille. Johanna Aaltonen on vedonnut testamenttiin antamalla sen tiedoksi Yrjö Aaltosen toissijaisille perillisille. Tämän vuoksi heillä on ollut perintökaaren 14 luvun 5 §:n (700/90) säännöksen mukaan tiedoksisaannista lukien kuuden kuukauden määräaika moitekanteen nostamiseen.</p>
        <p>Milloin omaisuutta on testamentissa määrätty useammalle testamentinsaajalle, testamentin moitekanne voidaan nostaa yhtä tai useampaa testamentissa mainittua testamentinsaajaa vastaan. Siten testamentin moitekanne on voitu nostaa yksin Johanna Aaltosta vastaan eikä hovioikeuden olisi tullut mainitsemillaan perusteilla jättää kannetta tutkimatta.</p>
        <p>Asian selvitettyyn tilaan nähden Korkein oikeus viivytyksen välttämiseksi ottaa jutun välittömästi tutkittavakseen sitä hovioikeuteen palauttamatta.</p>
        <p>Kihlakunnanoikeuden lausumilla perusteilla Korkein oikeus katsoo, että kysymyksessä oleva testamentti täyttää Yrjö Aaltosen allekirjoituksen osalta perintökaaren 10 luvun 1 §:ssä tarkoitetun muotomääräyksen ja että testamentti on myös vastannut hänen tahtoaan.</p>
      </div>
      <div>
        <h3>Tuomiolauselma</h3>
        <p>Hovioikeuden päätös kumotaan oikeudenkäyntikuluja koskevia lausumia lukuun ottamatta ja asia jätetään kihlakunnanoikeuden päätöksen lopputuloksen varaan.</p>
        <p>Koivunen myötäpuolineen velvoitetaan yhteisvastuullisesti suorittamaan Johanna Aaltoselle korvaukseksi oikeudenkäyntikuluista Korkeimmassa oikeudessa 2 000 markkaa 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Asian ovat ratkaisseet oikeusneuvokset Tulenheimo-Takki, Taiple, Suhonen, Wirilander ja Pellinen. Esittelijä Pirjo Pohjalainen.</p>
        </div>
      </div>
    </div>
  </finlex:content>
</finlex:document>
