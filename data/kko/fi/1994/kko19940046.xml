<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19940046</dcterms:identifier>
  <finlex:ecliIdentifier>ECLI:FI:KKO:1994:46</finlex:ecliIdentifier>
  <dcterms:title>KKO:1994:46</dcterms:title>
  <dcterms:description>
    <p>
      <strong>Korko</strong>
    </p>
  </dcterms:description>
  <finlex:registerNumber>S93/1528</finlex:registerNumber>
  <dcterms:date pvm="19940215">1994-02-15</dcterms:date>
  <finlex:fileCopyNumber>2085</finlex:fileCopyNumber>
  <dcterms:issued pvm="19940602">1994-06-02</dcterms:issued>
  <dcterms:abstract>
    <p>Asunnon ostajan maksuviivästys oli johtunut siitä, ettei toista asuntoa, jonka myynnistä saaduilla varoilla ostaja oli aikonut kaupan rahoittaa, ollut saatu kaupaksi siitä pyydettyyn hintaan. Tätä pidettiin kaupankäyntiin yleisesti liittyvänä ennalta odotettavissa olevana mahdollisuutena. Maksuviivästyksen ei siten katsottu johtuneen sellaisen erityisen seikan aiheuttamasta maksuvaikeudesta, johon ostaja pääasiallisesti omatta syyttään oli joutunut. Sen vuoksi viivästyskoron sovittelulle korkolain 11 §:n nojalla ei ollut perustetta.</p>
  </dcterms:abstract>
  <p>KorkoL 11 §</p>
  <dcterms:tableOfContents>
    <a href="19940046aloa0">ASIAN KÄSITTELY ALEMMISSA OIKEUKSISSA</a>
    <a href="19940046mhaku0">MUUTOKSENHAKU KORKEIMMASSA OIKEUDESSA</a>
    <a href="19940046yloa0">KORKEIMMAN OIKEUDEN RATKAISU 2.6.1994</a>
  </dcterms:tableOfContents>
  <finlex:content id="s19940046.kko">
    <div>
      <h2 id="19940046aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne ja vastaus Helsingin raastuvanoikeudessa</h3>
        <p>Iida Anita Orvokki Winter lausui, että Helsingin raastuvanoikeus oli 18.4.1990 julistamallaan yksipuolisella tuomiolla velvoittanut hänet suorittamaan Jari Pekka Happoselle 13.6.1989 tehtyyn asuntokauppaan perustuvaa kauppahinnan maksun viivästymisestä johtunutta viivästyskorkovelkaa 33 878,15 markkaa 16 prosentin korkoineen 30.3.1990 lukien sekä korvaamaan Happosen oikeudenkäyntikulut asiassa 2 500 markalla 16 prosentin korkoineen 18.4.1990 lukien.</p>
        <p>Winter oli 19.5.1989 sitoutunut ostamaan Happoselta 665 000 markan kauppahinnasta As. Oy Fleminginkatu 5 nimisen yhtiön osakkeet nrot 91-92, jotka oikeuttivat Helsingissä osoitteessa Fleminginkatu 5 sijaitsevan huoneiston B 55 hallintaan, ja maksanut Happoselle käsirahan 10 000 markkaa. Samalla asianosaiset olivat sopineet kauppakirjan tekemisestä viimeistään 31.5.1989 ja kauppahinnan osan 300 000 markan maksamisesta tuolloin sekä loppuosan 355 000 markan maksamisesta 31.8.1989 mennessä. Lisäksi he olivat sopineet kauppahinnasta maksettavaksi vuotuista korkoa 13 prosentin mukaan mainittuun maksupäivään asti.</p>
        <p>Asianosaiset olivat tehneet kerrotun osakekaupan 13.6.1989, jolloin Winter oli suorittanut Happoselle sovitut 300 000 markkaa. Tämän lisäksi he olivat sopineet, että Winter suoritti Happoselle 13 prosentin mukaan laskettavaa korkoa 300 000 markalle ajalta 31.5. -13.6.1989, koska kaupan teko oli viivästynyt.</p>
        <p>Winter oli joutunut osakekaupan tehtyään niin sanottuun kahden asunnon loukkuun. Winter oli maksanut Happoselle 310 000 markkaa kalliilla markkinarahalla. Omaa asuntoaan hän ei ollut saanut kaupaksi. Hän ei ollut saanut pankista lainaa, jolla olisi voinut maksaa Happosen jäännössaatavan. Tästä syystä Winterin taloudellinen tilanne oli ollut erittäin vaikea. Lisäksi hän oli sairastunut ja saanut vain päivärahaa. Sittemmin hän oli jäänyt määräaikaiselle eläkkeelle. Hänen eläkkeensä oli ollut alle 5 000 markkaa.</p>
        <p>Winter oli saanut vanhan asuntonsa kaupaksi maaliskuussa 1990 ja luovuttanut 29.3.1990 Happoselle 375 000 markkaa. Happonen oli tuolloin siirtänyt osakkeiden omistusoikeuden Winterille. Winterin käsitys oli ollut, että hän oli maksanut koko kauppahinnan ja että asia oli selvä, kun osakkeiden omistusoikeuskin oli siirretty hänelle. Joka tapauksessa maksun viivästyminen oli johtunut maksuvaikeuksista, joihin Winter oli omatta syyttään joutunut. Koron maksuvelvollisuuden sovitteluun oli siten perusteltu syy huomioon ottaen myös Happosen ja Winterin taloudelliset olosuhteet kokonaisuudessaan.</p>
        <p>Tämän vuoksi Winter vaati, että Helsingin raastuvanoikeuden 18.4.1990 julistama yksipuolinen tuomio kumotaan ja Happonen velvoitetaan palauttamaan sen nojalla ulosottoteitse perityt varat korkoineen. Toissijaisesti Winter vaati, että hänen maksuvelvollisuuttaan joka tapauksessa korkolain 11 §:n nojalla sovitellaan.</p>
        <p>Happonen vastusti kannetta ja vaati sen hylkäämistä. Happonen katsoi, että hänellä oli oikeus tuomittuun viivästyskorkoon loppukauppahinnalle 31.8.1989 lukien. Siltä osin ei Winterin maksaessa loppukauppahintaa ollut päästy sopimukseen.</p>
      </div>
      <div>
        <h3>Helsingin raastuvanoikeuden päätös 12.11.1991</h3>
        <p>Raastuvanoikeus katsoi selvitetyksi, että Winter oli ostanut Happoselta kanteessa kerrotut asunto-osakeyhtiön osakkeet kanteessa selostetuin tavoin. Edelleen raastuvanoikeus katsoi selvitetyksi, että Happonen oli laatinut ja allekirjoittanut kuitin 29.3.1990, jonka mukaan loppukauppahinta ja korko perustuen 13.6.1989 allekirjoitettuun kauppakirjaan yhteissummaltaan 368 021,37 markkaa oli merkitty maksetuksi ja omistusoikeus osakkeisiin katsottu siirtyneeksi Winterille. Lisäksi kuittiin oli merkitty maksetuiksi maksamismääräysmenettelystä ja sen vastustamisesta Happoselle aiheutuneet kulut 6 034 markkaa ja velkomuskanteen vireillepanosta aiheutuneina kuluina 944,63 markkaa.</p>
        <p>Raastuvanoikeus katsoi, että kuitti, jonka Happonen talousasioita tuntevana henkilönä oli laatinut, sisälsi sen, että kauppakirjassa tarkoitettu kauppahinta kaikkine korkoineen oli tullut maksetuksi. Siten raastuvanoikeuden 18.4.1990 julistama yksipuolinen tuomio, jolla Winter oli velvoitettu maksamaan Happoselle korkovelkaa 33 878,15 markkaa 16 prosentin korkoineen 30.3.1990 lukien sekä oikeudenkäyntikulujen korvauksena 2 500 markkaa 16 prosentin korkoineen 18.4.1990 lukien, oli ollut perusteeton.</p>
        <p>Tämän vuoksi raastuvanoikeus kumosi yksipuolisen tuomion ja totesi, ettei Winter ollut kyseisen kaupan perusteella enää mitään velkaa Happoselle. Koska Winteriltä oli yksipuolisen tuomion perusteella jo ulosottoteitse peritty ja Happoselle tilitetty varoja, raastuvanoikeus velvoitti Happosen palauttamaan yksipuolisen tuomion perusteella ulosmitatut varat korkoineen.</p>
      </div>
      <div>
        <h3>Helsingin hovioikeuden tuomio 28.7.1993</h3>
        <p>Hovioikeus, jonka tutkittavaksi Happonen saattoi asian ja jossa Winter vastauksessaan siltä varalta, että raastuvanoikeuden päätöstä ei pysytetty, vaati asian palauttamista raastuvanoikeuteen todistajien kuulemiseksi hänen maksuvelvollisuutensa sovittelemisen osalta, katsoi selvitetyksi, että Happosen ja Winterin 13.6.1989 allekirjoittaman kauppakirjan mukaan Winter oli sitoutunut maksamaan korkoa 13 prosentin mukaan laskettuna 300 000 markalle ajalta 31.5. - 13.6.1989 ja loppukauppahinnalle 355 000 markalle 31.5.1989 lähtien kunnes koko kauppahinta oli maksettu. Kauppakirjan mukaan korko oli suoritettava myyjälle loppukauppahinnan maksun yhteydessä, kuitenkin viimeistään 31.8.1989. Yksipuoliseen tuomioon johtanut haastehakemus oli annettu Winterille tiedoksi 28.2.1990. Asianosaisten 29.3.1990 allekirjoittaman kuitin mukaan Winter oli tuolloin maksanut Happoselle 13.6.1989 tehtyyn asuntoosakkeiden kauppaan liittyen loppukauppahinnan ja kauppakirjaan perustuvan koron yhteensä 368 021,37 markkaa sekä eräitä Happoselle saatavan perimisestä aiheutuneita kuluja.</p>
        <p>Winter oli takaisinsaantikanteessaan katsonut, huomioon ottaen että osakkeiden omistusoikeuskin oli 29.3.1990 allekirjoitetussa kuitissa siirretty, että Happosen kauppahintasaatava oli tullut kokonaisuudessaan suoritetuksi.</p>
        <p>Pyytäessään yksipuolista tuomiota viivästyskoron osalta Happonen oli 18.4.1990 raastuvanoikeudessa eritellyt sanotut 368 021,37 markkaa siten, että siitä oli 355 000 markkaa loppukauppahintaa, 1 389,04 markkaa 13 prosentin mukaan laskettua korkoa 300 000 markan kauppahinnan osalle ajalta 31.5. - 13.6.1989 ja 11 632,33 markkaa 13 prosentin mukaan laskettua korkoa 355 000 markalle ajalta 31.5. - 31.8.1989. Happonen oli samalla ilmoittanut, ettei Winter 29.3.1990 ollut suostunut maksamaan haastehakemuksessa mainittua viivästyskorkoa.</p>
        <p>Hovioikeus katsoi, että kuittiin tehty merkintä kauppakirjaan perustuvasta korosta jo määränsäkin puolesta vastasi kauppahinnan maksuajalle sovittua korkoa. Eräpäivän tultua kauppakirjassa määrätyksi Happosella oli maksun viivästyttyä ollut korkolain 4 §:n mukaan oikeus vaatia viivästyskorkoa 31.8.1989 lukien. Se seikka, että kuitilla oli vastaanotettu edellä eritellyt 368 021,37 markkaa ja siirretty osakkeiden omistusoikeus, ei yksinomaan oikeuttanut katsomaan, että Happonen olisi luopunut lakiin perustuvasta viivästyskorosta.</p>
        <p>Tämän vuoksi hovioikeus katsoi jääneen näyttämättä, että Happonen olisi kanteessa kerrotuin tavoin tai muullakaan tavalla luopunut yksipuolisessa tuomiossa tarkoitetusta viivästyskorosta.</p>
        <p>Viivytyksen välttämiseksi hovioikeus, hyläten Winterin palautuspyynnön aiheettomana, otti Winterin sovittelua koskevan vaatimuksen tutkittavaksi. Hovioikeus katsoi, ettei asiassa ollut ilmennyt sellaisia seikkoja, joiden perusteella Winterin maksuvelvollisuutta olisi ollut syytä sovitella. Tämän vuoksi Winterin kanne oli hylättävä.</p>
        <p>Hovioikeus kumosi raastuvanoikeuden päätöksen, hylkäsi Winterin kanteen ja pysytti Helsingin raastuvanoikeuden 18.4.1990 julistaman yksipuolisen tuomion.</p>
        <div>
          <p>Asian ovat ratkaisseet hovioikeuden jäsenet Metsä-Vähälä, Antila ja Sivenius (eri mieltä). Esittelijä Sinikka Tuomi.</p>
        </div>
        <p>Eri mieltä olevan jäsenen lausunto Apujäsen, viskaali Sivenius:</p>
        <p>Katson, ettei ole syytä muuttaa raastuvanoikeuden päätöstä.</p>
      </div>
    </div>
    <div>
      <h2 id="19940046mhaku0">MUUTOKSENHAKU KORKEIMMASSA OIKEUDESSA</h2>
      <p>Winterille myönnettiin valituslupa.</p>
      <p>Winter vaati valituksessaan hovioikeuden tuomion kumoamista ja asian jättämistä raastuvanoikeuden päätöksen varaan. Toissijaisesti Winter vaati, että viivästyskoron maksuvelvollisuutta korkolain 11 §:n nojalla sovitellaan niin, ettei viivästyskorkoa tarvitse lainkaan maksaa. Lisäksi Winter pyysi asian palauttamista raastuvanoikeuteen esittääkseen sovitteluvaatimuksensa tueksi henkilötodistelua taloudellisesta asemastaan, sairastumisestaan ja asuntokaupoista.</p>
      <p>Happonen antoi häneltä pyydetyn vastauksen.</p>
    </div>
    <div>
      <h2 id="19940046yloa0">KORKEIMMAN OIKEUDEN RATKAISU 2.6.1994</h2>
      <div>
        <h3>Käsittelyratkaisu</h3>
        <p>Winter ei ole raastuvanoikeudessa esittänyt todistajien kuulemista. Asiaa toista kertaa käsiteltäessä hän on jättänyt sen päätettäväksi. Täällä hän ei ole saattanut todennäköiseksi, että asiaan olisi saatavissa sellaista selvitystä, joka voisi vaikuttaa sen ratkaisuun. Sen vuoksi pyyntö asian palauttamisesta raastuvanoikeuteen hylätään.</p>
      </div>
      <div>
        <h3>Perustelut</h3>
        <p>Hovioikeuden mainitsemilla perusteilla on jäänyt näyttämättä, että Happonen olisi kanteessa kerrotulla tavalla tai muutenkaan luopunut yksipuolisessa tuomiossa tarkoitetusta viivästyskorosta.</p>
        <p>Kysymyksessä oleva viivästyskorko on aiheutunut siitä, ettei Winter ole kyennyt suorittamaan hänen maksettavakseen käsirahasopimuksen 19.5.1989 mukaisen, 13.6.1989 tehdyn kaupan perusteella jääneen kauppahinnan loppuerää 355 000 markkaa sovittuun määräpäivään 31.8.1989 mennessä. Winter on maksanut kauppahintavelkansa pääoman kokonaisuudessaan vasta 29.3.1990.</p>
        <p>Viivästyksen ei ole selvitetty aiheutuneen Winterin ilmoituksen mukaan jo ennen kauppaa tapahtuneesta sairastumisesta ja sitä myöhemmin seuranneesta työkyvyttömyyseläkkeelle joutumisesta, vaan siitä, ettei hänen yhdessä äitinsä ja sisarensa kanssa omistama asunto, jonka myynnistä saaduilla varoilla Winter oli aikonut rahoittaa 13.6.1989 ostamansa asunnon, ollut mennyt kaupaksi siitä pyydettyyn hintaan. Tämä on kuitenkin kaupankäyntiin yleisesti liittyvä ennalta odotettavissa oleva mahdollisuus. Winterin maksuviivästys ei siten ole johtunut sellaisen erityisen seikan aiheuttamasta maksuvaikeudesta, johon hän pääasiallisesti omatta syyttään olisi joutunut. Sen vuoksi viivästyskoron sovittelulle korkolain 11 §:n nojalla ei ole perustetta.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <div>
          <p>Asian ovat ratkaisseet oikeusneuvokset Nikkarinen, Haarmann, Paasikoski, Raulos ja Hidén. Esittelijä Marjatta Möller.</p>
        </div>
      </div>
    </div>
  </finlex:content>
</finlex:document>
