<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890118</dcterms:identifier>
  <finlex:ecliIdentifier>ECLI:FI:KKO:1989:118</finlex:ecliIdentifier>
  <dcterms:title>KKO:1989:118</dcterms:title>
  <dcterms:description>
    <p>
      <strong>Takaus</strong>
      <span>Omavelkainen takaus</span>
    </p>
  </dcterms:description>
  <finlex:registerNumber>S88/1271</finlex:registerNumber>
  <dcterms:date pvm="19890419">1989-04-19</dcterms:date>
  <finlex:fileCopyNumber>2750</finlex:fileCopyNumber>
  <dcterms:issued pvm="19891011">1989-10-11</dcterms:issued>
  <dcterms:abstract>
    <p>A oli omavelkaisessa takaussitoumuksessa sitoutunut vastaamaan C:lle B:n velasta. Kun B oli asetettu konkurssiin, C oli valvonut siinä saatavansa. B:n muistutuksen johdosta saatava oli tullut riitaiseksi. C:n laiminlyötyä panna vireille riitautetun saamisen vahvistamista koskevan oikeudenkäynnin A oli vapautunut takausvastuustaan.</p>
  </dcterms:abstract>
  <p>TakausA 1 §</p>
  <dcterms:tableOfContents>
    <a href="19890118aloa0">ASIAN KÄSITTELY ALEMMISSA OIKEUKSISSA</a>
    <a href="19890118mhaku0">MUUTOKSENHAKU KORKEIMMASSA OIKEUDESSA</a>
    <a href="19890118yloa0">KORKEIMMAN OIKEUDEN RATKAISU 11.10.1989</a>
  </dcterms:tableOfContents>
  <finlex:content id="s19890118.kko">
    <div>
      <h2 id="19890118aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Vaasan raastuvanoikeuden päätös 20.5.1988</h3>
        <p>Raastuvanoikeus on Juno Media Distribution Oy:n Sune Lindqvistiä vastaan ajamasta kanteesta katsonut selvitetyksi, että Lindqvist oli 23.6.1987 allekirjoittamallaan omavelkaisella takauksella sitoutunut vastaamaan Juno Media Distribution Oy:lle Videosmile Oy:n velkoja 159.760 markan määrään saakka. Mainitusta määrästä oli Videosmile Oy:n jouduttua 4.11.1987 konkurssiin ollut maksamatta 119.760 markkaa.</p>
        <p>Tämän vuoksi raastuvanoikeus on velvoittanut Lindqvistin suorittamaan Juno Media Distribution Oy:lle mainitut 119.760 markkaa 18 prosentin korkoineen 14.10.1987 lukien ja korvaukseksi oikeudenkäyntikuluista 8.000 markkaa 16 prosentin korkoineen raastuvanoikeuden päätöspäivästä lukien.</p>
      </div>
      <div>
        <h3>Vaasan hovioikeuden tuomio 22.9.1988</h3>
        <p>Hovioikeus, jossa Lindqvist oli hakenut muutosta, on pysyttänyt raastuvanoikeuden päätöksen. Lindqvist on velvoitettu korvaamaan Juno Media Distribution Oy:n oikeudenkäyntikulut hovioikeudessa 900 markalla.</p>
      </div>
    </div>
    <div>
      <h2 id="19890118mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 17.2.1989.</p>
      <p>Lindqvist on vaatinut, että hovioikeuden tuomio ja raastuvanoikeuden päätös kumotaan ja että Juno Media Distribution Oy velvoitetaan korvaamaan hänen oikeudenkäyntikulunsa kaikissa oikeusasteissa. Lindqvist on lausunut muun muassa, että Juno Media Distribution Oy oli valvonut Tuusulan kihlakunnanoikeudessa Videosmile Oy:n konkurssissa alkuperäisen saatavansa 157.760 markkaa korkoineen. Kun saatava oli tullut muistutuksen johdosta riitaiseksi, kihlakunnanoikeus oli 13.7.1988 julistamassaan konkurssituomiossa osoittanut Juno Media Distribution Oy:n näyttämään saatavansa toteen kolmen kuukauden kuluessa siitä, kun konkurssituomio oli saanut kysymyksessä olevan saatavan osalta lainvoiman, nostettavassa erillisessä oikeudenkäynnissä. Juno Media Distribution Oy ei ollut pannut määräajassa vireille tuota oikeudenkäyntiä. Valvonta oli näin ollen rauennut ja Juno Media Distribution Oy oli menettänyt puhevaltansa saatavan takaajaa Lindqvistiä vastaan.</p>
      <p>Juno Media Distribution Oy on antanut vaaditun vastauksen, jossa se on vaatinut muutoksenhakemuksen hylkäämistä ja vastauskulujensa korvaamista. Juno Media Distribution Oy on lausunut muun muassa, että se oli esittänyt takaussitoumukseen perustuvan vaatimuksensa Lindqvistiä vastaan ennen Videosmile Oy:n konkurssin valvontapäivää. Lindqvist, joka oli Videosmile Oy:n laillinen edustaja, oli tiennyt, että hän saattoi joutua takaussitoumuksen nojalla vastuuseen. Lindqvistin olisi sen vuoksi tullut valvoa mahdollisen takausvastuun toteutuessa syntyvä saatavansa Videosmile Oy:n konkurssissa.</p>
    </div>
    <div>
      <h2 id="19890118yloa0">KORKEIMMAN OIKEUDEN RATKAISU 11.10.1989</h2>
      <div>
        <h3>Perustelut</h3>
        <p>Takausmiehen edesvastaus-velvollisuuden tarkemmasta määräämisestä annetun asetuksen 1 §:n mukaan, jos velkoja laiminlyö velallisen konkurssissa valvoa saamisen, josta omavelkainen takaus on annettu, velkoja menettää puhevaltansa takaajaa vastaan. Jos valvottu saaminen tulee muistutuksen johdosta riitaiseksi ja velkoja laiminlyö panna vireille saamisen vahvistamista koskevan oikeudenkäynnin, on saaminen jäänyt laillisesti valvomatta. Mainitun asetuksen 1 §:stä ilmenevää oikeusohjetta on näin ollen sovellettava tällaiseenkin tapaukseen.</p>
        <p>Esitetyn selvityksen mukaan Lindqvist on 23.6.1987 antanut omavelkaisen takauksen Videosmile Oy:n Juno Media Distribution Oy:lle olleesta 157.760 markan määräisestä velasta ja velan 2.000 markan määräisistä perimiskuluista eli yhteensä 159.760 markan suorittamisesta. Videosmile Oy on lyhentänyt velan pääomaa 40.000 markalla ennen yhtiön 4.11.1987 tapahtunutta konkurssiin asettamista. Juno Media Distribution Oy on valvonut konkurssissa 157.760 markan määräiset laskusaatavat. Valvottu saaminen on koskenut sitä velkaa, josta Lindqvist oli antanut omavelkaisen takauksen. Juno Media Distribution Oy ei sen sijaan ole valvonut Videosmile Oy:n konkurssissa mainittua perimiskulusaatavaansa. Videosmile Oy:n riitautettua Juno Media Distribution Oy:n suorittaman saamisen valvonnan viimeksi mainittu yhtiö ei ole konkurssituomiossa annetun määräyksen mukaisesti pannut vireille saamisen vahvistamista koskevaa oikeudenkäyntiä. Juno Media Distribution Oy on sen vuoksi menettänyt oikeutensa vedota puheena olevaan takaussitoumukseen sekä velan vielä maksamatta olevan pääoman että velan perimiskulujen osalta.</p>
        <p>Oikeudenkäymiskaaren 21 luvun 4 §:n 1 momentin ensimmäisestä virkkeestä (L 13.3.1964/133) ilmenevän periaatteen mukaan Lindqvist ei saa korvausta oikeudenkäyntikuluistaan alemmissa oikeuksissa. Koska Juno Media Distribution Oy on hävinnyt jutun Korkeimmassa oikeudessa, tulee sen korvata Lindqvistin kulut täällä.</p>
        <p>Tuomiolauselma</p>
        <p>Hovioikeuden tuomio ja raastuvanoikeuden päätös kumotaan sekä Juno Media Distribution Oy:n kanne hylätään. Lindqvist vapautetaan kaikesta alempien oikeuksien tuomitsemasta maksuvelvollisuudesta. Lindqvistin oikeudenkäyntikuluvaatimus alempien oikeuksien osalta hylätään. Juno Media Distribution Oy velvoitetaan suorittamaan Lindqvistille korvaukseksi oikeudenkäyntikuluista Korkeimmassa oikeudessa 1.500 markkaa.</p>
        <div>
          <p>Ratkaisuun osallistuneet: oikeusneuvokset Salervo, Mörä, Lehtonen, Rintala ja Huopaniemi</p>
        </div>
      </div>
    </div>
  </finlex:content>
</finlex:document>
