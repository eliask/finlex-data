<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890110</dcterms:identifier>
  <finlex:ecliIdentifier>ECLI:FI:KKO:1989:110</finlex:ecliIdentifier>
  <dcterms:title>KKO:1989:110</dcterms:title>
  <dcterms:description>
    <p>
      <strong>Vahingonkorvaus</strong>
      <span>Tiedonantovelvollisuus</span>
    </p>
  </dcterms:description>
  <finlex:registerNumber>S88/606</finlex:registerNumber>
  <dcterms:date pvm="19880902">1988-09-02</dcterms:date>
  <finlex:fileCopyNumber>2643</finlex:fileCopyNumber>
  <dcterms:issued pvm="19890929">1989-09-29</dcterms:issued>
  <dcterms:abstract>
    <p>Ammatikseen kasvihuoneviljelyä harjoittava A oli muutamien vuosien ajan tilannut kasvihuoneidensa lämmitysöljyn B:ltä. Hänelle oli jatkuvasti toimitettu samaa tuontiöljyä. Tuontiöljyn loputtua eräänä talvena B oli ilmoittanut toimittavansa sen sijasta yhtiön C öljyä. Kun toimitetun tuotteen laatu oli muuttunut, B oli ollut velvollinen ilmoittamaan A:lle, miten uusi tuote erosi hänelle aikaisemmin toimitetusta tuotteesta. Kun B oli ilmoittanut vain öljyn valmistajan nimen, hän ei ollut asianmukaisesti täyttänyt ilmoitusvelvollisuuttaan. B oli sen vuoksi velvollinen korvaamaan A:lle ne vahingot, jotka olivat aiheutuneet siitä, ettei A:n öljypolttimen teho ollut riittänyt tämän toisenlaisen öljyn polttamiseen.</p>
    <p>Ään.</p>
  </dcterms:abstract>
  <dcterms:tableOfContents>
    <a href="19890110aloa0">ASIAN KÄSITTELY ALEMMISSA OIKEUKSISSA</a>
    <a href="19890110mhaku0">MUUTOKSENHAKU KORKEIMMASSA OIKEUDESSA</a>
    <a href="19890110yloa0">KORKEIMMAN OIKEUDEN RATKAISU 29.9.1989</a>
  </dcterms:tableOfContents>
  <finlex:content id="s19890110.kko">
    <div>
      <h2 id="19890110aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne ja vastakanne Isonkyrön kihlakunnanoikeudessa</h3>
        <p>Oy Teboil Ab on kanteessaan lausunut toimittaneensa Markku Lepistölle 14.2. ja 22.2.1985 raskasta polttoöljyä Neste POR 180. Koska Lepistö ei ollut maksanut öljytoimituksista johtuvaa velkaansa, yhtiö on vaatinut, että Lepistö velvoitetaan suorittamaan erääntynyt tilivelka 18.778,60 markkaa 16 prosentin korkoineen eräpäivästä 26.2.1986 lukien. Yhtiö on lisäksi vaatinut Lepistön velvoittamista maksamaan vuodelta 1985 olevat korkolaskut 673 markkaa ja 3.450,45 markkaa sekä korvaamaan yhtiön oikeudenkäyntikulut 10.000 markalla 16 prosentin viivästyskorkoineen päätöspäivästä lukien.</p>
        <p>Lepistö on vastakanteessaan lausunut, että yhtiö oli 14.2. ja 22.2.1985 aiemmasta käytännöstä poiketen toimittanut Lepistölle yhtiön omien tuotteiden sijasta Neste Oy:n öljyä, joka oli ollut viskositeetiltaan olennaisesti toisenlaista. Toimittaessaan tätä öljyä yhtiö oli laiminlyönyt varmistua siitä, että uusi öljylaatu soveltui käytettäväksi Lepistön laitteistossa. Uusi öljylaatu oli aiheuttanut Lepistön kasvihuoneitten lämmityslaitteistossa häiriötä. Tästä johtuneesta kasvihuoneitten lämpötilan laskusta oli aiheutunut Lepistölle 30.000 markan satovahingot. Lisäksi Lepistö oli joutunut suorittamaan lämmityslaitteistossaan 4.363,75 markan muutostyöt. Samoin Lepistölle oli aiheutunut pannuhuoneen ja kasvihuoneiden puhdistuksesta, toimintahäiriöitten ja tulipalovaaran vuoksi suoritetusta ympärivuorokautisesta päivystyksestä ja epätäydellisestä palamisesta johtuneesta lämpöhukasta yhteensä 20.000 markan vahingot. Kun yhtiö oli huolimattomuudellaan aiheuttanut hänelle sanotut vahingot, Lepistö on vaatinut, että yhtiö velvoitetaan suorittamaan hänelle vahingonkorvaukseksi 54.363,75 markkaa 16 prosentin korkoineen 10.10.1985 alkaen sekä korvaamaan Lepistön oikeudenkäyntikulut jutussa 12.270,10 markalla 16 prosentin korkoineen päätöksen julistamisesta lukien.</p>
        <p>Lepistö on yhtiön kanteesta kuultuna myöntänyt saatavat määriltään oikeiksi, mutta kiistänyt korkovaatimuksen 26.2.1986 lukien katsoen saatavat tuolloin kuittauskelpoisiksi.</p>
        <p>Yhtiö on Lepistön kanteesta kuultuna kiistänyt sen.</p>
      </div>
      <div>
        <h3>Kihlakunnanoikeuden päätös 11.11.1986</h3>
        <p>Kihlakunnanoikeus on katsonut selvitetyksi, että yhtiö oli 14.2. ja 22.2.1985 toimittanut Lepistölle raskasta polttoöljyä. Aiemmasta käytännöstä poiketen yhtiö oli toimittanut oman öljynsä sijasta Neste Oy:n Neste POR 180 öljyä. Uusi öljy oli ollut viskositeetiltaan korkeampaa kuin yhtiön oma öljy. Lepistön kasviviljelyksellä käytetty lämmityslaite ei ollut soveltunut korkeaviskositeettisen polttoöljyn käyttöön.</p>
        <p>Kihlakunnanoikeudessa todistajana kuultu Vidar Leander Djupsjöbacka oli kertonut, että Lepistö oli tilannut aina jokaisen öljyerän erikseen. Tilaus oli tehty nimikkeellä "raskaspolttoöljy". Todistaja Matti Tapani Hankaniemi oli kertonut, että Lepistö oli tehnyt jokaisen tilauksen erikseen ja että tilaukset olivat tapahtuneet puhelimitse. Tavallisesti oli toimitettu neuvostoliittolaista tuontiöljyä eikä siitä ollut erikseen sovittu. Puheena olevana talvena tuontiöljy oli loppunut ja siksi oli jouduttu toimittamaan Nesteen öljyä. Todistaja Hankaniemen kertomuksen mukaan vaihdosta oli kuitenkin kerrottu asiakkaille, myös Lepistölle. Ilmoitus oli tapahtunut puhelimitse tilauksen yhteydessä. Todistaja Hankaniemi oli lisäksi kertonut, että Lepistön kanssa oli ollut puhe muutoksesta ja että Lepistö Nesteen vanhana asiakkaana oli tiennyt Nesteen öljyn ominaisuudet.</p>
        <p>Kihlakunnanoikeus on katsonut selvitetyksi, että yhtiön toimittama öljy, huomioon ottaen että Lepistölle oli ilmoitettu tuontiöljyn loppumisesta ja öljynlaadun vaihdoksesta tilaussopimuksen tekemisen yhteydessä, ei ollut poikennut siitä, mitä Lepistö oli tilannut.</p>
        <p>Kihlakunnanoikeus on todennut, että Lepistö lämmityslaitteiston käyttäjänä kantoi vahingonvaaran siitä, että hänen lämmityslaitteistonsa oli sellainen, että hänen käyttämänsä öljy laadultaan soveltui siinä käytettäväksi.</p>
        <p>Vielä kihlakunnanoikeus on katsonut selvitetyksi, että yhtiö oli toimittanut Lepistölle sen kanteessa mainitut öljymäärät, joita koskevat laskut samoin kuin korkolaskut olivat maksamatta.</p>
        <p>Tämän vuoksi kihlakunnanoikeus on, hyläten Lepistön kanteen, velvoittanut Lepistön suorittamaan Oy Teboil Ab:lle erääntyneen tilivelan 18.778 markkaa 60 penniä 16 prosentin korkoineen 26.2.1986 alkaen sekä vuoden 1985 korkokulut 673 markkaa ja 3.450 markkaa 45 penniä ynnä korvaamaan yhtiön oikeudenkäyntikulut jutussa 6.500 markalla 16 prosentin korkoineen 11.11.1986 lukien.</p>
      </div>
      <div>
        <h3>Vaatimukset hovioikeudessa</h3>
        <p>Lepistö on muutoksenhakemuksessaan vaatinut, että hänen kanteensa hyväksytään ja hänet vapautetaan yhtiölle 26.2.1986 lukien maksettavaksi tuomitun viivästyskoron ja oikeudenkäyntikulujen maksamisesta ja että näin jäljelle jäävät vastakkaiset saatavat kuitataan toisensa peittäviltä osilta. Lepistö on lisäksi vaatinut, että yhtiö velvoitetaan korvaamaan hänen oikeudenkäyntikulunsa kihlakunnanoikeudessa 12.270,10 markalla ja hovioikeudessa 16 prosentin korkoineen.</p>
        <p>Yhtiö on vastannut muutoksenhakemukseen ja vaatinut vastinekulujensa korvaamista 16 prosentin korkoineen.</p>
      </div>
      <div>
        <h3>Vaasan hovioikeuden tuomio 10.3.1988</h3>
        <p>Hovioikeus on jättänyt asian kihlakunnanoikeuden päätöksen varaan.</p>
        <p>Lepistö on velvoitettu korvaamaan Oy Teboil Ab:n vastinekulut hovioikeudessa 700 markalla 16 prosentin korkoineen hovioikeuden tuomion antopäivästä lukien.</p>
      </div>
    </div>
    <div>
      <h2 id="19890110mhaku0">MUUTOKSENHAKU KORKEIMMASSA OIKEUDESSA</h2>
      <p>Lepistölle on myönnetty valituslupa 9.6.1988. Valituksessaan Lepistö on uudistanut aikaisemmin tekemänsä vaatimukset ja vaatinut, että hänet vapautetaan velvollisuudesta korvata yhtiön kulut hovioikeudessa.</p>
      <p>Yhtiö on vastannut valitukseen ja vaatinut Lepistön velvoittamista korvaamaan yhtiölle vastauksen antamisesta Korkeimmassa oikeudessa aiheutuneet kulut.</p>
    </div>
    <div>
      <h2 id="19890110yloa0">KORKEIMMAN OIKEUDEN RATKAISU 29.9.1989</h2>
      <div>
        <h3>Perustelut</h3>
        <p>Lepistö, joka harjoitti ammatikseen kasvihuoneviljelyä, oli muutamien vuosien ajan tilannut polttoöljynsä Oy Teboil Ab:lta. Tarvitsemansa öljyerän hän oli kulloinkin tilannut puhelimitse nimikkeellä raskas polttoöljy ja hänelle oli jatkuvasti toimitettu samanlaista neuvostoliittolaista tuontiöljyä viskositeetiltaan 105-115. Lepistö on kertonut, että hän silloin tällöin, tavallisimmin kasvukauden alussa oli kasvihuoneen säiliöön sekoittanut muihin tarkoituksiin hankkimaansa kevyttä polttoöljyä ohentaakseen sillä tavoin säiliön pohjalle muodostunutta raskaan polttoöljyn sakkaa. Näin oli tapahtunut myös talvella 1985. Kyseisen raskaan tuontiöljyn loputtua talvella 1985 Oy Teboil Ab oli toimittanut Lepistölle ainakin 14.2. ja 22.2.1985 Neste Oy:n raskasta polttoöljyä, jonka viskositeetti oli ollut 180 ja siis tuontiöljyyn verrattuna olennaisesti korkeampi. Palaakseen Neste Oy:n öljy oli vaatinut olennaisesti korkeamman lämpötilan kuin tuontiöljy tarvitsi ja Lepistön kasvihuoneen lähes 20 vuotta vanhan öljypolttimen teho ei ollut riittävä kyseisen öljylaadun polttamiseen. Tämä seikka ei ollut ilmennyt 14.2.1985, koska silloin oli ollut säiliössä siihen sekoitettua kevyttä polttoöljyä, mutta 22.2.1985 toimitetun öljyn käyttöönoton jälkeen polttoöljy oli laitteiston riittämättömän tehon johdosta palanut epätäydellisesti ja kasvihuoneen lämpötila oli laskenut ja oli syttynyt nokipalo. Tehon lisäämiseksi Lepistö oli joutunut korjauttamaan sinänsä toimintakunnossa olleen polttimen. Lämpötilan laskun johdosta kurkkusato oli vähentynyt.</p>
        <p>Kun toimitetun tuotteen laatu oli muuttunut, Oy Teboil Ab oli ollut velvollinen ilmoittamaan Lepistölle, miten uusi tuote erosi hänen aikaisemmin käyttämästään tuotteesta. Ilmoituksen tuli tapahtua siten, että Lepistö, joka ei ollut öljyalan ammattimies, saattoi ymmärtää olennaiset seikat. Riittävää ei ole, että on ilmoitettu uuden tuotteen valmistajan nimi, eikä sekään, että mahdollisesti on ilmoitettu uuden öljyn viskositeettiluku. Kun Oy Teboil Ab ei ole asianmukaisesti täyttänyt ilmoitusvelvollisuuttaan, yhtiö on velvollinen korvaamaan tästä aiheutuneet vahingot.</p>
        <p>Korvattavaksi vahingoksi Korkein oikeus katsoo lämmityslaitteen korjauskulut 4.363,75 markkaa ja 25.000 markaksi arvioidun liiketulon vähennyksen, joka oli seurauksena alentuneen lämpötilan aiheuttamasta kurkkusadon pienentymisestä. Sitä vastoin Korkein oikeus ei katso näytetyksi, että ylimääräisestä päivystyksestä tai lämpöhukasta olisi aiheutunut Lepistölle lisäkuluja.</p>
      </div>
      <div>
        <h3>Tuomiolauselma</h3>
        <p>Oy Teboil Ab:n kanteen osalta hovioikeuden tuomio jää pysyväksi muutoin paitsi että Lepistö vapautetaan velvollisuudesta korvata yhtiön oikeudenkäyntikulut kihlakunnanoikeudessa ja hovioikeudessa.</p>
        <p>Lepistön kanteen osalta Oy Teboil Ab velvoitetaan maksamaan Lepistölle vahingonkorvauksena yhteensä 29.363 markkaa 75 penniä 16 prosentin korkoineen haasteen tiedoksiantopäivästä 30.7.1986 lukien.</p>
        <div>
          <p>Ratkaisuun osallistuneet: oikeusneuvokset Jalanko, Portin, Riihelä (eri mieltä), Haarmann ja Taipale (eri mieltä)</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Taipale: Lepistö on ollut Oy Teboil Ab:n asiakkaana puheena olevan vahingon tapahtumishetkellä muutamia vuosia. Hän on tilannut kunkin kasvihuoneeseensa tarvitsemansa öljyerän erikseen puhelimitse nimikkeellä "raskas polttoöljy". Oy Teboil Ab on toimittanut Lepistölle jatkuvasti viskositeetiltaan samanlaista neuvostoliittolaista tuontiöljyä. Kyseisen öljylaadun loputtua talvella 1985 Oy Teboil Ab on kuitenkin toimittanut Lepistölle ainakin 14.2.1985 ja 22.2.1985 Nesteen öljyä.</p>
        <p>Oy Teboil Ab on näyttänyt ilmoittaneensa Lepistölle hänen tilatessaan öljyä helmikuussa 1985, että aikaisemmin toimitetun öljylaadun sijasta toimitetaan Nesteen öljyä. Siinä yhteydessä ei ole nimenomaisesti ilmoitettu, että toimitettavan öljyn viskositeetti olisi aikaisemmin toimitettua öljyä korkeampi eikä se myöskään ilmennyt selvästi toimituksen kuormakirjoista. Toisen toimituserän öljy oli palanut epätäydellisesti. Syynä tähän oli ollut se, että Lepistön 1960-luvulta olevat laitteet olisivat edellyttäneet alhaisempaa öljyn viskositeettia eikä niiden teho riittänyt toimitetun öljyn polttamiseen. Oy Teboil Ab:n tiedossa oli ollut että Nesteen öljyn polttaminen oli vaatinut korkeampaa öljyn lämpötilaa. Se olisi normaalisti saavutettu polttimen säätötoimenpitein. Tällaisten säätöjen suorittamiseksi yhtiö oli pitänyt tarpeellisena ilmoittaa asiakkaalle öljylaadun muutoksesta.</p>
        <p>Lepistölle toimitettu öljy oli ollut yleisesti myytävänä olevaa raskaspolttoöljyä. Öljylaadun muutosta koskevan ilmoituksen lisäksi Oy Teboil Ab:llä ei ilman erityistä aihetta ollut velvollisuutta varmistua siitä, että Lepistön käytössä ollut laitteisto oli kunnoltaan tai teknilliseltä tasoltaan sopiva toimitetun öljyn polttamiseen.</p>
        <p>Ammattitoimintansa perusteella Lepistö oli ollut tietoinen häiriöttömän lämmityksen merkityksestä kasvihuoneviljelylle. Hänen ei ole näytetty saatuaan tiedon öljyn laatumuutoksesta selvittäneen sitä, soveltuuko hänen lämmityslaitteistonsa uuden öljylaadun polttamiseen. Hän ei myöskään ollut ryhtynyt riittäviin toimenpiteisiin kasvihuoneiden häiriöttömän lämmityksen jatkumiseksi kun öljyn epätäydellinen palaminen sekä laitteiston puuttuva teho olivat selvinneet.</p>
        <p>Näillä perusteilla katson, ettei Oy Teboil Ab ole vastuussa öljyn puutteellisesta palamisesta Lepistölle aiheutuneista vahingoista, ja jätän hovioikeuden tuomion lopputuloksen pysyväksi.</p>
        <p>Oikeusneuvos Riihelä: Olen samaa mieltä kuin oikeusneuvos Taipale.</p>
      </div>
    </div>
  </finlex:content>
</finlex:document>
