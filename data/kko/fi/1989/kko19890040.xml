<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890040</dcterms:identifier>
  <finlex:ecliIdentifier>ECLI:FI:KKO:1989:40</finlex:ecliIdentifier>
  <dcterms:title>KKO:1989:40</dcterms:title>
  <dcterms:description>
    <p>
      <strong>Ottolapsi</strong>
    </p>
    <p>
      <strong>Perintö                                           S-88/715</strong>
      <span>Perintöoikeus</span>
    </p>
  </dcterms:description>
  <finlex:registerNumber>S88/714 ja</finlex:registerNumber>
  <dcterms:date pvm="19880908">1988-09-08</dcterms:date>
  <finlex:fileCopyNumber>910</finlex:fileCopyNumber>
  <dcterms:issued pvm="19890322">1989-03-22</dcterms:issued>
  <dcterms:abstract>
    <p>Ottolapsista 5.6.1925 annetun lain säännösten nojalla otetulla ottolapsella ei ollut ottolapsisuhteensa perusteella oikeutta periä samojen ottovanhempien toisen ottolapsen jälkeen tämän ottovanhemmilta perimää omaisuutta.</p>
  </dcterms:abstract>
  <dcterms:tableOfContents>
    <a href="19890040aloa0">ASIAN KÄSITTELY ALEMMISSA OIKEUKSISSA</a>
    <a href="19890040mhaku0">MUUTOKSENHAKU KORKEIMMASSA OIKEUDESSA</a>
    <a href="19890040yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19890040.kko">
    <div>
      <h2 id="19890040aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Tyrvään kihlakunnanoikeuden päätös 9.12.1986</h3>
        <p>Ossi Einari Huhtalan, Heikki Valter Huhtalan, Osmo Alarik Huhtalan, Ilkka Jorma Tapani Huhtalan, Irja Astrid Männistön ja Liisa Marjatta Kuusiston Aira Marjatta Kyttästä vastaan hänelle 26.8.1986 tiedoksi toimitetun haasteen nojalla ajamasta kanteesta kihlakunnanoikeus on lausunut selvitetyksi, että Punkalaitumen kunnassa oli 6.10.1963 kuollut Lyydia Aleksandra Tättilä ja sittemmin 28.2.1974 hänen miehensä Juho Väinö Tättilä. Tättilän puolisot olivat Euran kihlakunnanoikeuden päätöksellä 21.5.1930 ottaneet ottolapsekseen 29.6.1925 syntyneen Meeri Tellervo Huhtalan, joka oli saanut nimekseen Tättilä. Huittisten kihlakunnanoikeuden päätöksellä 10.5.1952 he olivat ottaneet ottolapsekseen 27.8.1933 syntyneen Aira Marjatta Jokelan, joka oli saanut sukunimen Tättilä. Juho ja Lyydia Tättilällä ei ollut ollut omia lapsia.</p>
        <p>Ottolapsi Meeri Tellervo Tättilä oli ollut Köyliön kunnasta olleen Lauri Jooseppi Huhtalan ja tämän ensimmäisen vaimon Eevi Aliina Huhtalan tytär, jonka he olivat antaneet edellä mainituille Tättilän puolisoille ottolapseksi. Heillä oli ollut myös toinen lapsi, Pentti Lauri Huhtala, joka oli kuollut lapsettomana Helsingissä 26.9.1974, hänen vaimonsa Helmi Elina Huhtalan kuoltua 29.1.1971 Helsingissä.</p>
        <p>Eevi Aliina Huhtalan kuoltua 14.2.1927 oli Lauri Jooseppi Huhtala solminut toisen avioliiton 24.9.1927 Aino Dagmar Anttilan kanssa. Tästä jälkimmäisestä avioliitosta olivat syntyneet kantajat Ossi Einari Huhtala, Heikki Valter Huhtala, Osmo Alarik Huhtala, Ilkka Jorma Tapani Huhtala, Irja Astrid Männistö ja Liisa Marjatta Kuusisto.</p>
        <p>Meeri Tellervo Tättilä oli kuollut naimattomana ja lapsettomana 21.9.1984.</p>
        <p>Ossi Einari Huhtalan ja hänen myötäpuoltensa hakemuksesta Tyrvään kihlakunnanoikeus oli lainvoimaisella päätöksellä 4.6.1985 määrännyt Lyydia Aleksandra Tättilän ja Juho Väinö Tättilän kuolinpesät pesänselvittäjän hallintaan. Pesänselvittäjäksi oli määrätty asianajaja Jaakko Viinikkala. Lisäksi kihlakunnanoikeus oli määrännyt Viinikkalan pesänselvityksen jälkeen pesänjakajana toimittamaan jaon Lyydia Aleksandra Tättilän ja Juho Väinö Tättilän kuolinpesissä. Tämän määräyksen perusteella Viinikkala oli 25.3.1986 toimittanut perinnönjaon Lyydia Aleksandra Tättilän ja Juho Väinö Tättilän jälkeen katsoen näiden kuolinpesien ainoaksi osakkaaksi ja perilliseksi Tättilän puolisoiden ottotyttären Aira Marjatta Tättilän, nykyään Kyttänen, Meeri Tellervo Tättilän kuoltua ottovanhempiensa jälkeen 21.9.1984 naimattomana ja lapsettomana. Pesänjakaja oli katsonut, että Kyttänen Tättilän puolisoiden toisena ottolapsena oli perinyt myös toisen ottolapsen Meeri Tellervo Tättilän osuuden ottovanhempiensa kuolinpesissä. Juho Väinö Tättilällä ja Lyydia Aleksandra Tättilällä oli ollut 23.6.1957 laadittu keskinäinen testamentti, jossa oli ollut maininta, että eloonjääneen puolison kuoltua omaisuus oli menevä tasan ottolapsille Meeri Tellervo Tättilälle ja Aira Marjatta Tättilälle. Tämän testamentin Juho Väinö Tättilä oli vaimonsa kuoleman jälkeen valvonut vanhan perintökaaren aikana 21.2.1964 ja antanut valvontapöytäkirjan tiedoksi Meeri Tellervo Tättilälle ja Aira Marjatta Tättilälle, nykyään Kyttänen, 12.3.1964. Juho Väinö Tättilän kuoltua 28.2.1974 uuden perintökaaren aikana keskinäisen testamentin toissijaiset saajat Meeri Tellervo Tättilä ja Kyttänen eivät olleet testamenttia valvoneet eivätkä siihen näin vedonneet. Ilman valvontaakin he olivat olleet molempien kuolinpesien ainoat osakkaat ja perilliset.</p>
        <p>Ossi Einari Huhtala ja hänen myötäpuolensa olivat, katsoen olevansa Meeri Tellervo Tättilän puolisisaruksina oikeutettuja hänen osuuteensa Juho Väinö Tättilän ja Lyydia Aleksandra Tättilän kuolinpesissä, vaatineet 25.3.1986 toimitetun perinnönjaon julistamista pätemättömäksi.</p>
        <p>Lyydia Aleksandra Tättilä oli kuollut 6.10.1963, jolloin hänen jälkeensä ottolapsen perintöoikeus määräytyi lakien voimaantulosäännösten eli 19.1.1979 lapseksiottamisesta annetun lain 33 §:n 1 momentin sekä 8.2.1985 lapseksiottamisesta annetun lain 57 §:n 1 momentin nojalla ottolapsista 5.6.1925 annetun lain 7 ja 8 §:n mukaan.</p>
        <p>Juho Väinö Tättilä oli kuollut 28.2.1974, jolloin hänen jälkeensä ottolapsen perintöoikeus määräytyi edellä mainittujen lakien voimaantulosäännösten nojalla ottolapsista annetun lain 7 ja 8 §:n mukaan, sellaisina kuin nämä pykälät olivat ennen 5.2.1965 annettua muutosta.</p>
        <p>Koska Tättilän puolisoilla ei ollut ollut rintaperillisiä, heidän ottolapsensa Meeri Tellervo Tättilä ja Kyttänen olivat perineet heidät. Ottolapsien saatua omaisuuden jo omistukseensa, mutta ennen perinnönjaon toimittamista, oli toinen ottolapsista, Meeri Tellervo Tättilä kuollut 21.9.1984. Ottolapsista annetun lain 8 §:n 2 momentin nojalla, jota edellä mainittujen myöhempien lakien voimaantulosäännösten mukaan oli sovellettava Meeri Tellervo Tättilää koskevaan 21.5.1930 perustettuun ottolapsisuhteeseen ja joka pykälä oli ollut voimassa Lyydia Aleksandra Tättilän kuollessa, Meeri Tellervo Tättilän kuoltua hänen omaisuutensa, myös ottoäidiltä saatu, koska ottoäidillä ei ollut ollut rintaperillisiä, oli siirtynyt Meeri Tellervo Tättilän puolisisaruksille eli kantajille.</p>
        <p>Juho Väinö Tättilän kuollessa 28.2.1974 Meeri Tellervo Tättilä oli perinyt osuutensa hänen omaisuudestaan. Meeri Tellervo Tättilän kuollessa 21.9.1984 oli ollut voimassa 19.1.1979 annettu laki lapseksiottamisesta, jonka 33 §:n 1 momentin mukaan aikaisemmin perustettuun ottolapsisuhteeseen oli sovellettava aikaisempaa lakia, ellei 32 §:n 3 momentista muuta johtunut. Näin ollen ottolapsista annetun lain 8 §:n 1 ja 2 momentin nojalla, koska Juho Väinö Tättilältä ei ollut jäänyt rintaperillistä, joksi ei voitu katsoa samanarvoista ottolasta, Meeri Tellervo Tättilän puolisisarusten eli kantajien oli katsottava perivän hänen ottovanhemmiltaan perimänsä omaisuuden hänen jälkeensä.</p>
        <p>Edellä esitetyn perusteella kihlakunnanoikeus on katsonut, että 25.3.1986 Lyydia Aleksandra Tättilän ja Juho Väinö Tättilän jälkeen toimitettu perinnönjako oli laadittu väärin perustein. Sen vuoksi kihlakunnanoikeus on julistanut perinnönjaon pätemättömäksi ja määrännyt, että Viinikkalan oli kihlakunnanoikeuden päätöksen mukaisesti toimitettava uusi laillinen perinnönjako mainituissa kuolinpesissä.</p>
      </div>
      <div>
        <h3>Uudenkaupungin raastuvanoikeuden päätös 27.4.1987</h3>
        <p>Ossi Einari Huhtalan myötäpuolineen Kyttästä vastaan 26.8.1986 hänelle tiedoksi toimitetun haasteen nojalla ajamasta kanteesta raastuvanoikeus on lausunut selvitetyksi, että oikeuden määräämä pesänjakaja asianajaja Jaakko Viinikkala oli toimittanut 27.3.1986 perinnönjaon Uudestakaupungista olleen, naimattomana ja lapsettomana 21.9.1984 kuolleen Meeri Tellervo Tättilän jälkeen katsoen pesän osakkaiksi kantajina olevat Meeri Tellervo Tättilän puolisisarukset ja lisäksi tämän jutun vastaajana olevan Meeri Tellervo Tättilän ottosisaren Kyttäsen ja jakaen tälle sen osan pesästä, jonka Meeri Tellervo Tättilä oli saanut perintönä ottovanhemmiltaan, 6.10.1963 kuolleelta Lyydia Aleksandra Tättilältä ja 28.2.1974 kuolleelta Juho Väinö Tättilältä.</p>
        <p>Lyydia Aleksandra ja Juho Väinö Tättilä olivat ottaneet Meeri Tellervo Tättilän ottolapsekseen Euran kihlakunnanoikeuden 21.5.1930 julistamalla lainvoimaisella päätöksellä.</p>
        <p>Meeri Tellervo Tättilän kuollessa oli voimassa ollut 19.1.1979 annettu laki lapseksiottamisesta, jonka 33 §:n 1 momentin mukaan aikaisemmin perustetussa ottolapsisuhteessa oli oikeudesta periä ottolapsi voimassa, mitä aikaisemmassa laissa oli säädetty. Aikaisemman eli ottolapsista 5.6.1925 annetun lain 8 §:n nojalla, jollei rintaperillisettä kuolleen ottolapsen ottovanhempi ollut elossa, ottolapsen perivät tämän ottovanhemmaltaan perintönä saaman omaisuuden osalta ottovanhemman rintaperillinen ja, jollei sellaista ollut elossa, perittävän ottolapsen omat sukulaiset. Tuo säännös oli kumottu 5.2.1965 annetulla lailla (44/65), ja noudatettavaksi oli tullut 1.1.1966 lukien perintökaaren 4 luvun 3 §:n 2 momentin samansisältöinen säännös, joka oli sittemmin kumottu jo mainitulla 19.1.1979 annetulla lailla.</p>
        <p>Näin ollen ja kun Lyydia Aleksandra ja Juho Väinö Tättilältä ei ollut jäänyt rintaperillisiä, jollaiseksi ei voitu katsoa ottolasta, pesänjakajan Meeri Tellervo Tättilän jälkeen toimittama perinnönjako oli perustunut virheelliseen lain soveltamiseen siinä, että Kyttänen oli luettu Meeri Tellervo Tättilän pesänosakkaaksi ja hänelle määrätty jaon kohteena ollutta omaisuutta.</p>
        <p>Tämän vuoksi raastuvanoikeus on oikaissut 27.3.1986 tehtyä jakoa siten, että Kyttäsen sijasta Meeri Tellervo Tättilän puolisisarukset Ossi Einari Huhtala, Heikki Valter Huhtala, Osmo Alarik Huhtala, Ilkka Jorma Tapani Huhtala, Irja Astrid Männistö ja Liisa Marjatta Kuusisto saivat yhteiseen omistukseensa ja hallintaansa jakokirjan I.1. ja 2. kohdissa mainitut Meeri Tellervo Tättilän ottovanhemmiltaan perimän kiinteän omaisuuden ja sen myynnistä saamat rahavarat.</p>
      </div>
      <div>
        <h3>Turun hovioikeuden tuomiot 8.4.1988</h3>
        <p>Hovioikeus, jossa Kyttänen on hakenut muutosta sekä Tyrvään kihlakunnanoikeuden että Uudenkaupungin raastuvanoikeuden päätökseen, on kahdella eri tuomiolla jättänyt asian kihlakunnanoikeuden ja raastuvanoikeuden päätösten varaan. Kyttänen on velvoitettu suorittamaan Ossi Einari Huhtalalle ja tämän myötäpuolille yhteisesti korvaukseksi hovioikeudessa olleista kuluista kummankin muutoksenhaun osalta erikseen 850 markkaa 16 prosentin korkoineen tuomion antopäivästä lukien.</p>
      </div>
    </div>
    <div>
      <h2 id="19890040mhaku0">MUUTOKSENHAKU KORKEIMMASSA OIKEUDESSA</h2>
      <p>Kyttäselle on myönnetty kumpaankin hovioikeuden tuomioon valituslupa 6.7.1988. Ossi Einari Huhtala ja hänen myötäpuolensa ovat antaneet pyydetyn vastauksen muutoksenhakemuksiin.</p>
      <p>Kyttänen on valituksissaan vaatinut, että hovioikeuden tuomiot sekä kihlakunnanoikeuden ja raastuvanoikeuden päätökset kumotaan ja että pesänjakajan toimittamat pesänjaot jätetään voimaan. Lisäksi Kyttänen on vaatinut oikeudenkäyntikulujensa korvaamista Korkeimmassa oikeudessa.</p>
    </div>
    <div>
      <h2 id="19890040yloa0">KORKEIMMAN OIKEUDEN RATKAISU</h2>
      <div>
        <h3>Käsittelyratkaisu</h3>
        <p>Korkein oikeus on asioiden yhteenkuuluvaisuuden vuoksi ottanut valitukset yhdessä käsiteltäväkseen ja yhdistänyt asian yhdeksi valitusasiaksi.</p>
      </div>
      <div>
        <h3>Pääasiaratkaisu</h3>
        <p>Meeri Tellervo Tättilän kuollessa voimassa olleen ja häneltä jääneeseen perintöön sovellettavan lainsäädännön mukaan samojen ottovanhempien ottolapsia ei ole määrätty toistensa perillisiksi. Myöskään rintaperillisittä kuolleen ottolapsen ottovanhemmiltaan perimää omaisuutta ei perintöoikeuden suhteen ollut asetettu toiseen asemaan hänen muulla tavoin hankkimaansa tai saamaansa omaisuuteen nähden. Viinikkalan Lyydia Aleksandra Tättilän ja Juho Väinö Tättilän kuolinpesissä suorittama perinnönjako on siten virheellinen sillä tavoin kuin hovioikeuden tuomiollaan pysyväksi jättämässä kihlakunnanoikeuden 9.12.1986 julistamassa päätöksessä on osoitettu. Tämän vuoksi ei ole syytä muuttaa sanottua hovioikeuden tuomion lopputulosta.</p>
        <p>Kun Meeri Tellervo Tättilän kuollessa Lyydia Aleksandra Tättilän ja Juho Väinö Tättilän jälkeen ei ollut toimitettu perinnönjakoa, Meeri Tellervo Tättilän Lyydia Aleksandra Tättilältä ja Juho Väinö Tättilältä perimä omaisuus on kuulunut samanaikaisesti sekä hänen että Lyydia Aleksandra Tättilän ja Juho Väinö Tättilän kuolinpesiin. Viinikkalan tultua määrätyksi pesänselvittäjäksi ja pesänjakajaksi kaikkiin näihin kolmeen kuolinpesään hänen olisi edellä selostetun niihin kuuluvan omaisuuden osittaisen yhteneväisyyden vuoksi tullut tehdä pesänselvitys ja suorittaa perinnönjako niissä samanaikaisesti. Sen vuoksi hovioikeuden tuomio, jolla raastuvanoikeuden 27.4.1987 julistama päätös on pysytetty, ja sanottu raastuvanoikeuden päätös kumotaan muutoin paitsi hovioikeuden tuomitsemien kulujen osalta sekä pesänjakajan Meeri Tellervo Tättilän kuolinpesässä suorittama perinnönjako poistetaan siltä osin kuin siinä on jaettu ottovanhemmilta perittyä omaisuutta Kyttäselle ja asia palautetaan tältäkin osalta pesänjakajalle, jonka tulee toimittaa myös Meeri Tellervo Tättilän kuolinpesässä uusi laillinen jako samanaikaisesti Lyydia Aleksandra Tättilän ja Juho Väinö Tättilän kuolinpesissä suoritettavan perinnönjaon kanssa.</p>
        <p>Asian laadun vuoksi Ossi Einari Huhtalan myötäpuolineen on pidettävä vahinkonaan heillä Korkeimmassa oikeudessa olleet kulut.</p>
        <div>
          <p>Ratkaisuun osallistuneet: oikeusneuvokset Takala (eri mieltä), Nikkarinen, Nybergh, Ketola ja Paasikoski (eri mieltä)</p>
        </div>
      </div>
      <div>
        <h3>Esittelijän mietintö ja eri mieltä olevien jäsenten lausunnot</h3>
        <p>Virkaa toimittava nuorempi oikeussihteeri Sarvilinna-Heimonen: Korkein oikeus antanee seuraavan ratkaisun:</p>
      </div>
      <div>
        <h3>Käsittelyratkaisu</h3>
        <p>Korkein oikeus ottanee asioiden yhteenkuuluvuuden vuoksi valitukset yhdessä käsiteltäväkseen ja yhdistänee asian yhdeksi valitusasiaksi.</p>
      </div>
      <div>
        <h3>Pääasiaratkaisu</h3>
        <p>Meeri Tellervo Tättilän ja Kyttäsen perintöoikeus ottovanhempiensa Lyydia Aleksandra ja Juho Väinö Tättilän jälkeen määräytyy ottolapsista 5.6.1925 annetun lain sekä vuosien 1734 ja 1965 perintökaarien määräysten nojalla. Mainittujen lakien ottolapsen perintöoikeutta koskevien säännösten mukaan lapsettomana ja naimattomana kuolleen ottolapsen perii ensisijaisesti hänen ottovanhempansa. Mikäli ottovanhempi on kuollut, hänen rintaperillisensä perii ottolapselta sen omaisuuden, minkä tämä oli perinyt ottovanhemmaltaan. Sen sijaan säännökset eivät anna vastausta siihen, voiko rintaperillisettä kuolleen ottovanhemman toinen ottolapsi periä toiselta ottolapselta mainitun omaisuuden. Myöskään lainvalmisteluasiakirjoista ei löydy vastausta kysymykseen.</p>
        <p>Ottaen huomioon ottolapsisuhteen tarkoituksen sekä sen, että ottolapsi saa lapseksiottamisen perusteella myös perintöoikeuden ottovanhempansa jälkeen, ottolapsella voidaan katsoa olevan perintöoikeus toisen ottolapsen jälkeen ottovanhemmalta perittyyn omaisuuteen nähden.</p>
        <p>Täten Kyttänen on oikeutettu perintönä saamaan Meeri Tellervo Tättilältä sen omaisuuden, minkä tämä oli perinyt ottovanhemmiltaan Lyydia Aleksandra ja Juho Väinö Tättilältä.</p>
        <p>Edellä kerrotuin perustein Korkein oikeus kumonnee hovioikeuden tuomiot ja kihlakunnanoikeuden sekä raastuvanoikeuden päätökset ja jättänee pesänjakaja Viinikkalan 25.3.1986 Lyydia Aleksandra ja Juho Väinö Tättilän sekä 27.3.1986 Meeri Tellervo Tättilän jälkeen toimittamat perinnönjaot voimaan.</p>
        <p>Asian laadun vuoksi Kyttäsen on pidettävä vahinkonaan hänellä täällä olleet kulut.</p>
        <p>Oikeusneuvos Paasikoski: Meeri Tellervo Tättilän jälkeen toimitettu perinnönjako on lainvoimainen jakokirjan II kohdan osalta. Jakokirjan I 2. kohdassa mainitut rahavarat ovat tulleet Meeri Tellervo Tättilälle, kun Lyydia Aleksandra ja Juho Väinö Tättilän kuolinpesissä on aikaisemmin osittain jaettu omaisuutta. Näitä rahavaroja koskevalta osalta hovioikeuden tuomio on oikea. Sen sijaan jakokirjan I 1. kohdassa mainittu kiinteä omaisuus ei kuulu Meeri Tellervo Tättilän kuolinpesään vaan Lyydia Aleksandra ja Juho Väinö Tättilän kuolinpesien vielä jakamatta olevaan osaan, jonka jakamisesta olen samaa mieltä kuin Korkeimman oikeuden enemmistö. Sitä vastoin, muuttaen hovioikeuden tuomiota ja raastuvanoikeuden päätöstä, oikaisen Meeri Tellervo Tättilän jälkeen 27.3.1986 suoritettua perinnönjakoa siten, että poistan lausunnon I 1. kohdassa mainitun kiinteän omaisuuden jakamisesta ja totean, että mainittu omaisuus kuuluu edelleen jakamattomana Lyydia Aleksandra ja Juho Väinö Tättilän kuolinpesiin.</p>
        <p>Velvoitan Aira Marjatta Kyttäsen korvaamaan Ossi Einari, Heikki Valter, Osmo Alarik ja Ilkka Jorma Tapani Huhtalan sekä Irja Astrid Männistön ja Liisa Marjatta Kuusiston yhteiset oikeudenkäyntikulut Korkeimmassa oikeudessa 2.000 markalla 16 %:n korkoineen Korkeimman oikeuden tuomion antopäivästä lukien.</p>
        <p>Oikeusneuvos Takala: Olen samaa mieltä kuin oikeusneuvos Paasikoski.</p>
      </div>
    </div>
  </finlex:content>
</finlex:document>
