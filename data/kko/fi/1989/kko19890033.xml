<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890033</dcterms:identifier>
  <finlex:ecliIdentifier>ECLI:FI:KKO:1989:33</finlex:ecliIdentifier>
  <dcterms:title>KKO:1989:33</dcterms:title>
  <dcterms:description>
    <p>
      <strong>Työsopimus</strong>
      <span>Laki työsopimuksen irtisanomismenettelystä</span>
    </p>
  </dcterms:description>
  <finlex:registerNumber>S88/1042</finlex:registerNumber>
  <dcterms:date pvm="19881116">1988-11-16</dcterms:date>
  <finlex:fileCopyNumber>764</finlex:fileCopyNumber>
  <dcterms:issued pvm="19890309">1989-03-09</dcterms:issued>
  <dcterms:abstract>
    <p>Työsopimuksen irtisanomismenettelystä annetun lain mukainen korvauskanne oli pantu vireille sitä varten säädetyn määräajan päätyttyä ja kanne oli sen vuoksi jätetty tutkimatta. Hakemus uuden määräajan myöntämisestä jätettiin lain 18 §:n 2 momentin nojalla tutkimatta, kun sitä ei ollut tehty 2 viikon kuluessa hakijan saatua tiedon korvauskannetta koskevan haasteen tiedoksiantopäivästä.</p>
    <p>Ään.</p>
  </dcterms:abstract>
  <p>L työsopimuksen irtisanomismenettelystä 18 § 2 mom</p>
  <dcterms:tableOfContents>
    <a href="19890033aloa0">ASIAN KÄSITTELY ALEMMISSA OIKEUKSISSA</a>
    <a href="19890033mhaku0">MUUTOKSENHAKU KORKEIMMASSA OIKEUDESSA</a>
    <a href="19890033yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19890033.kko">
    <div>
      <h2 id="19890033aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Hakemus Vantaan kihlakunnanoikeudessa</h3>
        <p>Jouni Ensio Kirsi on Vantaan tuomiokunnan kansliaan 27.8.1987 saapuneessa hakemuksessaan kertonut, että Volvo Auto Oy Ab oli 18.11.1986 irtisanonut hänet varastopäällikön tehtävästä. Tehtyään työnantajalle 1.12.1986 irtisanomisen riitautusilmoituksen Kirsi oli ottanut yhtiötä vastaan haasteen Vantaan kihlakunnanoikeuteen vaatien korvausta työsopimuksen laittomasta irtisanomisesta.</p>
        <p>Haasteasiakirjat oli 18.5.1987 lähetetty Vantaan nimismiespiirin haastemiehille tiedoksiantoa varten. Yhtiö, jonka kotipaikka oli Vantaan kaupunki, oli kuitenkin aiemmin ilmoittanut haastemiehille, että haasteet ja muut tiedoksiannot yhtiölle otettiin vastaan eräässä asianajotoimistossa Helsingissä ja että yhtiöllä yleensä ei ollut sen toiminimen kirjoittamiseen oikeutettua henkilöä Vantaalla. Haasteasiakirjat oli tämän vuoksi palautettu Vantaan nimismiespiiristä Kirsille toimittamatta niitä tiedoksi yhtiölle.</p>
        <p>Kirsi oli 21.5.1987 viivytyksettä lähettänyt haasteasiakirjat Helsingin maistraattiin, jonne ne olivat postin kulussa tapahtuneen viiveen vuoksi saapuneet 25.5.1987. Maistraatissa tämän jälkeen tapahtuneen viivästymisen johdosta haaste oli annettu tiedoksi Volvo Auto Oy Ab:lle vasta 4.6.1987 eli myöhemmin kuin kuudessa kuukaudessa irtisanomisen riitautusilmoituksesta lukien. Tämän vuoksi Vantaan kihlakunnanoikeus oli päätöksellään 26.8.1987 jättänyt korvauskanteen tutkimatta.</p>
        <p>Volvo Auto Oy Ab oli esittänyt haastemiehille toivomuksen edellä mainitusta poikkeuksellisesta haastamismenettelystä. Tästä järjestelystä ei Kirsillä voinut olla tietoa. Hän oli luottanut kaupparekisterin tietoon yhtiön kotipaikasta ja menetellyt muutenkin asianmukaisesti. Haasteen myöhäinen tiedoksianto oli siten johtunut Kirsistä riippumattomista syistä. Kanteen tutkimatta jättäminen oli tämän vuoksi Kirsille kohtuuton lopputulos. Koska uuden määräajan myöntämiselle oli näin ollen laissa tarkoitettu perusteltu syy, Kirsi on pyytänyt, että hänelle työsopimuksen irtisanomismenettelystä annetun lain 18 §:n nojalla myönnettäisiin uusi määräaika saattaa irtisanomisesta johtuva riita tuomioistuimen käsiteltäväksi. Lisäksi Kirsi on vaatinut yhtiöltä korvausta oikeudenkäyntikuluistaan.</p>
      </div>
      <div>
        <h3>Vastine</h3>
        <p>Yhtiö on vaatinut joko hakemuksen jättämistä tutkimatta liian myöhään tehtynä tai sen hylkäämistä perusteettomana. Lisäksi yhtiö on vaatinut oikeudenkäyntikulujensa korvaamista.</p>
      </div>
      <div>
        <h3>Kihlakunnanoikeuden päätös 23.11.1987</h3>
        <p>Kihlakunnanoikeus on Kirsin hakemuksessa mainituilla perusteilla hyväksynyt hakemuksen ja myöntänyt Kirsille uuden 6 kuukauden määräajan saattaa hänen ja Volvo Auto Oy Ab:n välinen työsopimuksen irtisanomisesta aiheutunut riita tuomioistuimen käsiteltäväksi sekä velvoittanut Volvo Auto Oy Ab:n korvaamaan Kirsin oikeudenkäyntikulut 5.300 markalla 16 prosentin korkoineen 23.11.1987 lukien.</p>
      </div>
      <div>
        <h3>Helsingin hovioikeuden päätös 5.7.1988</h3>
        <p>Hovioikeus, jonka tutkittavaksi Volvo Auto Oy Ab oli saattanut asian, on todennut, että Kirsi oli jättänyt kysymyksessä olevan hakemuksen Vantaan tuomiokunnan kansliaan 27.8.1987 Vantaan kihlakunnanoikeuden jätettyä edellisenä päivänä julistamallaan päätöksellä Kirsin korvauskanteen myöhään tehtynä tutkimatta. Hakemus oli katsottava tehdyksi työsopimuksen irtisanomismenettelystä annetun lain 18 §:n 2 momentissa tarkoitetussa kahden viikon määräajassa.</p>
        <p>Hakemuksessa mainitut kanteen vireillepanoon liittyvät seikat muodostivat lain 18 §:n 1 momentissa tarkoitetun perustellun syyn, jonka vuoksi kannetta ei ollut voitu ajoissa panna vireille. Hovioikeus on näillä perusteilla jättänyt kihlakunnanoikeuden päätöksen lopputuloksen voimaan ja velvoittanut yhtiön korvaamaan Kirsin vastauskulut hovioikeudessa 800 markalla 16 prosentin korkoineen hovioikeuden päätöksen antopäivästä lukien.</p>
      </div>
    </div>
    <div>
      <h2 id="19890033mhaku0">MUUTOKSENHAKU KORKEIMMASSA OIKEUDESSA</h2>
      <p>Volvo Auto Oy Ab:lle on myönnetty valituslupa 23.9.1988. Valituksessaan yhtiö on toistanut vaatimuksensa hakemuksen tutkimatta jättämisestä tai hylkäämisestä. Kirsi on antanut häneltä pyydetyn vastauksen.</p>
    </div>
    <div>
      <h2 id="19890033yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Työsopimuksen irtisanomismenettelystä annetun lain 18 §:n mukaan tuomioistuin voi myöntää uuden määräajan sille, joka laillisen esteen takia tai muusta perustellusta syystä ei ole voinut kuuden kuukauden määräajassa saattaa riitaa työsopimuksen irtisanomisesta tuomioistuimen käsiteltäväksi. Uutta määräaikaa on kuitenkin haettava kahden viikon kuluessa estymisen lakkaamisesta.</p>
        <p>Kirsi ei ole voinut saattaa tällaista riitaansa tuomioistuimen käsiteltäväksi 1.6.1987 päättyneessä kuuden kuukauden määräajassa sen vuoksi, että hänen 21.5.1987 tiedoksiantoa varten Helsingin maistraatille lähettämäänsä haastetta ei ollut annettu tiedoksi Volvo Auto Oy Ab:lle tuossa määräajassa, vaan tiedoksianto oli tapahtunut vasta 4.6.1987. Kirsin saatua tiedon siitä, että haasteen tiedoksianto oli tapahtunut liian myöhään, edellä tarkoitettu estyminen on lakannut, koska Kirsi on voinut hakea uutta määräaikaa asian saattamiseksi tuomioistuimen käsiteltäväksi riippumatta siitä, että hänellä tuolloin vielä oli vireillä samaa asiaa koskeva liian myöhään nostettu kanne. Haaste on maistraatista lähetetty tiedoksiantotodistuksineen Kirsille 4.6.1987 ja hän on saanut tiedoksiantopäivän tietoonsa kesäkuun alkupuoliskolla 1987. Uutta määräaikaa hän on hakenut 27.8.1987 eli vasta sen hakemiselle säädetyn kahden viikon määräajan päätyttyä. Näin ollen alempien oikeuksien ei olisi pitänyt tutkia hakemusta.</p>
      </div>
      <div>
        <h3>Lainkohta</h3>
        <p>Työsopimuksen irtisanomismenettelystä annetun lain 18 §:n 2 momentti</p>
      </div>
      <div>
        <h3>Päätöslauselma</h3>
        <p>Hovioikeuden ja kihlakunnanoikeuden päätökset kumotaan. Kirsin uutta määräaikaa koskeva hakemus jätetään tutkimatta ja yhtiö vapautetaan suorittamasta Kirsille alempien oikeuksien tuomitsemia oikeudenkäyntikulujen korvauksia yhteensä 6.100 markkaa korkoineen.</p>
        <div>
          <p>Ratkaisuun osallistuneet: oikeusneuvokset Jalanko, Portin (eri mieltä), Riihelä, Haarmann ja Roos</p>
        </div>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Portin: Katson, ettei ole syytä muuttaa hovioikeuden päätöstä. Velvoitan Volvo Auto Oy Ab:n maksamaan Kirsille korvaukseksi vastauksen antamisesta aiheutuneista kuluista 800 markkaa 16 prosentin korkoineen tästä päivästä lukien.</p>
      </div>
    </div>
  </finlex:content>
</finlex:document>
