<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890117</dcterms:identifier>
  <finlex:ecliIdentifier>ECLI:FI:KKO:1989:117</finlex:ecliIdentifier>
  <dcterms:title>KKO:1989:117</dcterms:title>
  <dcterms:description>
    <p>
      <strong>Vahingonkorvaus</strong>
      <span>Korvattava vahinko</span>
    </p>
  </dcterms:description>
  <finlex:registerNumber>S89/514</finlex:registerNumber>
  <dcterms:date pvm="19890607">1989-06-07</dcterms:date>
  <finlex:fileCopyNumber>2717</finlex:fileCopyNumber>
  <dcterms:issued pvm="19891010">1989-10-10</dcterms:issued>
  <dcterms:abstract>
    <p>A oli rakentanut hevostallin vanhempiensa tilalle. Vanhempien myytyä tilan A:n veljelle B:lle A vaati B:ltä korvausta tallin rakentamisesta sillä perusteella, että B tilan ostaessaan oli saanut tallista hyötyä A:n vahingoksi. Vaatimus hylättiin, koska B:n tilasta maksama kauppahinta oli käsittänyt korvauksen myös tallista eikä B:llä ollut oikeudellista velvollisuutta maksaa siitä korvausta A:lle pelkästään sillä perusteella, että tilankauppa oli tallin johdosta ollut edullinen B:lle.</p>
  </dcterms:abstract>
  <dcterms:tableOfContents>
    <a href="19890117aloa0">ASIAN KÄSITTELY ALEMMISSA OIKEUKSISSA</a>
    <a href="19890117mhaku0">MUUTOKSENHAKU KORKEIMMASSA OIKEUDESSA</a>
    <a href="19890117yloa0">KORKEIMMAN OIKEUDEN RATKAISU 10.10.1989</a>
  </dcterms:tableOfContents>
  <finlex:content id="s19890117.kko">
    <div>
      <h2 id="19890117aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Kankaanpään kihlakunnanoikeudessa</h3>
        <p>Esa Olavi Ylilammi on Olavi Henrik, Kaisa Helena ja Kalle Juhani Ylilammille 30.6.1987 tiedoksi toimituttamansa haasteen nojalla lausunut, että hän oli syntymästään asti asevelvollisuus- ja kurssiaikoja lukuunottamatta asunut ja työskennellyt vanhempiensa Olavi Henrik ja Kaisa Helena Ylilammin omistamalla Koivurannan tilalla RN:o 2:41 Kankaanpään kaupungin Vuorenmaan kylässä saamatta kokopäiväisestä työskentelystään muuta palkkaa kuin asunnon ja ruuan. Olavi Henrik ja Kaisa Helena Ylilammin tarkoituksena oli ollut hyvittää Esa Olavi Ylilammin tilalla tekemät maanviljelys- ja metsätyöt luovuttamalla tila hänelle. Tästä tietoisena Esa Olavi Ylilammi oli rakentanut tilalle hevostallin ja alkanut tilalla kasvattaa ja valmentaa hevosia sivutoimeentulon hankkimiseksi. Olavi Henrik ja Kaisa Helena Ylilammi olivat kuitenkin 5.3.1987 myyneet omistamansa tilat Koivuranta, Peltomoisio RN:o 2:54 ja Kalliomäki RN:o 3:11 Esa Olavi Ylilammin veljelle Kalle Juhani Ylilammille ja Esa Olavi Ylilammi oli joutunut muuttamaan pois Koivurannan tilalta. Sen vuoksi ja kun Olavi Henrik, Kaisa Helena ja Kalle Juhani Ylilammin välinen kauppa oli aiheuttanut näille hyötyä ja vastaavasti Esa Olavi Ylilammille vahinkoa, Esa Olavi Ylilammi on vaatinut, että Olavi Henrik, Kaisa Helena ja Kalle Juhani Ylilammi velvoitettaisiin yhteisvastuullisesti suorittamaan hänelle työpalkkaa vuosilta 1977-1980 35.000 markkaa kultakin vuodelta, vuosilta 1982 ja 1983 kummaltakin vuodelta 25.000 markkaa ja vuodelta 1984 5.000 markkaa eli yhteensä 195.000 markkaa 16 prosentin korkoineen kunkin vuoden päättymisestä sen vuoden palkalle, korvauksena Esa Olavi Ylilammin Koivurannan tilalle rakentamasta hevostallista 102.120 markkaa 16 prosentin korkoineen 5.3.1987 lukien ja vahingonkorvauksena ammatin menetyksestä hevosvalmentajana hevostallin menetyksen vuoksi 100.000 markkaa 16 prosentin korkoineen 30.6.1987 lukien.</p>
      </div>
      <div>
        <h3>Vastaukset</h3>
        <p>Olavi Henrik ja Kaisa Helena Ylilammi ovat lausuneet muun muassa, ettei Esa Olavi Ylilammi ollut ollut työsopimussuhteessa heihin ja että he eivät olleet sitoutuneet myymään maatilaansa Esa Olavi Ylilammille, joka ei ollut rakentanut eikä rakennuttanut hevostallia. Sen vuoksi Olavi Henrik ja Kaisa Helena Ylilammi ovat kiistäneet kanteen.</p>
        <p>Kalle Juhani Ylilammi on lausunut, että Esa Olavi Ylilammi ei ollut ollut sopimussuhteessa häneen, ja tällä perusteella kiistänyt kanteen.</p>
      </div>
      <div>
        <h3>Kihlakunnanoikeuden päätös 28.10.1987</h3>
        <p>Kihlakunnanoikeus on lausunut selvitetyksi, että Esa Olavi Ylilammi oli työskennellyt vuosina 1977-1980 sekä 1982-1984 vanhempiensa Olavi Henrik ja Kaisa Helena Ylilammin omistamalla Koivurannan tilalla RN:o 2:41 Kankaanpään kaupungin Vuorenmaan kylässä tehden maanviljelys- ja metsätöitä ja saanut tilalta asunnon sekä ravinnon. Samanaikaisesti Esa Olavi Ylilammi oli harjoittanut tilalla sekä omien että toisten omistamien hevosten hoitoa ja valmennusta. Asianosaisten kesken ei ollut sovittu, että Esa Olavi Ylilammille olisi maksettava maanviljelys- ja metsätöistä palkkaa ja jutussa esiintulleista asianhaaroista voitiin myös päätellä, että työ oli tarkoitettu tehtäväksi ilman rahavastiketta. Näin ollen Esa Ylilammilla ei ollut oikeutta saada kanteessa vaadittua palkkaa.</p>
        <p>Koivurannan tilalle oli 1980-luvulla rakennettu hevostalli Esa Olavi Ylilammin omistamia ja hänen hoidossaan ja valmennuksessaan olevia muiden omistamia hevosia varten. Hevosten ruokintaan oli käytetty Esa Olavi Ylilammin ostamia rehuja ja jonkin verran myös tilalta saatuja rehuja. Esa Olavi Ylilammi oli suorittanut tai teettänyt tallin rakennustyöt pääasiallisesti itse ja hän oli myös suurimmaksi osaksi hankkinut tallin rakennustarvikkeet.</p>
        <p>Koivurannan tila oli myyty 5.3.1987 Esa Olavi Ylilammin veljelle Kalle Juhani Ylilammille 300.000 markan kauppahinnasta maatalouskoneineen ja -kalustoineen siten, että kauppahinnasta oli maksettu Esa Olavi Ylilammille 30.000 markkaa ja hänen kahdelle sisarelleen kummallekin 60.000 markkaa. Olavi Henrik ja Kaisa Helena Ylilammin ei ollut näytetty sitoutuneen myymään tilaa kanteessa väitetyllä tavalla Esa Olavi Ylilammille. Kuitenkin oli selvitetty, että Olavi Henrik Ylilammi oli ilmoittanut useasti Esa Olavi Ylilammille olevansa omasta puolestaan halukas myymään tilan hänelle. Esa Olavi Ylilammilla oli näin ollen oikeus saada kohtuullinen korvaus Olavi Henrik ja Kaisa Helena Ylilammilta niistä kustannuksista, jotka heiltä oli Esa Olavi Ylilammin rakennustyön ja hänen hankkimiensa tarvikkeiden johdosta säästynyt, sekä Kalle Juhani Ylilammilta edusta, jonka tämä oli saanut rakentamisesta tilan arvon nousuna. Kun muuta selvitystä korvausmääristä ei ollut esitetty, kihlakunnanoikeus on arvioinut sen oikeudenkäymiskaaren 17 luvun 6 §:ää analogisesti soveltaen 40.000 markaksi.</p>
        <p>Koivurannan tilan tultua myydyksi Kalle Juhani Ylilammille Esa Olavi Ylilammi oli joutunut lopettamaan tilalla harjoittamansa hevosten hoidon ja ravivalmennuksen. Esa Olavi Ylilammi ei ollut kuitenkaan näyttänyt perustetta, jonka mukaan Kalle Juhani Ylilammi olisi vastuussa hänelle mainitun liiketoiminnan lopettamisesta aiheutuneesta vahingosta, jonka määrästä Esa Olavi Ylilammi ei ollut myöskään esittänyt mitään näyttöä. Olavi Henrik ja Kaisa Helena Ylilammikaan eivät olleet vastuussa mainituista vahingoista, koska he eivät olleet sitoutuneet myymään tilaansa Esa Olavi Ylilammille.</p>
        <p>Edellä kerrotuilla perusteilla kihlakunnanoikeus on, hyläten Esa Olavi Ylilammin kanteen muilta osin, velvoittanut Olavi Henrik, Kaisa Helena ja Kalle Juhani Ylilammin yhteisvastuullisesti suorittamaan Esa Olavi Ylilammille korvaukseksi saamastaan perusteettomasta edusta 40.000 markkaa 16 prosentin korkoineen 5.3.1987 lukien.</p>
      </div>
      <div>
        <h3>Turun hovioikeuden tuomio 10.2.1989</h3>
        <p>Hovioikeus, jonka tutkittavaksi Esa Olavi Ylilammi toiselta sekä Olavi Henrik, Kaisa Helena ja Kalle Juhani Ylilammi toiselta puolelta olivat saattaneet jutun, on lausunut selvitetyksi, että Olavi Henrik Ylilammi oli hakenut rakennusluvan Koivurannan tilalle rakennetulle hevostallille ja hän oli verotuksessaan ilmoittanut tallin omaisuudekseen. Olavi Henrik ja Kaisa Helena Ylilammi olivat kiistäneet sen, että Esa Olavi Ylilammi olisi rakentanut taikka rakennuttanut hevostallin.</p>
        <p>Esa Olavi Ylilammi oli näyttänyt, että hän oli osallistunut hevostallin rakentamiseen ja että hän oli saanut osan hevostallin rakennustarvikkeista korvauksena tekemästään työstä hevosvalmentajana ja hevosten hoitajana hevosten omistajalta. Esa Olavi Ylilammi ei kuitenkaan ollut esittänyt selvitystä hevostallin rakentamisessa tekemänsä työn ja sen rakentamiseen sijoittamiensa rakennustarvikkeiden määrästä.</p>
        <p>Hovioikeus on hyväksynyt Olavi Henrik ja Kaisa Helena Ylilammilta Esa Olavi Ylilammin rakentamistyön ja sijoittamien rakennustarvikkeiden vuoksi säästyneiden kustannusten määräksi kihlakunnanoikeuden arvioimat 40.000 markkaa.</p>
        <p>Olavi Henrik ja Kaisa Helena Ylilammin myyjinä ja Kalle Juhani Ylilammin ostajana 5.3.1987 tekemässä tilakaupassa Koivurannan tilalle rakennetun hevostallin ei ollut näytetty korottaneen tilan arvoa.</p>
        <p>Näillä ja kihlakunnanoikeuden muuten lausumilla perusteilla hovioikeus on vapauttanut Kalle Juhani Ylilammin velvollisuudesta suorittaa Esa Olavi Ylilammille korvausta perusteettomasta edusta, joka näin ollen on jäänyt Olavi Henrik ja Kaisa Helena Ylilammin maksettavaksi kihlakunnanoikeuden tuomitsemine korkoineen.</p>
      </div>
    </div>
    <div>
      <h2 id="19890117mhaku0">MUUTOKSENHAKU KORKEIMMASSA OIKEUDESSA</h2>
      <p>Esa Olavi Ylilammi on pyytänyt valituslupaa ja valituksessaan toistanut kanteessa esittämänsä vaatimukset työpalkasta sekä tallin rakentamisen ja vahingon korvaamisesta. Valituslupa on myönnetty 2.5.1989 hevostallin rakentamista koskevan vaatimuksen osalta. Muilta osin valituslupahakemuksen ratkaisu on siirretty valituksen käsittelyn yhteyteen. Olavi Henrik, Kaisa Helena ja Kalle Juhani Ylilammi ovat antaneet heiltä pyydetyn vastauksen.</p>
    </div>
    <div>
      <h2 id="19890117yloa0">KORKEIMMAN OIKEUDEN RATKAISU 10.10.1989</h2>
      <div>
        <h3>Käsittelyratkaisu</h3>
        <p>Valituslupaa ei myönnetä siltä osin kuin Esa Olavi Ylilammi on vaatinut työpalkkaa ja vahingonkorvausta ammatin menettämisestä. Hovioikeuden tuomio jää siis näiltä osin pysyväksi.</p>
      </div>
      <div>
        <h3>Pääasiaratkaisu</h3>
        <p>Perustelu</p>
        <p>Hevostalli on rakennettu 1980 luvun alussa. Esa Olavi Ylilammi on osallistunut sen rakentamiseen hovioikeuden tuomiossa kerrotulla tavalla. Tarkoituksena ei ole ollut, että Esa Olavi Ylilammi lahjoittaisi tämän työ- ja tarvikepanoksensa Koivurannan tilan omistajille Olavi Henrik ja Kaisa Helena Ylilammille, vaan hän on saanut siitä hyvityksen käyttämällä korvauksetta tallia ansiotoiminnassaan. Kun tuo käyttö tilan myynnin johdosta loppui kesäkuussa 1987, Esa Olavi Ylilammi ei vielä ollut saanut hyväkseen täyttä korvausta rakentamispanoksestaan. Korkein oikeus katsoo kuitenkin jääneen näyttämättä, että Esa Olavi Ylilammilla olisi kohtuullisena korvauksena vielä saamatta enemmän kuin 40.000 markkaa.</p>
        <p>Esa Olavi Ylilammi on vaatinut Kalle Juhani Ylilammilta korvausta tallin rakentamisesta Koivurannan tilalle sillä perusteella, että Kalle Juhani Ylilammi tilan ostaessaan oli saanut tallista hyötyä Esa Olavi Ylilammin vahingoksi. Kalle Juhani Ylilammin muun muassa Koivurannan tilasta Olavi Henrik ja Kaisa Helena Ylilammille maksama kauppahinta on kuitenkin käsittänyt korvauksen myös tallirakennuksesta eikä Kalle Juhani Ylilammilla ole oikeudellista velvollisuutta maksaa siitä korvausta Esa Olavi Ylilammille pelkästään sillä perusteella, että Kalle Juhani Ylilammin sekä Olavi Henrik ja Kaisa Helena Ylilammin välinen kauppa on Esa Olavi Ylilammin esittämällä tavalla ollut edullinen Kalle Juhani Ylilammille.</p>
        <p>Tuomiolauselma</p>
        <p>Hovioikeuden tuomion lopputulosta ei muuteta.</p>
        <p>Esa Olavi Ylilammi velvoitetaan korvaamaan Olavi Henrik, Kaisa Helena ja Kalle Juhani Ylilammin yhteiset vastauskulut Korkeimmassa oikeudessa 1.500 markalla 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Jalanko, Portin, Riihe- lä, Roos ja Taipale</p>
        </div>
      </div>
    </div>
  </finlex:content>
</finlex:document>
