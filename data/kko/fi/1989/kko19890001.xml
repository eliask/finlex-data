<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890001</dcterms:identifier>
  <finlex:ecliIdentifier>ECLI:FI:KKO:1989:1</finlex:ecliIdentifier>
  <dcterms:title>KKO:1989:1</dcterms:title>
  <dcterms:description>
    <p>
      <strong>Yksityistie</strong>
    </p>
    <p>
      <strong>Oikeudenkäyntimenettely</strong>
      <span>Tuomion perusteleminen</span>
      <span>Jutun palauttaminen</span>
    </p>
  </dcterms:description>
  <finlex:registerNumber>M88/15</finlex:registerNumber>
  <dcterms:date pvm="19881214">1988-12-14</dcterms:date>
  <finlex:fileCopyNumber>11</finlex:fileCopyNumber>
  <dcterms:issued pvm="19890105">1989-01-05</dcterms:issued>
  <dcterms:abstract>
    <p>A oli yksityistietoimituksessa esittänyt eritellyt korvausvaatimukset maan luovutuksesta sekä vahingosta ja haitasta, joka muutoin aiheutui hänen kiinteistölleen yksityistien rakentamisesta. Toimitusmiehet ja maaoikeus määräsivät antamatta lausuntoa kustakin korvausvaatimuksesta erikseen A:lle kokonaiskorvauksen, joka oli vähemmän kuin mitä A oli kaikkiaan vaatinut. Tällainen päätös ei täyttänyt oikeudenkäymiskaaren määräyksiä ratkaisujen perustelemisesta. Asia palautettiin toimitusmiehille.</p>
  </dcterms:abstract>
  <p>OK 24 luku 3 §</p>
  <dcterms:tableOfContents>
    <a href="19890001aloa0">ASIAN AIKAISEMPI KÄSITTELY</a>
    <a href="19890001mhaku0">MUUTOKSENHAKU KORKEIMMASSA OIKEUDESSA</a>
    <a href="19890001yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19890001.kko">
    <div>
      <h2 id="19890001aloa0">ASIAN AIKAISEMPI KÄSITTELY</h2>
      <div>
        <h3>Toimitus</h3>
        <p>Huittisista olevien Lauri ja Marja-Leena Vigrenin hakemuksesta vireille tulleen toimituksen tarkoituksena oli perustaa tarvittava tieoikeus tieyhteyden saamiseksi Naarassaareen Koiviston yksityistien kautta. Rauno Mäntynen on Karhiniemen kylässä sijaitsevien tilojen Rannikko RN:o 7:52 ja Suomaa RN:o 7:53 omistajana vastustanut tieoikeuden perustamista, koska tieyhteyden ja sen vaatiman Suojoen yli johtavan sillan rakentaminen tulisi häiritsemään hänen huvilatonttinsa käyttämistä. Mikäli tieoikeus kuitenkin perustetaan, Mäntynen on mainittujen tilojen osalta vaatinut korvausta tiealueeksi menevästä 500 neliömetrin maa-alueesta 100 markan mukaan neliömetriltä 50.000 markkaa, puista ja pensaista sekä siltapenkereen rakentamiseen liittyvistä haitoista ynnä muista sellaisista 60.000 markkaa sekä liikenteen aiheuttamasta haitasta 80.000 markkaa.</p>
        <p>Kuultuaan toimitukseen saapuville tulleita asianosaisia toimitusmiehet ovat perustaneet tieyksikkölaskelmassa mainituille tiloille toimitusasiakirjoista ja -kartasta tarkemmin ilmenevän tieoikeuden Naarassaareen ja Mäntysen omistamien Rannikon ja Suomaan tilojen alueille. Perustetusta tieoikeudesta sekä tien rakentamisesta johtuvista haitoista ja vahingoista suoritettavien korvausten osalta toimitusmiehet ovat muun muassa päättäneet, että tieosakkaiden oli suoritettava Mäntyselle tiehankkeen Rannikon ja Suomaan tiloille aiheuttavista menetyksistä, haitoista ja vahingoista yhteensä 30.000 markkaa. Tähän määrään sisältyi korvaus tiealueeksi otettavasta alueesta, tilalta tiehankkeen (sillan penkereineen) takia poistettavasta kasvillisuudesta, tilan alueella mahdollisesti suoritettavista mukautumistoimenpiteistä ("sisääntuloliittymän" rakentaminen uuteen paikkaan + suojaistutukset siltapenkereen viereen), tilan arvon alentumisesta sekä tiehankkeen tilalle mahdollisesti aiheuttavista muista vahingoista tai haitoista. Korvaukset oli suoritettava viimeistään 1.5.1987 ja ylimenevältä ajalta oli suoritettava 6 prosentin vuotuinen korko.</p>
        <p>Lisäksi toimituksen yhteydessä on perustettu uutta tietä varten tiekunta, joka on päättänyt ottaa tien nimeksi "Naarassaaren yksityistie".</p>
      </div>
      <div>
        <h3>Etelä-Suomen maaoikeuden päätös 29.10.1987</h3>
        <p>Mäntynen on maaoikeudessa vaatinut myönnetyn tieoikeuden kumoamista Rannikon ja Suomaan tilan osalta sekä, ellei näin tapahdu, korvaukseksi tiealueeksi käytettävästä alueesta 50.000 markkaa, lisääntyvän liikenteen aiheuttamasta tilojen arvon alentumisesta 80.000 markkaa ja hänen tonttinsa ulkonäölle aiheutuvasta vahingosta, puiden ja pensaiden poistamisesta ja uuden pihatien tekemisestä yhteensä 60.000 markkaa. Maaoikeus, joka on kuullut asiassa Naarassaaren yksityistien hoitokunnan jäsentä Lauri Vigreniä ja toimitusinsinööriä sekä suorittanut katselmuksen, on katsonut, että silta Naarassaareen ja siten kysymyksessä oleva tieoikeus oli tärkeä saaressa olevien kiinteistöjen tarkoituksenmukaista käyttöä varten ja ettei tiestä aiheutunut huomattavaa haittaa Rannikon ja Suomaan tiloille. Toimitusmiesten lausumilla perusteilla maaoikeus on lisäksi katsonut, ettei ollut syytä toimitusmiesten määräämien korvausten korottamiseen mainittujen tilojen osalta. Näillä perusteilla ja yksityisistä teistä annetun lain 7, 8 ja 33 §:n nojalla maaoikeus on hylännyt Mäntysen valituksen.</p>
      </div>
    </div>
    <div>
      <h2 id="19890001mhaku0">MUUTOKSENHAKU KORKEIMMASSA OIKEUDESSA</h2>
      <p>Mäntyselle on myönnetty valituslupa 7.4.1988. Hän on uudistanut maaoikeudessa esittämänsä edellä selostetut vaatimuksensa. Hän on katsonut, että maaoikeus, hylättyään hänen valituksensa tieoikeuden perustamisesta hänen tiloilleen, ei ollut käsitellyt hänen korvausvaatimuksiaan yksityiskohtaisesti, vaikka hänellä oli oikeus saada jokaiseen vaatimukseensa selvä markkamääräinen ratkaisu.</p>
      <p>Naarassaaren yksityistien tiekunta on antanut siltä pyydetyn vastauksen.</p>
      <p>Mäntynen on 5.9.1988 toimittanut Korkeimpaan oikeuteen vastaukseksi tiekunnan vastaukseen tarkoitetun kirjoituksen.</p>
    </div>
    <div>
      <h2 id="19890001yloa0">KORKEIMMAN OIKEUDEN RATKAISU</h2>
      <div>
        <h3>Käsittelyratkaisu</h3>
        <p>Mäntysen vastaukseksi Naarassaaren tiekunnan vastaukseen tarkoitettu kirjoitus jätetään huomioon ottamatta, koska Mäntyseltä ei ole vastausta pyydetty.</p>
      </div>
      <div>
        <h3>Perustelut</h3>
        <p>Korkein oikeus hyväksyy maaoikeuden perustelut siltä osin kuin perustettu tieoikeus on tullut rasittamaan Rannikon ja Suomaan tilaa.</p>
        <p>Toimitusmiehet ovat määränneet Mäntyselle suoritettavaksi 30.000 markan kokonaiskorvauksen, johon on sisältynyt korvaus toimitusmiesten luettelemista eri laatuisista menetyksistä, haitoista ja vahingoista, antamatta lausuntoa Mäntysen esittämän kunkin korvausvaatimuksen osalta erikseen. Mäntysen haettua muutosta maaoikeudessa myös korvausten osalta maaoikeuden olisi oikeudenkäymiskaaren 24 luvun 3 §:ssä lausuttu tuomioistuimen ratkaisujen perustelemista koskeva yleinen periaate huomioon ottaen pitänyt joko ratkaista asia antamalla Mäntysen siellä tekemään kuhunkin korvausvaatimukseen erikseen perusteltu ratkaisu tai palauttaa asia toimitusmiehille sanotunlaisen ratkaisun tekemistä varten.</p>
      </div>
      <div>
        <h3>Päätöslauselma</h3>
        <p>Tieoikeuden perustamisen osalta maaoikeuden päätös jää voimaan.</p>
        <p>Maaoikeuden ja toimitusmiesten päätökset kumotaan Mäntyselle suoritettavaksi määrättyjen korvausten osalta ja asia palautetaan tältä osalta toimitusmiehille, joiden tulee ilmoituksetta ottaa asia palautetulta osalta uudelleen käsiteltäväksi ja huomioon ottaen palauttamisen syy siinä laillisesti menetellä.</p>
        <div>
          <p>Ratkaisuun osallistuneet: oikeusneuvokset Ådahl, Mörä, Roos, Rintala ja Huopaniemi</p>
        </div>
      </div>
    </div>
  </finlex:content>
</finlex:document>
