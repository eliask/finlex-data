<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890096</dcterms:identifier>
  <finlex:ecliIdentifier>ECLI:FI:KKO:1989:96</finlex:ecliIdentifier>
  <dcterms:title>KKO:1989:96</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen lakkaaminen</span>
    </p>
  </dcterms:description>
  <finlex:registerNumber>S88/1129</finlex:registerNumber>
  <dcterms:date pvm="19890221">1989-02-21</dcterms:date>
  <finlex:fileCopyNumber>2370</finlex:fileCopyNumber>
  <dcterms:issued pvm="19890912">1989-09-12</dcterms:issued>
  <dcterms:abstract>
    <p>A oli ollut erään osuuskunnan auto-osaston tulosvastuullisena päällikkönä noin 7 kuukautta. Osaston tulos tuolta ajalta ei ollut niin huono, että se olisi oikeuttanut A:n työsopimuksen irtisanomiseen. Ottaen huomioon A:n johtavan aseman ja tulosvastuun osuuskunnalla oli kuitenkin ollut erityisen painava syy irtisanoa työsopimus, kun A:n suhteet alaisiin ja autojen toimittajiin olivat huonontuneet niin, että osaston toiminta oli häiriintynyt ja tulosennuste heikentynyt.</p>
  </dcterms:abstract>
  <p>TSL 37 § 2 mom</p>
  <dcterms:tableOfContents>
    <a href="19890096aloa0">ASIAN KÄSITTELY ALEMMISSA OIKEUKSISSA</a>
    <a href="19890096mhaku0">MUUTOKSENHAKU KORKEIMMASSA OIKEUDESSA</a>
    <a href="19890096yloa0">KORKEIMMAN OIKEUDEN RATKAISU 12.9.1989</a>
  </dcterms:tableOfContents>
  <finlex:content id="s19890096.kko">
    <div>
      <h2 id="19890096aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Mikkelin raastuvanoikeudessa</h3>
        <p>Kari Jukka Kiiski on Osuuskauppa Suur-Savolle 12.11.1985 tiedoksi toimitetun haasteen nojalla lausunut, että hän oli työsopimuslain 1 §:n mukaisen toistaiseksi voimassa olleen ylemmän toimihenkilön tointa koskevan, 22.10.1984 tehdyn työsopimuksen perusteella ollut osuuskunnan palveluksessa auto-osaston osastopäällikkönä 22.10.1984 alkaen, aluksi 11.000 markan ja 1.4.1985 lukien 11.440 markan kuukausipalkalla. Lisäksi hänellä oli ollut luontaisetuna auton ja puhelimen käyttöoikeus.</p>
        <p>Osuuskunta oli 3.6.1985 irtisanonut Kiisken työsopimuksen päättyväksi 4.7.1985 "työntekijästä johtuen". Irtisanomisen jälkeen hän oli ollut vuosilomalla 17.-30.6.1985 ja muun osan irtisanomisajasta vapautettuna työstä. Palkan irtisanomisajalta osuuskunta oli maksanut työsuhteen päätyttyä, mutta lomaltapaluuraha oli maksettu vasta 28.5.1986.</p>
        <p>Osuuskunnalla ei ollut ollut työsopimuslain edellyttämää erityisen painavaa syytä irtisanomiseen. Kiiski olikin jo 3.6.1985 ilmoittanut osuuskunnalle, ettei hän hyväksynyt irtisanomista. Sen vuoksi Kiiski on vaatinut, että osuuskunta velvoitettaisiin suorittamaan hänelle korvauksena työsopimuksen laittomasta irtisanomisesta ja työsopimuslain vastaisesta menettelystä 20 kuukauden palkkaa luontaisetuineen vastaava määrä sekä odotusajan palkkaa, molemmat korkoineen.</p>
        <p>Maksuttoman oikeudenkäynnin saaneen Kiisken oikeudenkäyntiavustajaksi määrätty asianajaja Pekka Anttila on pyytänyt, että hänelle valtion varoista kuluina korvattaisiin, paitsi muuta, jutussa todistajina kuultujen ekonomi Pentti Kaarlo Honkavaaran ja toimitusjohtaja Pekka Salosen laatimista, asian selvittämisen kannalta tarpeellisista lausunnoista suorittamansa korvaukset yhteensä 6.600 markkaa.</p>
      </div>
      <div>
        <h3>Osuuskunnan vastaus</h3>
        <p>Osuuskunta on vastustanut kannetta ja vaatinut korvausta oikeudenkäyntikuluistaan korkoineen sekä lausunut, että sillä oli ollut työsopimuslaissa tarkoitettu erityisen painava syy Kiisken työsopimuksen irtisanomiseen. Kiiski oli epäonnistunut kaikilta osin auto-osaston tulosvastuullisen toimen hoitamisessa niin, että hänen toimiaikanaan vaihtoautovarasto oli lähes kaksinkertaistunut ja uusien autojen myynti oli heikentynyt. Kiiskeltä oli siten puuttunut kyky selviytyä toimisopimuksen mukaan hänelle kuuluvista tehtävistä.</p>
      </div>
      <div>
        <h3>Raastuvanoikeuden päätös 9.3.1987</h3>
        <p>Raastuvanoikeus on lausunut selvitetyksi, että Kiisken työskenneltyä 22.10.1984 allekirjoitetun ylemmän toimihenkilön tointa koskevan työsuhteisen toimisopimuksen nojalla osuuskunnan palveluksessa Mikkelissä auto-osaston osastopäällikkönä 11.000 markan kuukausipalkasta auton ja puhelimen käyttöoikeuksineen, osuuskunta oli 31.5.1985 allekirjoitetulla ja 3.6.1985 Kiiskelle tiedoksi annetulla irtisanomisilmoituksella työntekijästä johtuvasta syystä irtisanonut hänen työsopimuksensa päättymään 4.7.1985. Kiiski oli irtisanomisaikana ollut 17.-30.6.1985 aikaisemmin määrätyllä vuosilomalla ja muun osan irtisanomisajasta vapautettuna työstä saaden kuitenkin koko ajalta täyden palkan. Kirjeellään 3.6.1985 Kiiski oli tehnyt osuuskunnalle työsopimuksen irtisanomismenettelystä annetun lain 10 §:ssä tarkoitetun ilmoituksen tyytymättömyydestään irtisanomiseen.</p>
        <p>Toimisopimuksen ja siihen liittyvän toimenkuvauksen mukaan Kiisken pääasiallisena tehtävänä ja toimen tarkoituksena oli ollut osuuskunnan johtoryhmään kuuluvana tulosvastuullisena osastopäällikkönä vastata autokaupan toiminnasta ja sen tuloksesta sekä toiminnan kehittämisestä ja autokaupan markkinoinnin suunnittelusta ja tehokkaasta budjetin mukaisesta toteutumisesta Mikkelin ja Savonlinnan toimipisteissä. Hänen tehtäväkenttänsä vastuualueet olivat käsittäneet muun ohessa vastuun auto-osaston markkinointiohjelmasta ja markkinoinnin tehokkuudesta, kilpailukykyisyyden varmistamisesta, auto-osaston budjetin mukaisesta toiminnan tuloksesta jatkuvan toiminnan turvaamiseksi sekä toiminta- ja tulossuunnittelusta ja toiminnan kehittämisestä kannattavuuden varmistamiseksi.</p>
        <p>Kiisken työsuhteen alkaessa osuuskunnalla oli ollut Suomen Koneliike Helkama Oy:n maahantuomien Skoda- ja Mitsubishimerkkisten autojen ja Suomen General Motors Oy:n maahantuomien Opel-merkkisten autojen myyntiä koskevat edustussopimukset. Ensiksi mainittu edustussopimus oli keväällä 1985 maahantuojan toimesta osuuskunnan saavuttamien huonojen myyntitulosten vuoksi irtisanottu. Suomen General Motors Oy oli osuuskunnalle lähettämällään kirjeellä 17.5.1985 julkituonut huolestumisensa siitä, että osuuskunnan suorittama GM-autojen myynti oli etenkin viimeisten kahdeksan kuukauden aikana heikentynyt ja että osuuskunnan auto-osastolla oli todettu ilmenevän selvää epäluottamusta Kiisken ja automyyjien välillä, sekä näiden seikkojen vuoksi esittänyt neuvottelun pitämistä 28.5.1985 tilanteen korjaamiseksi ja Opel-myynnin menestyksekkääksi hoitamiseksi.</p>
        <p>Kiisken työsuhteen aikana auto-osaston vaihtoautovarasto oli kasvanut lähes kaksinkertaiseksi, mihin ainakin osittain oli ollut syynä Kiisken käyttöönottama aikaisemmasta käytännöstä poikennut vaihtoautojen hinnoittelutapa. Suomen Koneliike Helkama Oy:n ja Suomen General Motors Oy:n kannanotot uusien autojen myyntituloksista osoittivat, että myös uusien autojen myynti oli heikentynyt.</p>
        <p>Vielä raastuvanoikeus on katsonut selvitetyksi, että Kiiski oli eräissä tilaisuuksissa esiintynyt alkoholia nauttineena osuuskunnan johtoryhmään kuuluvalle henkilölle sopimattomalla tavalla niin, että Kiiskellä ja osuuskunnan toimitusjohtajalla oli ollut Kiisken alkoholinkäyttöä koskeva vakava keskustelu.</p>
        <p>Lomaltapaluurahan maksamatta jättämiseen perustuvan odotusajan palkkaa koskevan Kiisken vaatimuksen osalta raastuvanoikeus on katsonut, että Kiisken oikeutta lomaltapaluurahaan ei voitu pitää selvänä ja riidattomana, koska Kiiski ei tosiasiassa ollut 30.6.1985 päättyneen vuosilomansa jälkeen palannut työhön. Tätä koskevan vaatimuksen Kiiski oli esittänyt osuuskunnalle vasta oikeudenkäynnin aikana 26.5.1986 pidetyssä istunnossa.</p>
        <p>Tämän vuoksi ja koska osuuskunnalla erityisesti huomioon ottaen Kiisken aseman tulosvastuullisena osastopäällikkönä oli katsottava olleen erityisen painava syy Kiisken työsopimuksen irtisanomiseen ja kun Kiiskellä työsopimuslain 22 §:n 5 momentin säännöksen mukaan ei ollut oikeutta saada odotusajan palkkaa, raastuvanoikeus on hylännyt kanteen selvittämättömänä ja perusteettomana.</p>
        <p>Asian näin päättyessä raastuvanoikeus on velvoittanut Kiisken korvaamaan osuuskunnan oikeudenkäyntikulut 19.000 markalla 16 prosentin korkoineen 9.3.1987 lukien.</p>
        <p>Anttilan vaatimuksen saada maksuttomasta oikeudenkäynnistä annetun lain nojalla korvausta siitä 6.600 markan määrästä, jonka hän oli maksanut Honkavaaran ja Salosen lausunnoista, raastuvanoikeus on hylännyt lakiin perustumattomana.</p>
      </div>
      <div>
        <h3>Itä-Suomen hovioikeuden tuomio 25.8.1988</h3>
        <p>Hovioikeus, jonka tutkittavaksi Kiiski ja Anttila olivat saattaneet jutun, on lausunut selvitetyksi, että osuuskunnan auto-osaston toiminta oli Kiisken tullessa osuuskunnan palvelukseen jo pitempään ollut kannattamatonta. Vuonna 1984 auto-osaston tappio oli ollut 1,8 miljoonaa markkaa.</p>
        <p>Suomen Koneliike Helkama Oy oli keväällä 1985 irtisanonut Skoda- ja Mitsubishi-merkkisten autojen myyntiä koskevan piiriedustussopimuksen ilmoituksensa mukaan osuuskunnan saavuttamien huonojen myyntitulosten vuoksi. Jutussa ei ollut selvitetty, oliko Suomen Koneliike Helkama Oy:n menettely ollut sen ilmoittamasta syystä perusteltua, eikä sitä, olivatko yhtiön menettelyn syynä olleet sellaiset myyntitulokset, joista Kiiski oli ollut jo vastuussa.</p>
        <p>Suomen General Motors Oy:n kirjeessään 17.5.1985 toteama osuuskunnan auto-osaston myyntitehon ja taloudellisen tilan heikentyminen etenkin viimeisten kahdeksan kuukauden aikana oli ollut sen mukaan, mitä jutussa oli käynyt selville, perusteetonta ja osaksi aiheutunut yhtiölle toimitetuista vaihtoautovaraston arvoa koskevista harhauttavista tiedoista.</p>
        <p>Autoalan Keskusliitto r.y.:n julkaisemien tilastotietojen mukaan henkilöautojen vaihtoautovarastot olivat maaliskuussa 1985 olleet edelliseen vuoteen verrattuna kappaleluvultaan lähes 23 prosenttia ja raha-arvoltaan yli 44 prosenttia suuremmat. Kiisken käytettyjen autojen kaupassa noudattama hinnoittelutapa oli ollut käytännössä yleinen ja ainakin eräiden autoalan järjestöjen suosittelema. Käytettyjen autojen kauppa oli myös tuottanut tulosta.</p>
        <p>Sen mukaan, mitä asiassa oli käynyt ilmi, Kiisken aikana osuuskunnan auto-osaston toiminnan tervehdyttämiseksi ja kannattavuuden parantamiseksi suoritetut toimenpiteet olivat olleet oikeaan osuneita.</p>
        <p>Jutussa ei ollut myöskään näytetty sellaista Kiisken henkilöstä tai käyttäytymisestä johtuvaa syytä, jota olisi pidettävä riittävän painavana perusteena irtisanomiselle.</p>
        <p>Sen vuoksi hovioikeus on katsonut, ettei Kiisken irtisanomiseen ollut ollut työsopimuslain vaatimaa erityisen painavaa syytä.</p>
        <p>Kiisken palkka luontaisetuineen oli ollut 12.465 markkaa kuukaudessa. Kiiskellä oli työsuhteen päättyessä ollut oikeus lomaltapaluurahaan. Osuuskunta oli sen kuitenkin maksanut vasta 28.5.1986. Työsuhteesta johtuvien saatavien suoritus oli siten työsopimuslain 22 §:n 5 momentissa tarkoitetulla tavalla viivästynyt ja Kiiskellä oli oikeus saada odotusajan palkkaa kuudelta päivältä 457,60 markan päiväpalkan mukaan laskien yhteensä 2.745,60 markkaa.</p>
        <p>Mitä sitten Anttilan valitukseen tuli, niin hovioikeus on katsonut, että Honkavaara ja Salonen olivat laatineet oikeudenkäyntiaineiston perusteella kirjalliset muistiot lausuntoineen riidan kohteena olevasta asiasta. Lausuntojen sisällön he olivat kumpikin kohdaltaan raastuvanoikeudessa maksuttoman oikeudenkäynnin saaneen Kiisken nimeäminä todistajina kuultuina toistaneet. Honkavaaran laatimat kaksi lausuntoa oli otettu raastuvanoikeuden pöytäkirjan liitteiksi. Sen sijaan Salosen muistio oli kirjallisena todistajanlausuntona jätetty ottamatta pöytäkirjaan. Honkavaara ja Salonen olivat pyytäneet raastuvanoikeudessa, paitsi päivärahaa, todistajanpalkkiota, Honkavaara korvaukseksi lausunnon laatimisesta aiheutuneesta ajanhukasta 4.000 ja Salonen korvausta ansionmenetyksestä 120 markkaa. Raastuvanoikeus oli 26.5.1986 julistamallaan päätöksellä, hyläten Honkavaaran palkkiovaatimuksen enemmälti, määrännyt valtion varoista maksettavaksi todistajanpalkkioksi Honkavaaralle päivärahan lisäksi korvauksena ansionmenetyksestä 120 markkaa ja 12.1.1987 julistamallaan päätöksellä määrännyt valtion varoista maksettavaksi todistajanpalkkioksi Saloselle päivärahan ohella korvauksena ansionmenetyksestä niin ikään 120 markkaa. Honkavaara ja Salonen olivat tyytyneet raastuvanoikeuden päätöksiin.</p>
        <p>Anttila oli kuitenkin ilmoittanut maksaneensa mainituista lausunnoista Honkavaaralle 26.5.1986 pidetyn istunnon jälkeen 4.000 markkaa sekä Honkavaaralle ja Saloselle 8.-12.1.1987 yhteensä 2.600 markkaa ja katsonut näiden maksujen olevan hänelle avustajantehtävästään aiheutuneita kuluja.</p>
        <p>Maksuttomasta oikeudenkäynnistä annetun lain 8 §:n 1 momentin mukaan Honkavaara ja Salonen olivat oikeutettuja saamaan kohtuullisen korvauksen kustannuksistaan ja taloudellisesta menetyksestään valtion varoista sen mukaan kuin tuomioistuimessa kuullulle todistajalle valtion varoista maksettavista todistelukustannuksista oli säädetty. Honkavaaran ja Salosen olisi siten tullut esittää todistajanpalkkiovaatimuksensa raastuvanoikeudelle ja, elleivät he tyytyneet sen päätökseen, hakea siihen palkkion määrän osalta muutosta saamansa valitusosoituksen mukaisesti hovioikeudelta. Näin ollen Honkavaaran ja Salosen palkkiovaatimukset Anttilalle esitettyinä olivat perusteettomia eikä Anttilalla ollut oikeutta saada suorituksistaan korvausta valtiolta.</p>
        <p>Kerrotuilla perusteilla hovioikeus on muuttanut raastuvanoikeuden päätöstä siten, että osuuskunta työsopimuksen irtisanomismenettelystä annetun lain 19 §:n 1 momentin ja 20 §:n nojalla on velvoitettu suorittamaan Kiiskelle korvaukseksi työsopimuksen perusteettomasta irtisanomisesta kuuden kuukauden palkkaa vastaavat 74.790 markkaa ja odotusajan palkkaa 2.745 markkaa 60 penniä, molemmat erät 16 prosentin korkoineen 12.11.1985 lukien ja että Kiiski on vapautettu korvaamasta osuuskunnan oikeudenkäyntikuluja. Lisäksi hovioikeus on velvoittanut osuuskunnan korvaamaan valtiolle sen varoista maksuttomasta oikeudenkäynnistä annetun lain nojalla raastuvanoikeudessa Kiisken oikeudenkäyntiavustajalle maksetut 19.320,25 markkaa ja todistajille maksetut 494 markkaa sekä hovioikeuden avustajalle maksettavaksi määräämän 700 markan palkkion.</p>
        <p>Anttilan valituksen kulujen korvaamisesta hovioikeus on hylännyt.</p>
      </div>
    </div>
    <div>
      <h2 id="19890096mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 11.11.1988. Kiiski ja virallinen syyttäjä ovat antaneet heiltä pyydetyn vastauksen.</p>
      <p>Osuuskunta on vaatinut hovioikeuden tuomion kumoamista ja Kiisken kanteen hylkäämistä. Lisäksi osuuskunta on vaatinut oikeudenkäyntikulujensa korvaamista. Anttila puolestaan on vaatinut hovioikeuden tuomion muuttamista siten, että hänelle valtion varoista korvataan hänen Honkavaaran ja Salosen laatimista, asian selvittämisen kannalta tarpeellisista lausunnoista suorittamansa korvaukset yhteensä 6.600 markkaa ja hovioikeuden tuomion lunastuksesta 442 markkaa 20 penniä.</p>
    </div>
    <div>
      <h2 id="19890096yloa0">KORKEIMMAN OIKEUDEN RATKAISU 12.9.1989</h2>
      <div>
        <h3>Pääasiaratkaisu</h3>
        <p>Perustelut</p>
        <p>Osuuskunnan auto-osaston toiminta on vuonna 1984 tuottanut noin 1,8 miljoonan markan tappion. Kiiski on 22.10.1984 työsopimuksella otettu auto-osaston tulosvastuulliseksi päälliköksi tehtävänään ensi sijassa saattaa osaston toiminta tuottavaksi. Kiiski sai kuitenkin toimia osuuskunnassa vain noin seitsemän kuukautta. Tuona aikana uusien autojen myynti kääntyi nousuun ja vaihtoautojen varasto ainakin aluksi pääoma-arvoltaan laskuun. Vaihtoautojen lukumäärä on kuitenkin Kiisken toiminta-aikana lisääntynyt huomattavasti, mutta vaihtoautovaraston lisääntyminen on vuosina 1983 ja 1984 ollut ominainen koko autoalalle. Se, että osuuskunnan myymien Opel-merkkisten autojen myyntiosuus Kiisken toiminta-aikana osuuskunnan auto-osaston myyntipiirissä on laskenut alle koko maan keskiarvon, ei myöskään Kiisken lyhyeksi jääneenä toiminta-aikana osoita sellaista kyvyttömyyttä auto-osaston johtajan toimeen, että osuuskunnalla yksistään tuon suhteellisen kehityksen perusteella jo kesäkuussa 1985 olisi ollut erityisen painava syy Kiisken työsopimuksen lopettamiseen. Tällaista syytä ei ole muutenkaan ilmennyt auto-osaston myynti- tai ostotoiminnan tuloksesta Kiisken toiminta-aikana.</p>
        <p>Sitä vastoin jutussa esitetty selvitys osoittaa, että Kiiski ei ole kyennyt hoitamaan sen paremmin henkilösuhteita alaisiinsa kuin liikesuhteita autojen toimittajiin niin, että auto-osaston tuleva toiminta olisi ollut turvattu. Nuo suhteet ovat päin vastoin sinä aikana, jona Kiiski on ollut auto-osaston päällikkö, huonontuneet niin, että toinen osuuskunnan kahdesta autojen toimittajasta on irtisanonut toimitussopimuksen ja osaston toiminta on muutenkin häiriintynyt ja tulosennuste heikentynyt siinä määrin, että on ollut perusteltua syytä uskoa autoosaston toimintaedellytysten Kiisken johdolla edelleen heikkenevän tai jopa loppuvan ja toiminnan jatkuvuudelle välttämättömän parannuksen siten olevan saavutettavissa vain vaihtamalla Kiiski toiseen johtohenkilöön. Näin ollen osuuskunnalla Kiisken johtavan aseman ja tulosvastuun huomioon ottaen on ollut jo 3.6.1985 erityisen painava syy irtisanoa Kiisken työsopimus.</p>
        <p>Kiiski on hävinnyt jutun raastuvanoikeudessa voittaen sen sitten hovioikeudessa. Oikeudenkäymiskaaren 21 luvun 4 §:n 1 momentin ensimmäisestä virkkeestä, sellaisena kuin se oli 13.3.1964 annetussa laissa, ilmenevän periaatteen mukaan kulut on tällöin kuitattava. Hovioikeuden ei siten olisi tullut velvoittaa osuuskuntaa korvaamaan valtiolle sen varoista Anttilalle ja Kiisken kuulustuttamille todistajille maksettuja kulujen korvausta ja palkkioita.</p>
        <p>Tuomiolauselma</p>
        <p>Hovioikeuden tuomiota muutetaan siten, että Kiisken työsopimuksen laittomaan irtisanomiseen perustuva vaatimus hylätään ja osuuskunta vapautetaan maksamasta Kiiskelle hovioikeuden perusteettomasta irtisanomisesta tuomitsemia 74.790 markkaa. Odotusajan palkkaa koskevalta osalta hovioikeuden tuomio jää pysyväksi. Osuuskunta vapautetaan myös velvollisuudesta korvata valtiolle sen varoista Anttilalle ja Kiisken kuulustuttamille todistajille maksettuja kulujen korvausta ja palkkioita yhteensä 20.514 markkaa 25 penniä.</p>
        <p>Kiiski velvoitetaan korvaamaan osuuskunnan oikeudenkäyntikulut Korkeimmassa oikeudessa 1.500 markalla.</p>
        <p>Maksuttomasta oikeudenkäynnistä annetun lain nojalla maksetaan valtion varoista Anttilalle palkkioksi Kiisken avustamisesta täällä 1.000 markkaa, mikä määrä jää valtion vahingoksi.</p>
        <p>Anttilan korvausvaatimus</p>
        <p>Anttila on jutussa tilannut Honkavaaralta jutun oikeudenkäyntiaineistoon ja tilastoaineistoon sekä Saloselta jutun oikeudenkäyntiaineistoon perustuvat kirjalliset muistiot lausuntoineen. Raastuvanoikeus on ottanut Honkavaaran laatimat kaksi lausuntoa pöytäkirjan liitteiksi. Sen sijaan Salosen muistio on kirjallisena todistajanlausuntona jätetty ottamatta pöytäkirjaan. Anttila on näyttänyt maksaneensa Honkavaaralle 30.7.1986 4.000 markkaa ja 8.9.1988 vielä 600 markkaa. Anttila on lausuntojen tilaajana ensisijaisesti vastuussa Honkavaaralle ja Saloselle lausuntojen johdosta aiheutuneista kustannuksista. Kun nuo Honkavaaran laatimat lausunnot eivät ilmeisesti ole olleet tarpeettomia Kiisken edun valvomisen kannalta, ne ovat maksuttomasta oikeudenkäynnistä annetun lain 15 §:n 1 momentissa tarkoitettu tarpeellinen kuluerä, josta Anttilalla on oikeus saada korvaus valtion varoista. Tämän vuoksi Korkein oikeus, muuttaen tältä osin hovioikeuden tuomiota, määrää valtion varoista maksettavaksi Anttilalle tarpeellisten kulujen korvauksena hänelle raastuvanoikeudessa tuomitun määrän lisäksi 4.600 markkaa. Anttilan vaatimus saada 442,20 markan korvaus hovioikeuden tuomion lunastuksesta postikuluineen hylätään selvittämättömänä.</p>
        <div>
          <p>Ratkaisuun osallistuneet: oikeusneuvokset Jalanko (eri mieltä), Portin, Ketola, Roos (eri mieltä) ja Taipale</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Roos: Pääasian osalta olen samaa mieltä kuin Korkeimman oikeuden enemmistö.</p>
        <p>Anttilan korvausvaatimuksen osalta totean, että raastuvanoikeuden hylättyä lakiin perustumattomana Honkavaaran vaatimuksen saada maksuttomasta oikeudenkäynnistä annetun lain nojalla valtion varoista 4.000 markan korvaus todistelua varten antamansa kirjallisen lausunnon laatimisesta, Anttila on Kiisken oikeudenkäyntiasiamiehenä maksanut Honkavaaralle tuon korvauksen ja lisäksi 2.600 markan korvauksen Salosen ja Honkavaaran myös todistelua varten laatimista muistiosta ja lausunnosta. Siten Anttilalla on oikeus omasta puolestaan vaatia näin aiheutuneiden kulujen korvaamista eikä hovioikeuden olisi pitänyt hylätä vaatimusta Honkavaaran ja Salosen puolesta esitettynä.</p>
        <p>Anttilalla on maksuttomasta oikeudenkäynnistä annetun lain 15 §:n 1 momentin nojalla oikeus saada valtion varoista korvaus kysymyksessä olevista yhteensä 6.600 markan kuluistaan, elleivät Salosen ja Honkavaaran kirjalliset esitykset ole olleet Kiisken edun valvomisen kannalta ilmeisesti tarpeettomia. Salosen muistiota ei ole otettu raastuvanoikeuden pöytäkirjaan, koska raastuvanoikeus on pitänyt sitä kirjallisena todistajankertomuksena. Salosen muistio on siten ollut oikeudenkäymiskaaren 17 luvun 11 §:n 1 momentin nojalla oikeudenkäynnissä kielletty eikä siitä näin ollen voida valtion varoista maksaa korvausta tarpeellisena asianajokuluna. Honkavaaran kirjalliset esitykset perustuvat raastuvanoikeuden pöytäkirjan sisältöön ja käsittävät sen perusteella tehtyjä johtopäätöksiä. Nuo autokauppaa koskevat johtopäätökset eivät ole olleet sellaisia, ettei Anttila oikeudenkäyntiasiamiehenä ja raastuvanoikeus olisi voinut tehdä niitä myös ilman Honkavaaran kirjallista esitystä. Honkavaara olisi myös voinut esittää ne suullisesti todistajankertomuksessaan. Näin ollen esitykset ovat olleet ilmeisesti tarpeettomia Kiisken edun valvomisen kannalta eikä Anttilalla ole oikeutta saada valtion varoista korvausta niistä. Anttilan vaatimuksen saada 442,20 markan korvaus hovioikeuden tuomion lunastuksesta postikuluineen hylkään selvittämättömänä.</p>
        <p>Oikeusneuvos Jalanko: Olen samaa mieltä kuin oikeusneuvos Roos.</p>
      </div>
    </div>
  </finlex:content>
</finlex:document>
