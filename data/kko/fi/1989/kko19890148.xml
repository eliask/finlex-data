<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890148</dcterms:identifier>
  <finlex:ecliIdentifier>ECLI:FI:KKO:1989:148</finlex:ecliIdentifier>
  <dcterms:title>KKO:1989:148</dcterms:title>
  <dcterms:description>
    <p>
      <strong>Oikeuspaikka</strong>
      <span>Kiinteistöasiain oikeuspaikka</span>
    </p>
  </dcterms:description>
  <finlex:registerNumber>S89/154</finlex:registerNumber>
  <dcterms:date pvm="19890829">1989-08-29</dcterms:date>
  <finlex:fileCopyNumber>3383</finlex:fileCopyNumber>
  <dcterms:issued pvm="19891212">1989-12-12</dcterms:issued>
  <dcterms:abstract>
    <p>A:lta, joka oli myynyt rivitalohuoneiston hallintaan oikeuttavat asunto-osakkeet, vaadittiin korvausta sillä perusteella, että hän oli kaupanteon jälkeen mutta ennen huoneiston hallinnan luovutusta poistanut huoneistoon liittyvältä piha-alueelta huoneistoon kuuluvia pensaita ja istutuksia ja tällöin myös turmellut pihanurmikkoa. A:n kotipaikan tuomioistuin oli toimivaltainen tutkimaan kanteen.</p>
  </dcterms:abstract>
  <p>OK 10 luku 1 §</p>
  <p>OK 10 luku 19 §</p>
  <dcterms:tableOfContents>
    <a href="19890148aloa0">ASIAN KÄSITTELY ALEMMISSA OIKEUKSISSA</a>
    <a href="19890148mhaku0">MUUTOKSENHAKU KORKEIMMASSA OIKEUDESSA</a>
    <a href="19890148yloa0">KORKEIMMAN OIKEUDEN RATKAISU 12.12.1989</a>
  </dcterms:tableOfContents>
  <finlex:content id="s19890148.kko">
    <div>
      <h2 id="19890148aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Pirkkalan kihlakunnanoikeudessa</h3>
        <p>Sulo Henrik ja Riitta-Liisa Lahdenperä ovat Matti ja Taru Viirretille tiedoksi toimitetun haasteen nojalla lausuneet, että he olivat ostaneet Matti ja Taru Viirretiltä 25.3.1987 allekirjoitetulla kauppakirjalla Oulun kaupungissa osoitteessa Leväsuontie 24 sijaitsevan rivitalohuoneiston n:o B 3 hallintaan oikeuttavat Asunto-osakeyhtiö Levälehdon osakkeet. Omistusoikeus osakkeisiin oli siirtynyt heille 25.6.1987. Saadessaan huoneiston hallintaansa kauppakirjan mukaisesti 1.7.1987 Sulo Henrik ja Riitta-Liisa Lahdenperä olivat havainneet, että Matti ja Taru Viirret olivat kaivaneet maasta ja vieneet mukanaan lähes kaikki pensaat ja istutukset huoneistoon kuuluvalta piha-alueelta. Myös huoneistoon kuuluva painekyllästetyistä puuritilöistä tehty ulkoterassi oli hävinnyt. Sulo Henrik ja Riitta-Liisa Lahdenperä olivat pihan turmelemisen johdosta lähettäneet välittömästi laskun Matti ja Taru Viirretille, jotka eivät kuitenkaan olleet suostuneet maksamaan sitä. Laskua oli peritty maksamismääräysteitse, mutta maksamismääräyksen antaminen oli rauennut Matti ja Taru Viirretin vastustuksen vuoksi. Vahingot oli myöhemmin havaittu huomattavasti suuremmiksi kuin mitä Sulo Henrik ja Riitta-Liisa Lahdenperä olivat laskussaan vaatineet. Pihaistutusten repiminen oli vahingoittanut myös pihanurmikon lähes kokonaisuudessaan. Sen vuoksi Sulo Henrik ja Riitta-Liisa Lahdenperä ovat vaatineet, että Matti ja Taru Viirret velvoitettaisiin suorittamaan heille pihaalueen turmelemisesta kasvien arvona 4.235,40 markkaa, heinänsiemenistä 250 markkaa, ruokamullasta 600 markkaa, istutus- ynnä muista töistä 2.880 markkaa ja ulkoterassin arvona 650 markkaa eli yhteensä 8.615,40 markkaa 16 prosentin korkoineen 1.7.1987 lukien sekä korvausta maksamismääräyksen hakemisesta aiheutuneista kuluista 800 markkaa 16 prosentin korkoineen 15.9.1987 lukien ja oikeudenkäyntikuluista korkoineen.</p>
      </div>
      <div>
        <h3>Vastaus</h3>
        <p>Matti ja Taru Viirret ovat vaatineet kanteen tutkimatta jättämistä, koska kyseessä oli kiinteistöön kohdistuneita vahinkoja koskeva kanne, jota oli ajettava kiinteistön sijaitsemispaikan alioikeudessa. Lisäksi Matti ja Taru Viirret ovat vaatineet korvausta oikeudenkäyntikuluistaan.</p>
      </div>
      <div>
        <h3>Kihlakunnanoikeuden päätös 7.12.1987</h3>
        <p>Kihlakunnanoikeus on tutkiessaan Matti ja Taru Viirretin oikeudenkäyntiväitteen todennut, että Sulo Henrik ja Riitta-Liisa Lahdenperän kanteessa oli kysymys Oulussa sijaitsevan osakehuoneiston kauppaan liittyvistä vahingonkorvausvaatimuksista ja että kanne olisi siten oikeudenkäymiskaaren 10 luvun 19 §:n nojalla tullut nostaa huoneiston sijaitsemispaikan oikeudessa. Sen vuoksi kihlakunnanoikeus on jättänyt kanteen tutkimatta ja velvoittanut Sulo Henrik ja Riitta-Liisa Lahdenperän yhteisvastuullisesti suorittamaan Matti ja Taru Viirretille korvaukseksi oikeudenkäyntikuluista 1.800 markkaa.</p>
      </div>
      <div>
        <h3>Turun hovioikeuden päätös 2.12.1988</h3>
        <p>Hovioikeus, jonka tutkittavaksi Sulo Henrik ja RiittaLiisa Lahdenperä olivat saattaneet jutun vaatien sen palauttamista kihlakunnanoikeuteen, on todennut Sulo Henrik ja Riitta-Liisa Lahdenperän vaatineen korvausta piha-alueen turmelemisesta aiheutuneesta vahingosta. Kysymyksessä olevan vahingon syntytapahtumien, luonteen ja laajuuden tutkiminen kävi soveliaimmin päinsä siellä, missä vahingon väitettiin tapahtuneen.</p>
        <p>Näillä ja kihlakunnanoikeuden mainitsemilla perusteilla hovioikeus on jättänyt kihlakunnanoikeuden päätöksen lopputuloksen pysyväksi. Sulo Henrik ja Riitta-Liisa Lahdenperän vaatimus saada korvausta heillä jutun vuoksi hovioikeudessa olleista kuluista hylättiin ja heidät velvoitettiin yhteisvastuullisesti suorittamaan Matti ja Taru Viirretille yhteisesti korvaukseksi näillä vastauksen antamisesta hovioikeudessa olleista kuluista 900 markkaa.</p>
      </div>
    </div>
    <div>
      <h2 id="19890148mhaku0">MUUTOKSENHAKU KORKEIMMASSA OIKEUDESSA</h2>
      <p>Sulo Henrik ja Riitta-Liisa Lahdenperälle on myönnetty valituslupa 16.2.1989. Matti ja Taru Viirret ovat antaneet heiltä pyydetyn vastauksen.</p>
      <p>Valituksessaan Sulo Henrik ja Riitta-Liisa Lahdenperä ovat vaatineet hovioikeuden ja kihlakunnanoikeuden päätösten kumoamista ja jutun palauttamista kihlakunnanoikeuteen uudelleen käsiteltäväksi. Lisäksi he ovat vaatineet, että Matti ja Taru Viirret velvoitetaan korvaamaan heidän oikeudenkäyntikulunsa kaikissa oikeusasteissa korkoineen. Matti ja Taru Viirret ovat vaatineet, että valitus hylätään ja Lahdenperät velvoitetaan korvaamaan heidän oikeudenkäyntikulunsa Korkeimmassa oikeudessa korkoineen.</p>
    </div>
    <div>
      <h2 id="19890148yloa0">KORKEIMMAN OIKEUDEN RATKAISU 12.12.1989</h2>
      <div>
        <h3>Perustelut</h3>
        <p>Matti ja Taru Viirret ovat 25.3.1987 myyneet Sulo Henrik ja Riitta-Liisa Lahdenperälle kanteessa mainitut asuntoosakkeet muun muassa ehdoin, että ostajat saivat huoneiston hallintaansa 1.7.1987. Kanteessaan Sulo Henrik ja Riitta-Liisa Lahdenperä vaativat Matti ja Taru Viirretiltä korvausta siitä, että nämä olivat kaupan jälkeen mutta ennen huoneiston hallinnan luovutusta poistaneet huoneistoon liittyvältä piha-alueelta puuritilöistä tehdyn, huoneistoon kuuluvan ulkoterassin sekä huoneistoon kuuluvia pensaita ja istutuksia ja tällöin myös turmelleet pihanurmikkoa.</p>
        <p>Vaikka kanne kasvillisuuden ja nurmikon osalta koskee maapohjan kuntoa, Matti ja Taru Viirretin kotipaikan tuomioistuin eli Pirkkalan kihlakunnanoikeus on toimivaltainen tutkimaan kanteen, kun korvausta ei vaadita sopimuksesta riippumattoman, maahan kohdistetun vahingonteon johdosta, vaan sillä perusteella, että Matti ja Taru Viirret eivät ole täyttäneet asunto-osakkeiden kaupasta johtuvaa luovutusvelvollisuuttaan.</p>
      </div>
      <div>
        <h3>Päätöslauselma</h3>
        <p>Hovioikeuden ja kihlakunnanoikeuden päätökset kumotaan ja juttu palautetaan kihlakunnanoikeuteen, jonka tulee ilmoituksesta ottaa se uudelleen lain mukaan käsiteltäväkseen ja antaa jutun ratkaisun yhteydessä lausunto myös oikeudenkäyntikuluvaatimuksista.</p>
        <div>
          <p>Ratkaisuun osallistuneet: oikeusneuvokset Jalanko, Portin, Riihelä, Roos ja Taipale</p>
        </div>
      </div>
    </div>
  </finlex:content>
</finlex:document>
