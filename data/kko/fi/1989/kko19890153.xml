<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890153</dcterms:identifier>
  <finlex:ecliIdentifier>ECLI:FI:KKO:1989:153</finlex:ecliIdentifier>
  <dcterms:title>KKO:1989:153</dcterms:title>
  <dcterms:description>
    <p>
      <strong>Jakolaki</strong>
      <span>Lohkominen</span>
    </p>
    <p>
      <strong>Oikeudenkäyntimenettely</strong>
      <span>Tutkimatta jättäminen</span>
    </p>
  </dcterms:description>
  <finlex:registerNumber>M89/102</finlex:registerNumber>
  <dcterms:date pvm="19890510">1989-05-10</dcterms:date>
  <finlex:fileCopyNumber>3558</finlex:fileCopyNumber>
  <dcterms:issued pvm="19891229">1989-12-29</dcterms:issued>
  <dcterms:abstract>
    <p>Lohkomistoimituksen hyväksyminen oli perustunut toimitusinsinöörin antamaan virheelliseen ilmoitukseen mahdollisuudesta toimituksessa saada lohkotilalle osuus yhteismetsään. Hyväksyminen ei sitonut asianomaisia, vaan heillä oli hyväksymisestä huolimatta oikeus hakea muutosta toimitukseen.</p>
  </dcterms:abstract>
  <dcterms:tableOfContents>
    <a href="19890153aloa0">ASIAN AIKAISEMPI KÄSITTELY</a>
    <a href="19890153mhaku0">MUUTOKSENHAKU KORKEIMMASSA OIKEUDESSA</a>
    <a href="19890153yloa0">KORKEIMMAN OIKEUDEN RATKAISU 29.12.1989</a>
  </dcterms:tableOfContents>
  <finlex:content id="s19890153.kko">
    <div>
      <h2 id="19890153aloa0">ASIAN AIKAISEMPI KÄSITTELY</h2>
      <div>
        <h3>Toimitus</h3>
        <p>Eino Eelis, Urpo Eino Rainer, Usko Jouko Sulevi ja Unto Ari Tapani Pääkkösen hakemuksesta vireille tulleessa toimituksessa on ollut kysymys heidän 29.11.1974 vahvistetulla kauppakirjalla Enontekiön kunnan Palojoensuun kylässä olevasta Lammenmaan tilasta RN:o 53:4 ostamansa määräalan lohkomalla erottamisesta. Kauppakirjan ehtojen mukaan määräala sai manttaalinsa mukaisen osuuden kylän yhteisiin maa-, vesi- ja vesijättöalueisiin. Toimituksessa määräalasta on muodostettu Eino Eelis Pääkköselle ja hänen myötäpuolilleen tila Korpimaja jm 53:37/1 kantatilan Lammenmaa jm 53:37/2 jäädessä Karl Juhani Vuopionperän oikeudenomistajille. Toimituspöytäkirjan 10 §:n mukaan lohkotila Korpimaja jm 53:37/1 sai osuuden emätilan osuuteen yhteisistä maa- ja vesialueista, mutta osuus yhteismetsään jäi kantatilalle jyväarvosta 1000.</p>
        <p>Toimitusinsinöörin julistettua 9.7.1987 toimituksen päättyneeksi ja annettua Usko Jouko Sulevi Pääkköselle toimitusta koskevan valitusosoituksen Eino Eelis Pääkkönen ja hänen myötäpuolensa ovat hyväksyneet toimituksen ja toimituksessa tehdyt sopimukset sekä allekirjoittaneet toimituspöytäkirjan.</p>
      </div>
      <div>
        <h3>Pohjois-Suomen maaoikeuden päätös 21.9.1988</h3>
        <p>Eino Eelis Pääkkönen ja hänen myötäpuolensa ovat valituksessaan maaoikeudelle lausuneet, että toimitusinsinööri oli toimituksessa neuvonut heitä luopumaan kauppakirjassa mainitusta oikeudesta yhteismetsään perustellen neuvoaan sillä, ettei osuutta yhteismetsään ollut mahdollisuutta saada ja että myös naapuritilat olivat osuusoikeuksistaan luopuneet. Yhteismetsälain 6 § huomioon ottaen toimitusinsinööri kuitenkin oli näin antanut heille virheellistä tietoa oikeudesta yhteismetsään ja siten menettelemällä saanut heidät luopumaan kauppakirjalla ostetusta osuudesta yhteismetsään. Sen vuoksi Eino Eelis Pääkkönen ja hänen myötäpuolensa ovat vaatineet, että heille muodostettu lohkotila Korpimaja jm 53:37/1 saisi sille kuuluvan osuuden myös yhteismetsään.</p>
        <p>Toimitusinsinööri on maaoikeudessa kuultuna kertonut, ettei hän ollut antanut toimituksessa mitään neuvoja, vaan oli ainoastaan ilmoittanut oman käsityksensä asiasta. Hän ei ollut yleensäkään antanut lohkotiloille yhteismetsäosuutta, koska se ei niille kuulunut. Vaikka kesämökkitontti saisikin yhteismetsäosuuden, se kuitenkin lunastettaisiin niiltä pois. Toimitusinsinöörin mielestä yhteismetsäosuus kuului kantatilalle.</p>
        <p>Maaoikeus on katsonut selvitetyksi, että Eino Eelis ja Unto Ari Tapani Pääkkönen sekä Usko Jouko Sulevi Pääkkönen omasta puolestaan ja Urpo Eino Rainer Pääkkösen asiamiehenä olivat hyväksyneet toimituksen, jossa toimitusinsinööri oli päättänyt, että osuus yhteismetsään jäi kantatilalle. Sen vuoksi ja koska kysymys oli sellaisesta tilasta, joka yhteismetsälain 6 §:n 3 momentin mukaan voitiin asianosaisten niin sopiessa muodostaa siten, ettei siihen tullut kuulumaan osuutta yhteismetsään, Eino Eelis Pääkkösen ja hänen myötäpuoltensa oli katsottava luopuneen sanotun pykälän 2 momentin suomasta oikeudesta saada yhteismetsäosuus Korpimajan tilalle. Sen vuoksi maaoikeus, katsoen ettei Eino Eelis Pääkkösellä ja hänen myötäpuolillaan toimituksen hyväksyttyään ollut oikeutta hakea siihen muutosta, on jättänyt heidän vaatimuksensa tutkimatta.</p>
      </div>
    </div>
    <div>
      <h2 id="19890153mhaku0">MUUTOKSENHAKU KORKEIMMASSA OIKEUDESSA</h2>
      <p>Eino Eelis Pääkkönen ja hänen myötäpuolensa ovat uudistaneet maaoikeudessa esittämänsä vaatimuksen saada lohkotilalle Korpimaja myös osuus yhteismetsään. Koska toimitusinsinööri oli antanut heille toimituksessa virheellisiä tietoja mahdollisuudesta saada lohkotilalle vahvistetuksi myös osuus yhteismetsään, heillä oli toimituksen hyväksymisestä huolimatta oikeus hakea muutosta siihen ja saada lohkotilalleen kauppakirjassa ostettu osuus yhteismetsään.</p>
      <p>Toimitusinsinööri on antanut lausunnon.</p>
    </div>
    <div>
      <h2 id="19890153yloa0">KORKEIMMAN OIKEUDEN RATKAISU 29.12.1989</h2>
      <div>
        <h3>Perustelut</h3>
        <p>Toimitusinsinööri on maaoikeudessa kuultuna lausunut, ettei hän yleensäkään ollut antanut lohkotiloille osuutta yhteismetsään, koska se ei niille kuulunut. Tämä toimitusinsinöörin käsitys lohkotilan oikeudesta yhteismetsäosuuteen on kuitenkin vastoin yhteismetsälain 6 §:n 2 momentin säännöstä, jonka mukaan lohkotila saa osalukuaan vastaavan osuuden yhteismetsään. Toimitusinsinöörin virheellinen käsitys, jonka hän on toimituksessa ilmoittanut myös Pääkkösille, on saanut aikaan sen, että Pääkköset ovat hyväksyneet toimituksen luullen, ettei heille toimituksessa muodostettuun Korpimajan tilaan jm 53:37/1 voida antaa yhteismetsäosuutta, vaikka kauppakirjalla oli heille myös yhteismetsäosuus luovutettu. Tähän virheelliseen edellytykseen perustunut toimituksen hyväksyminen ei sido Pääkkösiä. He eivät toimituksen hyväksymisestä huolimatta ole menettäneet oikeuttaan hakea muutosta toimitukseen. Maaoikeuden ei siten olisi pitänyt mainitsemillaan perusteilla jättää Pääkkösten vaatimuksia tutkimatta.</p>
        <p>Palauttamatta asiaa maaoikeuden tutkittavaksi Korkein oikeus on viivytyksen välttämiseksi tutkinut asian. Kauppakirjan ehtojen mukaan Pääkkösten ostama määräala on saanut manttaalinsa mukaisen osuuden myös kylän yhteismetsään eikä Pääkkösten ole näytetty luopuneen tästä oikeudestaan. Yhteismetsälain 6 §:n 2 momentin säännös huomioon ottaen heillä siten on oikeus toimituksessa saada tuo yhteismetsäosuus annetuksi heille muodostettavaan lohkotilaan.</p>
      </div>
      <div>
        <h3>Tuomiolauselma</h3>
        <p>Maaoikeuden päätös ja toimitus kumotaan. Toimitus palautetaan toimitusinsinöörille uudelleen käsiteltäväksi. Uudessa käsittelyssä tulee ottaa huomioon palauttamisen syy ja muutoinkin laillisesti menetellä.</p>
        <div>
          <p>Ratkaisuun osallistuneet: oikeusneuvokset Salervo, Ådahl, Lehtonen, Haarmann ja Huopaniemi</p>
        </div>
      </div>
    </div>
  </finlex:content>
</finlex:document>
