<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890030</dcterms:identifier>
  <finlex:ecliIdentifier>ECLI:FI:KKO:1989:30</finlex:ecliIdentifier>
  <dcterms:title>KKO:1989:30</dcterms:title>
  <dcterms:description>
    <p>
      <strong>Kiinteistön kauppa</strong>
      <span>Kaupan kohde</span>
    </p>
    <p>
      <strong>Määräala</strong>
    </p>
  </dcterms:description>
  <finlex:registerNumber>S87/867</finlex:registerNumber>
  <dcterms:date pvm="19871126">1987-11-26</dcterms:date>
  <finlex:fileCopyNumber>724</finlex:fileCopyNumber>
  <dcterms:issued pvm="19890308">1989-03-08</dcterms:issued>
  <dcterms:abstract>
    <p>Määräalan kauppaa tehtäessä myyjä oli vakuuttanut, että määräalalle sai rakennusluvan ostajan aikomalle lomarakennukselle. Kaupan päättämisen jälkeen oli kuitenkin ilmennyt, että määräalalle sai rakentaa vain poikkeusluvalla. Ostajan poikkeuslupahakemus oli hylätty. Rakennusluvan saamista koskeneen vakuutuksen vuoksi ostajan ei ollut tarpeellista ennen kaupan päättämistä ottaa selville rakennusviranomaisilta, saiko hän rakentaa määräalalle lomarakennuksen. Ostajalla oli oikeus saada kauppa puretuksi.</p>
    <p>Vrt. <a href="http://www.finlex.fi/fi/oikeus/kko/kko/1985/19850188">KKO:1985-II-188</a></p>
    <p>Ään.</p>
  </dcterms:abstract>
  <dcterms:tableOfContents>
    <a href="19890030aloa0">ASIAN KÄSITTELY ALEMMISSA OIKEUKSISSA</a>
    <a href="19890030mhaku0">MUUTOKSENHAKU KORKEIMMASSA OIKEUDESSA</a>
    <a href="19890030yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19890030.kko">
    <div>
      <h2 id="19890030aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Ylivieskan kihlakunnanoikeudessa</h3>
        <p>Kari Olavi ja Anna-Liisa Mirjami Vallo ovat Hilpi Rafael ja Marketta Anna-Maija Koivistolle 7.11.1985 tiedoksi toimitetun haasteen nojalla lausuneet, että he olivat ostaneet 18.7.1979 vahvistetulla kauppakirjalla Koivistoilta 14.000 markan kauppahinnasta 2.000 neliömetrin suuruisen määräalan Lehtihaka I nimisestä tilasta RN:o 7:29 Kalajoen kunnan Rahjan kylässä. Vallojen tarkoituksena oli ollut rakentaa määräalalle lomarakennus. Kaupantekotilaisuudessa Koivistot olivat vakuutelleet, että rakennuslupa varmasti myönnetään. Siinä tapauksessa että rakennuslupaa ei saataisi, Koivistot olivat luvanneet osoittaa Valloille omistamaltaan maalta toisen määräalan rakennuspaikaksi. Oulun lääninhallitus oli 26.4.1984 annetulla päätöksellä hylännyt Vallojen poikkeuslupahakemuksen lomarakennuksen rakentamiseksi. Korkein hallintooikeus oli 27.3.1985 antamallaan päätöksellä pysyttänyt lääninhallituksen päätöksen lopputuloksen. Vaikka Vallot eivät olleet saaneet kauppaa tehtäessä edellyttämäänsä rakennuslupaa lomarakennukselle, Koivistot eivät olleet suostuneet tekemään Vallojen kanssa sopimusta toisesta määräalasta eivätkä purkamaan kauppaa.</p>
        <p>Tämän vuoksi Vallot ovat vaatineet, että määräalan kauppa julistettaisiin puretuksi ja että Koivistot velvoitettaisiin yhteisvastuullisesti suorittamaan Valloille takaisin heidän maksamansa kauppahinta 14.000 markkaa 16 prosentin korkoineen haasteen tiedoksiantopäivästä lukien.</p>
      </div>
      <div>
        <h3>Kihlakunnanoikeuden päätös 23.1.1986</h3>
        <p>Kihlakunnanoikeus, jossa Koivistot ovat vastustaneet kannetta ja asianosaiset vaatineet puolin ja toisin oikeudenkäyntikulujensa korvaamista, on lausunut selvitetyksi, että Vallot olivat ostaneet 18.7.1979 vahvistetulla kauppakirjalla 14.000 markan kauppahinnasta 2.000 neliömetrin suuruisen määräalan Lehtihaka I nimisestä tilasta RN:o 7:29 Kalajoen kunnan Rahjan kylässä.</p>
        <p>Heimo Johannes Purontakasen todistajankertomuksen perusteella kihlakunnanoikeus on katsonut selvitetyksi, että kauppakirja oli laadittu Vallojen toimesta samana iltana, jolloin Vallot olivat käyneet määräalaa katsomassa. Näin ollen Vallot eivät olleet ottaneet rakennusviranomaisilta selkoa siitä, voivatko he rakentaa lomarakennuksen määräalalle. Todistajana kuullun Kalajoen kunnan rakennustarkastajan Arvo Johannes Säilynojan kertomuksen perusteella oli selvitetty, että Koivistojen tilalta aiemmin myydyille määräaloille oli saatu rakennuslupa ja että kysymyksessä oleva määräala oli ollut ensimmäisiä, jolle oli tarvittu poikkeuslupa. Siten Koivistot eivät olleet voineet tietää, ettei määräalalle myönnettäisi rakennuslupaa.</p>
        <p>Kihlakunnanoikeus on katsonut, ettei Koivistojen lupaus antaa toinen tontti määräalan sijaan ollut sitova, koska sitä ei ollut otettu kauppakirjan ehdoksi, ja että Valloilla oli ollut selonottovelvollisuus rakennusluvan suhteen. Tämän vuoksi kihlakunnanoikeus on hylännyt kanteen ja velvoittanut Vallot yhteisvastuullisesti suorittamaan Koivistoille oikeudenkäyntikulujen korvaukseksi 3.500 markkaa.</p>
      </div>
      <div>
        <h3>Vaasan hovioikeuden tuomio 28.5.1987</h3>
        <p>Hovioikeus, jonka tutkittavaksi Vallot olivat saattaneet jutun, on perusteluinaan lausunut, että Koivistojen ja Vallojen 18.7.1979 tekemä määräalan kauppa oli syntynyt lehti-ilmoituksen pohjalta, jossa Koivistot olivat kaupitelleet määräalaa huvilatontiksi. Niinpä Vallot olivat noin puoli vuotta kaupan päättämisen jälkeen ostaneet hirsikehikon. Sen he olivat noin vuotta myöhemmin kunnan rakennustarkastajan luvalla pystyttäneet määräalalle pukkien päälle heidän rakennuslupahakemuksensa ollessa edelleen ratkaisematta rakennuslautakunnassa. Koivistotkin olivat olleet yhteydessä kunnan rakennusviranomaisiin kiirehtiäkseen Vallojen rakennuslupahakemuksen käsittelyä. Rakennusluvan myöntämisen oli kuitenkin katsottu vaativan poikkeusluvan. Oulun lääninhallitus oli 26.4.1984 antamallaan päätöksellä hylännyt Vallojen poikkeuslupahakemuksen. Korkein hallinto-oikeus oli 27.3.1985 antamallaan päätöksellä pysyttänyt lääninhallituksen päätöksen todeten muun muassa, että kysymyksessä olevalla alueella oli tarpeen rakennuslain 123 a §:n nojalla laatia rantakaava ja että suunniteltu rakentaminen tuottaisi huomattavaa haittaa kaavoituksen toteuttamiselle ja asutuksen muulle järjestämiselle. Asiakirjoista saatavan selvityksen mukaan tilanne oli ollut sama jo kaupantekohetkellä. Määräalaa oli siten rasittanut virhe, joka oli ilmennyt siinä, etteivät Vallot lain säännöksen johdosta olleet voineet rakennuttaa sille osapuolten kauppaa tehtäessä edellyttämällä tavalla.</p>
        <p>Heimo Johannes Purontakanen oli todistajana kihlakunnanoikeudessa kertonut, että Koivistojen ja Vallojen välisissä kauppaneuvotteluissa oli keskusteltu rakennusoikeudesta. Vallot olivat ilmoittaneet aikovansa rakentaa tontille loma-asunnon. Tähän Hilpi Rafael Koivisto oli ilmoittanut, että tontille sai rakennusluvan ja että hän voi antaa toisen tontin sen sijaan, mikäli rakennuslupaa ei myönnetty. Hilpi Rafael Koivisto oli vielä lisännyt, että hänellä oli yksi saarikin omistuksessaan.</p>
        <p>Tämän johdosta hovioikeus on todennut, että Hilpi Rafael Koiviston lupaus tontin vaihtamisesta toiseen oli sitoumuksena pätemätön, koska sitä ei ollut mainittu kauppakirjassa luovutuksen ehtona. Lupaus ei ollut kuitenkaan vailla oikeudellista vaikutusta, vaan sen merkitys oli siinä, että se oli antanut rakennusluvan saamista koskevalle ilmoitukselle sellaisen painon, että lausuma kokonaisuutena oli ollut käsitettävä vakuutteluna oikeudesta rakentaa määräalalle loma-asunto. Tällöin kauppaneuvotteluissa annettu vakuuttelu sitoi suullisenakin ja se oli vapauttanut Vallot ottamasta selvää ennen kaupan päättämistä asianomaisilta rakennusviranomaisilta, saivatko he rakentaa määräalalle aikomansa lomarakennuksen.</p>
        <p>Vallot olivat Koivistoille 7.11.1985 tiedoksi annetulla haasteella esittäneet vaatimuksia virheen johdosta. Vaatimukset oli katsottava tehdyiksi kohtuullisessa ajassa sen jälkeen, kun virhe oli tullut lopullisesti vahvistetuksi Korkeimman hallinto-oikeuden hylätessä 27.3.1985 Vallojen poikkeuslupahakemuksen. Vallojen ei ollut väitettykään viivytelleen rakennus- ja poikkeusluvan saamiseen tähtäävien ja samalla virheen todentamiseen tarvittavien hakemusten hoidossa.</p>
        <p>Kaiken edellä olevan perusteella Valloilla oli katsottava olevan oikeus saada kauppa puretuksi ja kauppahinta palautetuksi.</p>
        <p>Tämän vuoksi hovioikeus on, kumoten kihlakunnanoikeuden päätöksen, julistanut määräalan kaupan puretuksi ja velvoittanut Hilpi Rafael ja Marketta Anna-Maija Koiviston yhteisvastuullisesti palauttamaan Kari Olavi ja AnnaLiisa Mirjami Vallolle kauppahinnan 14.000 markkaa 16 prosentin korkoineen haasteen tiedoksiantopäivästä 7.11.1985 lukien. Vallot on vapautettu velvollisuudesta suorittaa Koivistoille oikeudenkäyntikulujen korvausta 3.500 markkaa. Asian laatuun nähden Vallot saivat pitää jutusta olleet kulunsa vahinkonaan.</p>
      </div>
    </div>
    <div>
      <h2 id="19890030mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 31.8.1987.</p>
      <p>Koivistot ovat vaatineet, että hovioikeuden tuomio kumottaisiin ja asia jätettäisiin kihlakunnanoikeuden päätöksen varaan. Lisäksi he ovat vaatineet oikeudenkäyntikulujensa korvaamista laillisine korkoineen hovioikeudessa ja Korkeimmassa oikeudessa. Koivistot ovat lausuneet muun muassa, että rakennusviranomaiset olivat vasta kaupanteon jälkeen todentaneet rakentamiselle tarvittavan poikkeusluvan. Korkeimman hallinto-oikeuden päätöksellä ei ollut lopullisesti ratkaistu sitä, saivatko Vallot rakentaa määräalalle. Koivistoillakaan ei ollut voinut olla tietoa tavanomaisen rakennuslupamenettelyn riittämättömyydestä, joten asianosaiset olivat olleet kauppaa päätettäessä samalla tavalla tietoisia määräalan rakentamiskelpoisuudesta. Asiakirjoista saatava selvitys ei tukenut hovioikeuden kantaa, että rakentamisoikeustilanne olisi ollut sama jo kauppaa päätettäessä. Korkeimman hallinto-oikeuden päätöksellä oli ensimmäisen kerran todettu rantakaavan tarpeellisuus kysymyksessä olevalla ranta-alueella. Koivistojen vakuuttelu määräalan rakentamiskelpoisuudesta oli ollut vilpitöntä ja perustunut alueen aikaisempaan rakennuslupakäytäntöön eikä vakuuttelulla ollut ollut tarkoitus vaikuttaa Vallojen ostopäätökseen. Vaikkakaan Koivistojen lupaus tontin vaihtamisesta toiseen ei sitonut Koivistoja, Vallot eivät olleet missään vaiheessa edes tiedustelleet toista rakennuspaikkaa ostamansa tilalle.</p>
      <p>Vallot ovat yhteisesti antaneet pyydetyn vastauksen, jossa he ovat vaatineet hovioikeuden tuomion pysyttämistä voimassa ja vastauskulujensa korvaamista laillisine korkoineen. Vallot ovat lausuneet muun muassa, ettei rakentamisoikeustilanne ollut muuttunut kaupantekohetken ja Korkeimman hallinto-oikeuden päätöksen antopäivän välillä. Vallot olivat olleet sidottuina kauppaan lähes kuusi vuotta ja olisi kohtuutonta, mikäli he vielä joutuisivat odottamaan mahdollisen rantakaavan valmistumista. Rakentamismahdollisuus olisi senkin jälkeen epävarmaa. Vallot olivat myyjien lupaukseen vedoten tiedustelleet toista rakennuspaikkaa, jollaista Koivistot eivät kuitenkaan olleet olleet halukkaita osoittamaan.</p>
    </div>
    <div>
      <h2 id="19890030yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Vallot ovat etsineet kesänviettopaikkaa Kalajoelta kotoisin olevan Anna-Liisa Mirjami Vallon kotiseudulta. Kun Koivistot ovat lehti-ilmoituksella kaupitelleet huvilatonttia Rahjan kylästä, Vallot ovat neuvotelleet kaupasta Koivistojen kanssa ja tutustuneet määräalaan. Vallot ovat Koivistoille ilmoittaneet tarkoituksenaan olevan rakentaa määräalalle lomarakennus. Hilpi Rafael Koivisto on hovioikeuden tuomiossa mainituin tavoin vakuuttanut, että määräalalle sai rakennusluvan. Tämä vakuutus on osaltaan vaikuttanut siihen, että Vallot ovat heti päättäneet ostaa määräalan. Neuvottelun yhteydessä on kirjoitettu kauppakirjan teksti ja kauppa on vahvistettu joko neuvottelua seuranneena tai sitä seuranneena päivänä.</p>
        <p>Kaupan päättämisen jälkeen on kuitenkin ilmennyt, että määräalalle sai rakentaa vain poikkeusluvalla. Vallojen poikkeuslupahakemus on hylätty siten kuin hovioikeuden tuomiossa on selostettu.</p>
        <p>Rakennusluvan saamista koskeneen vakuutuksen vuoksi Vallojen ei ole ollut tarpeellista ennen kaupan päättämistä ottaa selville asianomaiselta rakennusviranomaiselta, saavatko he rakentaa määräalalle tarkoittamansa lomarakennuksen. Kauppaa tehtäessä ei myöskään ole ilmennyt sellaisia seikkoja, joiden johdosta Vallojen olisi pitänyt tietää, että määräalalle rakentaminen oli rajoitettua.</p>
        <p>Näillä perusteilla Valloilla on oikeus saada määräalan kauppa puretuksi ja kauppahinta palautetuksi.</p>
        <p>Koska Koivistot ovat hävinneet jutun Korkeimmassa oikeudessa, tulee heidän korvata Vallojen kulut täällä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Hilpi Rafael ja Marketta Anna-Maija Koivisto velvoitetaan yhteisvastuullisesti suorittamaan Kari Olavi ja Anna-Liisa Mirjami Vallolle yhteisesti vastauksen antamisesta olleista kuluista Korkeimmassa oikeudessa 800 markkaa 16 prosentin korkoineen tuomion antopäivästä.</p>
        <div>
          <p>Ratkaisuun osallistuneet: oikeusneuvokset Ailio, Jalanko, Mörä, Lehtonen (eri mieltä) ja Lindholm (eri mieltä)</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Lindholm: Korkeimman oikeuden ratkaisussa mainitusta syystä Vallot eivät ole voineet rakentaa määräalalle aikomaansa lomarakennusta. Heidän asianaan on ollut ennen kaupan päättämistä ottaa rakennusviranomaisilta selko määräalaa koskevista rakentamisrajoituksista. He ovat kuitenkin laiminlyöneet tämän selonottovelvollisuutensa, joka olisi vaatinut ainoastaan vähäisen toimenpiteen. Myyjistä Hilpi Rafael Koivisto on tosin ennen kaupan päättämistä vakuuttanut, että määräalalle saisi rakennusluvan. Vallot eivät kuitenkaan tämän takia ole vapautuneet selonottovelvollisuudestaan. Valloilla ei siten ole oikeutta saada määräalan kauppaa puretuksi ja kauppahintaa palautetuksi.</p>
        <p>Kumoan hovioikeuden tuomion pääasian osalta ja hylkään Vallojen kanteen. Oikeudenkäyntikuluja koskevan ratkaisun osalta jätän hovioikeuden tuomion pysyväksi. Lisäksi määrään asian laadun vuoksi, että Koivistojen on vastattava itse muutoksenhakukuluistaan Korkeimmassa oikeudessa.</p>
        <p>Oikeusneuvos Lehtonen: Kuten Korkeimman oikeuden tuomion perusteluissa on lausuttu on vasta kysymyksessä olevan määräalankaupan päättämisen jälkeen ilmennyt, että Vallojen Koivistoilta ostamalle määräalalle aikoman lomarakennuksen rakentaminen edellytti poikkeusluvan myöntämistä. Vallojen poikkeuslupahakemus on sanotuissa perusteluissa kerrotuin tavoin sittemmin hylätty.</p>
        <p>Ostajien asiana on ollut ennen kaupan päättämistä ottaa rakennusviranomaisilta selko määräalaan kohdistuvista rakentamisrajoituksista. Vallot ovat kuitenkin laiminlyöneet tämän selonottovelvollisuutensa. Myyjistä Hilpi Rafael Koivisto on tosin kaupasta neuvoteltaessa sanonut Valloille, että paikalle saa rakennusluvan, ja ilmoittanut voivansa antaa toisen tontin sen sijaan, mikäli rakennuslupaa ei myönnettäisi. Näitä lausumia ei sisältönsä puolesta välttämättä ole tulkittava hovioikeuden tuomiossa lausutuin tavoin vakuutteluksi oikeudesta rakentaa määräalalle loma-asunto, eikä Hilpi Rafael Koiviston myöskään ole näytetty tarkoittaneen tuollaisen vakuuttelun antamista. Sen vuoksi Vallot eivät ole näiden lausumien perusteella vapautuneet edellä kerrotusta selonottovelvollisuudestaan.</p>
        <p>Edellä mainituin perustein katson, ettei Valloilla ole oikeutta saada määräalan kauppaa puretuksi ja kauppahintaa palautetuksi, sekä harkitsen oikeaksi, kumoten pääasian osalta hovioikeuden tuomion, hylätä Vallojen kanteen. Oikeudenkäyntikulujen korvaamista koskevan ratkaisun osalta jätän hovioikeuden tuomion pysyväksi. Koska Koivistot ovat voittaneet jutun Korkeimmassa oikeudessa, velvoitan Vallot yhteisvastuullisesti suorittamaan Koivistoille yhteisesti korvaukseksi heidän oikeudenkäyntikuluistaan täällä 1.200 markkaa 16 prosentin korkoineen tuomion antopäivästä.</p>
      </div>
    </div>
  </finlex:content>
</finlex:document>
