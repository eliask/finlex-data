<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890068</dcterms:identifier>
  <finlex:ecliIdentifier>ECLI:FI:KKO:1989:68</finlex:ecliIdentifier>
  <dcterms:title>KKO:1989:68</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen lakkaaminen</span>
      <span>Laki työsopimuksen irtisanomismenettelystä</span>
    </p>
  </dcterms:description>
  <finlex:registerNumber>S88/459</finlex:registerNumber>
  <dcterms:date pvm="19880824">1988-08-24</dcterms:date>
  <finlex:fileCopyNumber>1759</finlex:fileCopyNumber>
  <dcterms:issued pvm="19890608">1989-06-08</dcterms:issued>
  <dcterms:abstract>
    <p>Työnantaja oli työsopimuslain 44 §:n 2 momentin nojalla käsitellyt työntekijän työsopimusta purkautuneena. Työnantajalla ei ollut ollut tähän oikeutta eikä perustetta työsopimuksen irtisanomiseenkaan. Korvaus työsopimuksen lainvastaisesta päättämisestä tuomittiin työsopimuksen irtisanomismenettelystä annetun lain nojalla.</p>
  </dcterms:abstract>
  <p>TSL 44 § 2 mom</p>
  <p>L työsopimuksen irtisanomismenettelystä 2 §</p>
  <dcterms:tableOfContents>
    <a href="19890068aloa0">ASIAN KÄSITTELY ALEMMISSA OIKEUKSISSA</a>
    <a href="19890068mhaku0">MUUTOKSENHAKU KORKEIMMASSA OIKEUDESSA</a>
    <a href="19890068yloa0">KORKEIMMAN OIKEUDEN RATKAISU 8.6.1989</a>
  </dcterms:tableOfContents>
  <finlex:content id="s19890068.kko">
    <div>
      <h2 id="19890068aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Vantaan kihlakunnanoikeudessa</h3>
        <p>Svante Gunnar Vilhelm Krok on R-Pelti Oy:lle 11.8.1986 tiedoksi toimitetun haasteen nojalla lausunut, että hän oli ollut työsopimuslain 1 §:n mukaisessa toistaiseksi voimassa olleessa työsuhteessa yhtiöön rautarakenneasentajana vuodesta 1983 lukien. Krok oli joutunut sairauslomalle ajaksi 5.-11.5.1986, jota sairauslomaa oli sittemmin jatkettu 18.5.1986 asti. Sairausloman kuluessa Krok oli 15.5.1986 saanut työnantajalta 12.5.1986 päivätyn kirjeen, jossa oli ilmoitettu Krokin työsuhteen purkautuneen poissaoloa koskevan ilmoitusvelvollisuuden laiminlyönnin vuoksi. Työnantajan purkuperuste ei kuitenkaan pitänyt paikkaansa, koska Krokin vaimo oli 6.5.1986 ilmoittanut yhtiölle Krokin sairaudesta ja yhtiölle oli toimitettu asianmukaiset lääkärintodistukset. Koska työnantajalla ei ollut ollut laillista syytä työsopimuksen purkamiseen eikä edes irtisanomiseen, Krok on vaatinut, paitsi irtisanomisajan palkkaa ja eräitä muita työsuhteesta johtuvia saatavia sekä korvausta oikeudenkäyntikuluista, yhtiön velvoittamista suorittamaan hänelle työsopimuksen irtisanomismenettelystä annetun lain mukaisena korvauksena työsopimuksen lainvastaisesta päättämisestä kymmenen kuukauden palkkaa vastaavat 73.100 markkaa korkoineen.</p>
      </div>
      <div>
        <h3>Kihlakunnanoikeuden päätös 12.5.1987</h3>
        <p>Yhtiön vastustettua Krokin kannetta kihlakunnanoikeus on päätöksessään katsonut selvitetyksi, että Krok oli ollut kanteessa kerrotussa työsuhteessa yhtiöön. Krokin vaimo oli 6.5.1986 soittanut yhtiöön tarkoituksenaan ilmoittaa Krokin sairaudesta. Ilmoituksen tarkka sisältö oli jäänyt osaksi selvittämättä. Yhtiön edustajan kertomuksen ja työsuhteen purkautumista tarkoittaneen yhtiön 12.5.1986 päivätyn kirjeen sisällön perusteella Krokilla oli ollut perusteltu syy ymmärtää, ettei hänen tarvinnut uudelleen ilmoittaa työnantajalle sairaudestaan. Sen johdosta työnantajalla ei ollut ollut sanotun kirjeen lähettäessään perustetta käsitellä Krokin työsuhdetta purkautuneena. Kun purkamisilmoituksessa ei ollut muuta mainittu, oli työsuhteen katsottava päättyneen Krokin saadessa ilmoituksesta 15.5.1986 tiedon. Tämän vuoksi yhtiö oli velvollinen suorittamaan Krokille sairausajan palkkaa 15.5.1986 asti ja sen jälkeen vaaditun irtisanomisajan palkan. Koska Krok oli jo irtisanomisaikanaan saanut 10.6.1986 uuden työpaikan, hänelle ei ollut työsuhteen päättymisestä näytetty aiheutuneen korvattavaa vahinkoa.</p>
        <p>Lakia työsopimuksen irtisanomismenettelystä ei pääsääntöisesti sovelleta työsopimuksen purkamistilanteisiin. Mainittua lakia sovelletaan kuitenkin lain 2 §:n 1 momentin 1 kohdan perusteella, jos työnantaja on purkanut työsopimuksen vedoten työsopimuslain mukaisiin purkamisperusteisiin ja työntekijä esittämiensä syiden perusteella on väittänyt, ettei työnantajalla olisi ollut perustetta edes työsopimuksen irtisanomiseen. Työsopimuslain mukaisilla purkamisperusteilla oli katsottava tarkoitetun työsopimuslain 43 §:ssä yksilöityjä purkamisperusteita. Krokin 23.5.1986 päivätyssä työsuhteen päättymisen vastustamista koskeneessa ilmoituksessa ei ollut väitetty, että työsuhteen päättymisessä olisi ollut sellaisia viimeksi sanotussa lainkohdassa tarkoitettuja purkamisperusteita, joiden nojalla työnantajalla ei olisi ollut edes oikeutta työsopimuksen irtisanomiseen. Työnantaja oli katsonut Krokin työsuhteen purkautuneeksi työsopimuslain 44 §:n 2 momentin nojalla. Tämän lainkohdan vastaisen menettelyn seuraamukset oli määritelty työsopimuslain 51 §:ssä. Jutussa ei ollut esitetty perustetta, jonka nojalla olisi pitänyt soveltaa työsopimuksen irtisanomismenettelystä annettua lakia.</p>
        <p>Edellä kerrotuilla perusteilla kihlakunnanoikeus on, samalla kun yhtiö on velvoitettu maksamaan Krokille irtisanomis-, sairaus- ja odotusajan palkkaa ja vuosineljännesvapaa- ja lomakorvauksia sekä korvaamaan Krokin oikeudenkäyntikulut, hylännyt perusteettomana Krokin vaatimuksen yhtiön velvoittamisesta suorittamaan hänelle korvausta työsopimuksen lainvastaisesta päättämisestä.</p>
      </div>
      <div>
        <h3>Helsingin hovioikeuden tuomio 3.2.1988</h3>
        <p>Hovioikeus, jonka tutkittavaksi asianosaiset olivat saattaneet jutun, on lausunut, että Krok, jonka työsuhde RPelti Oy:öön oli alkanut 2.5.1983, oli sairauden johdosta ollut poissa työstä 5.5.1986 lukien, joka oli yhtiössä ollut 30.4.1986 jälkeen ensimmäinen työpäivä. Krokin vaimo oli todistajana kertonut 6.5.1986 aamulla ennen kello 7 soittaneensa yhtiön toimitusjohtajalle, joka oli ollut kiireisen tuntuinen ja yrittänyt lopettaa puhelun, mutta todistaja oli kuitenkin saanut sanotuksi, että Krok ei seuraavanakaan päivänä kykenisi töihin ja että häntä pitää tutkia. Todistaja ei muistanut, oliko hän käyttänyt sanaa sairaus, mutta nimenomaan Krokin sairaudesta hän oli ilmoittanut. Yhtiön toimitusjohtaja oli oikeudessa kertonut saaneensa 6.5.1986 ensimmäisen kerran tiedon asiasta, kun todistaja oli soittanut edellä mainitun puhelun, ja ilmoittanut, että "Krok on täällä eli kotona, asiaan liittyy jotain ihmeellistä, se täytyy tutkia". Krok oli kertonut ilmoittaneensa 12.5.1986 yhtiön konttoripäällikölle olevansa sairauden vuoksi poissa työstä vielä viikon. Todistajana kuultuna konttoripäällikkö oli kertonut Krokin soittaneen hänelle 12.5.1986 ja ilmoittaneen, että hänellä oli lääkärintodistukset sairaudestaan. Asian myöhemmässä käsittelyssä konttoripäällikkö oli kertonut, että Krok oli ottanut häneen yhteyttä vasta 16.5.1986 eli saatuaan yhtiön ilmoituksen työsuhteen purkautumisesta. Sanotussa ilmoituksessa yhtiö oli muun muassa todennut, että se oli saanut Krokin poissaolosta ensimmäisen ilmoituksen 12.5.1986. Asiassa ilmenneet seikat huomioon ottaen oli selvitetty, että yhtiö oli jo ennen 12.5.1986 Krokille tehtyä ilmoitusta työsuhteen purkautumisesta ollut tietoinen siitä, että Krokilla oli ollut pätevä este poissaoloonsa. Hovioikeus on katsonut, ettei yhtiöllä siten ollut ollut työsopimuslain 44 §:n 2 momentin mukaista oikeutta käsitellä Krokin työsopimusta purkautuneena eikä myöskään sanotun lain 37 §:n 2 momentissa tarkoitettua erityisen painavaa syytä työsopimuksen irtisanomiseen.</p>
        <p>Työsopimuksen purkamiseen oli rinnastettava työsopimuslain 44 §:n 2 momentissa tarkoitettu tapaus, jossa työnantajalla oli oikeus käsitellä työsopimusta purkautuneena työntekijän poissaolon vuoksi. Krok oli väittänyt, ettei yhtiöllä ollut ollut perustetta edes hänen työsopimuksensa irtisanomiseen. Yhtiö oli sen vuoksi ottaen huomioon työsopimuksen irtisanomismenettelystä annetun lain 2 §:n 1 momentin 1 kohdan ja 19 §:n säännökset velvollinen suorittamaan Krokille korvausta perusteettomasta työsuhteen päättämisestä. Korvauksen suuruutta määrätessään hovioikeus on sanotun lain 20 §:n nojalla ottanut huomioon Krokin työsuhteen kestoajan sekä sen, että Krok oli saanut uuden työpaikan 10.6.1986.</p>
        <p>Näillä perusteilla hovioikeus on, samalla kun se on muuttanut yhtiön Krokille maksettavia irtisanomis- ja sairausajan palkkoja sekä lomakorvausta, velvoittanut yhtiön maksamaan Krokille korvaukseksi työsopimuksen lainvastaisesta päättämisestä neljän kuukauden palkkaa vastaavat 29.240 markkaa 16 prosentin korkoineen 11.8.1986 lukien.</p>
      </div>
    </div>
    <div>
      <h2 id="19890068mhaku0">MUUTOKSENHAKU KORKEIMMASSA OIKEUDESSA</h2>
      <p>Yhtiölle on myönnetty valituslupa 12.5.1988. Valituksessaan yhtiö on katsonut, ettei jutussa ollut sovellettava työsopimuksen irtisanomismenettelystä annettua lakia, ja vaatinut, että se vapautetaan suorittamasta Krokille korvausta työsuhteen laittomasta päättämisestä. Yhtiö on lisäksi pyytänyt korvausta muutoksenhakukuluistaan.</p>
      <p>Krok on antanut häneltä pyydetyn vastauksen ja vaatinut vastauskulujensa korvaamista.</p>
    </div>
    <div>
      <h2 id="19890068yloa0">KORKEIMMAN OIKEUDEN RATKAISU 8.6.1989</h2>
      <p>Hovioikeuden tuomiota ei muuteta. Yhtiö velvoitetaan suorittamaan Krokille korvaukseksi hänellä vastauksen antamisesta täällä olleista kuluista 1.000 markkaa 16 prosentin korkoineen Korkeimman oikeuden ratkaisun antopäivästä lukien.</p>
      <div>
        <p>Ratkaisuun osallistuneet: oikeusneuvokset Salervo, Jalanko, Ny- bergh, af Hällström ja Tulenheimo-Takki</p>
      </div>
    </div>
  </finlex:content>
</finlex:document>
