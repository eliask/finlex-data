<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890069</dcterms:identifier>
  <finlex:ecliIdentifier>ECLI:FI:KKO:1989:69</finlex:ecliIdentifier>
  <dcterms:title>KKO:1989:69</dcterms:title>
  <dcterms:description>
    <p>
      <strong>Kanne</strong>
      <span>Puolison elatus</span>
    </p>
  </dcterms:description>
  <finlex:registerNumber>S88/182</finlex:registerNumber>
  <dcterms:date pvm="19880629">1988-06-29</dcterms:date>
  <finlex:fileCopyNumber>1784</finlex:fileCopyNumber>
  <dcterms:issued pvm="19890613">1989-06-13</dcterms:issued>
  <dcterms:abstract>
    <p>A oli avioerotuomiossa velvoitettu suorittamaan elatusapua puolisolleen B:lle. B ei ollut A:n eläessä saanut tuomittua elatusapua eikä jättänyt sitä perittäväksi. A:n kuoltua hän jätti viimeisiltä 10 vuodelta ennen A:n kuolemaa maksamatta olleet elatusavut perittäviksi ulosottotoimin A:n kuolinpesän varoista. C:llä oli kuolinpesän osakkaana oikeus ajaa elatusavun muuttamista koskevaa kannetta.</p>
  </dcterms:abstract>
  <dcterms:tableOfContents>
    <a href="19890069aloa0">ASIAN KÄSITTELY ALEMMISSA OIKEUKSISSA</a>
    <a href="19890069mhaku0">MUUTOKSENHAKU KORKEIMMASSA OIKEUDESSA</a>
    <a href="19890069yloa0">KORKEIMMAN OIKEUDEN RATKAISU 13.6.1989</a>
  </dcterms:tableOfContents>
  <finlex:content id="s19890069.kko">
    <div>
      <h2 id="19890069aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Äänekosken kihlakunnanoikeudessa</h3>
        <p>Laimi Kyllikki Halonen on Maria Ester Haloselle 18.5.1987 tiedoksiannetun haasteen nojalla lausunut, että Äänekosken kihlakunnanoikeus oli 1.9.1964 julistamallaan lainvoiman saaneella päätöksellä tuominnut Laimi Kyllikki Halosen puolison, 30.7.1986 kuolleen vakuutustarkastajan Arvo Johannes Halosen ja hänen ensimmäisen vaimonsa Maria Ester Halosen avioeroon. Avioeron yhteydessä Arvo Johannes Halonen oli muun ohessa velvoitettu suorittamaan Maria Ester Haloselle elatusapua 200 markkaa kuukaudessa niin kauan kuin tämä eli naimattomana.</p>
        <p>Maria Ester Halonen ei ollut avioeron jälkeen lainkaan perinyt itselleen tuomittua elatusapua. Elatusavun perimättä jättäminen oli johtunut siitä, että Maria Ester Halonen, joka avioeron aikaan oli ollut työttömänä tai muutoin tarvitsi itselleen elatusapua, oli kohta avioeron jälkeen saanut työpaikan ja pystynyt ansiotuloillaan elättämään itsensä. Tämän vuoksi hän ei ollut enää ollut elatusavun tarpeessa eikä vaatinut tai perinyt sitä Arvo Johannes Haloselta. Olosuhteet olivat siten avioeron jälkeen muuttuneet olennaisesti niin, että Maria Ester Halosen oikeus elatusapuun oli lakannut. Kun Maria Ester Halonen ei ollut perinyt elatusapua, Arvo Johannes Halosella ei ole ollut tarvetta vaatia elatusapupäätöstä muuttuneiden olosuhteiden vuoksi kumottavaksi.</p>
        <p>Arvo Johannes Halosen kuoleman jälkeen Maria Ester Halonen oli 10.3.1987 päivätyllä hakemuksella pyytänyt asianomaista ulosottomiestä perimään ulosottoteitse elatusapupäätökseen perustuvat elatusmaksut indeksikorotuksineen viimeisiltä 10 vuodelta ennen Arvo Johannes Halosen kuolemaa.</p>
        <p>Tämän vuoksi Laimi Kyllikki Halonen on vaatinut kihlakunnanoikeuden 1.9.1964 julistaman päätöksen kumoamista puolisolle tuomitun elatusavun osalta olennaisesti muuttuneiden olosuhteiden vuoksi taannehtivasti ainakin 1.8.1976 lukien.</p>
      </div>
      <div>
        <h3>Kihlakunnanoikeuden päätös 3.9.1987</h3>
        <p>Sen jälkeen kun kihlakunnanoikeus oli 1.9.1964 julistamallaan lainvoiman saaneella päätöksellä tuominnut 30.7.1986 kuolleen Arvo Johannes Halosen ja hänen ensimmäisen vaimonsa Maria Ester Halosen avioeroon sekä velvoittanut Arvo Johannes Halosen suorittamaan Maria Ester Haloselle elatusapua 200 markkaa kuukausittain, ei Arvo Johannes Halonen ollut mainittua elatusapua suorittanut eikä Maria Ester Halonen ollut sitä myöskään perinyt.</p>
        <p>Avioliittolain 114 §:n mukaan oikeus voi jommankumman puolison kanteesta olennaisesti muuttuneiden olosuhteiden vuoksi muuttaa puolison elatuksesta annettua päätöstä. Arvo Johannes Halonen ei ollut elinaikanaan pannut vireille kannetta mainitun elatusapupäätöksen muuttamiseksi. Tämän vuoksi ja kun sanotussa lainkohdassa ei myöskään ollut säädetty, että elatusapupäätöstä voitaisiin muuttaa taannehtivasti, kihlakunnanoikeus on hylännyt kanteen. Valtion varoista määrättiin maksettavaksi maksuttoman oikeudenkäynnin saaneiden asianosaisten avustajille kulujen korvausta ja palkkiot, mitkä jäivät valtion vahingoksi.</p>
      </div>
      <div>
        <h3>Vaasan hovioikeuden päätös 10.12.1987</h3>
        <p>Hovioikeus, jonka tutkittavaksi Laimi Kyllikki Halonen oli valittamalla saattanut jutun, on todennut, ettei Arvo Johannes Halonen ollut eläessään pannut vireille elatusavun muuttamista koskevaa kannetta. Hänen leskellään Laimi Kyllikki Halosella ei ollut oikeutta nostaa kannetta mainitussa Arvo Johannes Halosen ja tämän entisen vaimon Maria Ester Halosen välistä elatusta koskevassa asiassa. Kihlakunnanoikeuden ei näin ollen olisi tullut ottaa kannetta tutkittavakseen.</p>
        <p>Sen vuoksi hovioikeus on kumonnut kihlakunnanoikeuden päätöksen muilta osin paitsi oikeudenkäyntiavustajille valtion varoista maksettujen kulukorvausten ja palkkioiden osalta sekä jättänyt Laimi Kyllikki Halosen esittämät vaatimukset tutkimatta.</p>
      </div>
    </div>
    <div>
      <h2 id="19890069mhaku0">MUUTOKSENHAKU KORKEIMMASSA OIKEUDESSA</h2>
      <p>Laimi Kyllikki Haloselle on myönnetty valituslupa 29.4.1988. Maria Ester Halonen on antanut häneltä pyydetyn vastauksen.</p>
      <p>Laimi Kyllikki Halonen on vaatinut kanteensa hyväksymistä katsoen, että hänellä oli oikeudellista tarvetta saada kanteensa tutkituksi.</p>
    </div>
    <div>
      <h2 id="19890069yloa0">KORKEIMMAN OIKEUDEN RATKAISU 13.6.1989</h2>
      <div>
        <h3>Perustelut</h3>
        <p>Arvo Johannes Halosen kuolinpesän osakkaita ovat Laimi Kyllikki Halonen yleisjälkisäädöksen saajana ja Arvo Johannes Halosen lakiosavaatimuksen tehneet lapset perillisinä.</p>
        <p>Avioliittolain 114 §:n 1 momentin (L 8.4.1983/362) mukaan vain puolisoilla on oikeus kanteen nostamiseen. Lainkohdassa tai sen esitöissä ei ole otettu huomioon tilannetta, jossa muulla henkilöllä kuin elatusvelvollisella tai elatukseen oikeutetulla puolisolla olisi oikeudellista tarvetta muutoskanteen nostamiseen. Lainkohtaa ei kuitenkaan, ottaen huomioon sen tarkoitus, ole tulkittava niin ahtaasti, ettei elatusvelvollisen puolison kuolinpesän osakas voisi ajaa muutoskannetta. Hovioikeuden ei sen vuoksi olisi pitänyt jättää Laimi Kyllikki Halosen kannetta tutkimatta.</p>
        <p>Korkein oikeus on ratkaisussaan 1971 II 63 katsonut mahdolliseksi elatusavun muuttamisen avioliittolain 114 §:n nojalla jutun vireilletuloa edeltäneeltäkin ajalta. Perintökaaren 18 luvun 2 §:n 2 momentin mukaan osakkaan, joka ajaa kannetta pesän hyväksi, on haastettava muut osakkaat kuultaviksi. Arvo Johannes Halosen perillisille ei ole varattu tilaisuutta tulla jutussa kuulluiksi.</p>
        <p>Edellä mainituilla perusteilla juttu on palautettava kihlakunnanoikeuteen.</p>
      </div>
      <div>
        <h3>Päätöslauselma</h3>
        <p>Hovioikeuden ja kihlakunnanoikeuden päätökset kumotaan ja juttu palautetaan Äänekosken kihlakunnanoikeuteen ilmoituksesta uudelleen käsiteltäväksi. Maksuttomasta oikeudenkäynnistä annetun lain nojalla maksetaan valtion varoista palkkioksi asianajaja Heikki Rauhalalle Laimi Kyllikki Halosen ja asianajaja Kari Mannerjoelle Maria Ester Halosen avustamisesta Korkeimmassa oikeudessa, Rauhalalle 800 ja Mannerjoelle 500 markkaa.</p>
        <div>
          <p>Ratkaisuun osallistuneet: oikeusneuvokset Salervo, Ådahl, Lindholm, Paasikoski ja Huopaniemi</p>
        </div>
      </div>
    </div>
  </finlex:content>
</finlex:document>
