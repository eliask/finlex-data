<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890109</dcterms:identifier>
  <finlex:ecliIdentifier>ECLI:FI:KKO:1989:109</finlex:ecliIdentifier>
  <dcterms:title>KKO:1989:109</dcterms:title>
  <dcterms:description>
    <p>
      <strong>Yksityistie</strong>
      <span>Tielautakunnan toimitus</span>
    </p>
  </dcterms:description>
  <finlex:registerNumber>M88/286</finlex:registerNumber>
  <dcterms:date pvm="19890531">1989-05-31</dcterms:date>
  <finlex:fileCopyNumber>2619</finlex:fileCopyNumber>
  <dcterms:issued pvm="19890926">1989-09-26</dcterms:issued>
  <dcterms:abstract>
    <p>Tielautakunnan toimituksen kuulutuksessa oli mainittu toimituksessa käsiteltävän kuulutuksessa mainitun tien "tieoikeuden käyttöoikeutta". Toimituksessa oli määrätty tieltä poistettavaksi portti ja veräjä. Koska toimituksessa oli päätetty asiasta, josta ei ollut mainittu kuulutuksessa, asia palautettiin tielautakuntaan uudelleen käsiteltäväksi.</p>
  </dcterms:abstract>
  <p>L yksityisistä teistä 54 § 2 mom</p>
  <dcterms:tableOfContents>
    <a href="19890109aloa0">ASIAN KÄSITTELY TOIMITUKSESSA JA MAAOIKEUDESSA</a>
    <a href="19890109mhaku0">MUUTOKSENHAKU KORKEIMMASSA OIKEUDESSA</a>
    <a href="19890109yloa0">KORKEIMMAN OIKEUDEN RATKAISU 26.9.1989</a>
  </dcterms:tableOfContents>
  <finlex:content id="s19890109.kko">
    <div>
      <h2 id="19890109aloa0">ASIAN KÄSITTELY TOIMITUKSESSA JA MAAOIKEUDESSA</h2>
      <div>
        <h3>Toimitus</h3>
        <p>Parikkalan kunnan tielautakunnalle on 13.4.1987 saapunut Heikki Ilmari Sikiön hakemus, jossa on kerrottu, että Veikko Olavi Eerikäinen oli kieltänyt muun muassa Heikki Ilmari Sikiötä käyttämästä tietä, joka johti hänen vanhempiensa Pauli Heikki ja Hilkka Maria Sikiön omistamalle vapaa-ajanasunnolle. Kesällä 1986 Eerikäinen oli asettanut tilansa rajalle tien poikki portit, jotka hän oli pitänyt jatkuvasti suljettuina. Koska Eerikäinen ei ollut esittänyt perusteita portin tarpeellisuudelle, hakemuksessa on pyydetty tielautakunnan toimenpiteitä vapaan tienkäyttöoikeuden palauttamiseksi siihen oikeutetuille.</p>
        <p>Hakemuksen johdosta on 4.6.1987 suoritettu Parikkalan kunnan Tyrjän kylässä Parikkalan kunnan tielautakunnan toimitus nro 2/1987. Toimitusta koskeneessa kuulutuksessa on käsiteltävä asia ilmoitettu seuraavasti: "Toimituksessa käsitellään Tyrjän jakokuntien tilusjärjestelytoimituksessa TNo 92643 perustetun tieoikeuden (R.30) käyttöoikeutta." Toimituksessa ovat olleet saapuvilla Heikki Ilmari Sikiö, Vesa Kalevi Sikiö, Jukka Paavo Terävä, Pauli Heikki Sikiö, Hilkka Maria Sikiö ja Veikko Terävä. Sen sijaan Rauhalan tilan RN:o 24:86 omistajat Veikko Olavi ja Kirsti Eerikäinen eivät ole olleet läsnä toimituksessa. Toimituksessa hakemus on uudistettu ja vaadittu Rauhalan tilan rajoilla olevien portin ja veräjän poistamista.</p>
        <p>Tielautakunta on todennut, ettei keskustelun aikana ollut tullut esille mitään sellaista, joka olisi puoltanut portin ja veräjän tarpeellisuutta. Tämän vuoksi tielautakunta on päättänyt, että Veikko Olavi Eerikäisen tuli poistaa portti ja veräjä välittömästi ja viimeistään 18.6.1987 mennessä.</p>
      </div>
      <div>
        <h3>Itä-Suomen maaoikeuden päätös 25.10.1988</h3>
        <p>Maaoikeus, jonka tutkittavaksi Veikko Olavi Eerikäinen oli saattanut jutun vaatien tielautakunnan päätöksen kumoamista muun muassa sillä perusteella, ettei portin ja veräjän poistamista ollut mainittu tietoimitusta koskeneessa kuulutuksessa, on todennut, että kuulutuksessa oli ilmoitettu tielautakunnan toimituksen koskevan kysymyksessä olevan tien käyttöoikeutta, josta toimitushakemuksessakin oli ilmoitettu olevan kysymys. Mainituin perustein ja vaikka kuulutuksessa ei ollutkaan nimenomaisesti mainittu portin ja veräjän pidon kieltämisen mahdollisuutta, maaoikeus, koska portin ja veräjän pidon oli katsottava sisältyvän tien käyttöoikeuteen, on katsonut, että toimitus oli tullut laillisesti vireille ja ettei siis ollut syytä tielautakunnan päätöksen kumoamiseen kuulutuksen väitetyn puutteellisuuden perusteella.</p>
        <p>Pääasian osalta maaoikeus on katsonut, että veräjän ja portin pitämisestä tiellä aiheutuisi kohtuutonta haittaa tiellä tapahtuvalle liikenteelle ja että veräjän ja portin pitämistä koskevasta kiellosta ei aiheutunut kohtuutonta haittaa Rauhalan tilalle. Mainituin perustein ja kun liikenneturvallisuus tai muukaan tärkeä syy ei vaatinut veräjän ja portin pitämistä tiellä, maaoikeus on katsonut, ettei ollut syytä tielautakunnan päätöksen lopputuloksen muuttamiseen. Näin ollen maaoikeus on hylännyt valituksen.</p>
      </div>
    </div>
    <div>
      <h2 id="19890109mhaku0">MUUTOKSENHAKU KORKEIMMASSA OIKEUDESSA</h2>
      <p>Veikko Olavi Eerikäiselle on myönnetty valituslupa 23.2.1989. Heikki Ilmari Sikiö, Vesa Kalevi Sikiö, Jukka Paavo Terävä, Pauli Heikki Sikiö, Hilkka Maria Sikiö, Kerttu Liisa Vento ja Kirsti Kaarina Sulanen ovat yhteisesti antaneet heiltä pyydetyn vastauksen.</p>
      <p>Valituksessaan Veikko Olavi Eerikäinen on vaatinut, että maaoikeuden päätös kumotaan kuulutuksessa olleen edellä kerrotun puutteen johdosta. Lisäksi Eerikäinen on pyytänyt, että hänelle myönnetään maksuton oikeudenkäynti 25.10.1988 lukien ja että asianajaja Hannu Salminen määrätään hänen avustajakseen.</p>
      <p>Vastauksessaan Heikki Ilmari Sikiö myötäpuolineen on vaatinut korvausta vastauskuluista.</p>
    </div>
    <div>
      <h2 id="19890109yloa0">KORKEIMMAN OIKEUDEN RATKAISU 26.9.1989</h2>
      <div>
        <h3>Maksuton oikeudenkäynti</h3>
        <p>Koska Veikko Olavi Eerikäinen, huomioon ottaen hänen tulonsa ja varansa sekä muut hänen taloudelliseen asemaansa vaikuttavat seikat, ei vaikeuksitta kykene suorittamaan tämän asian käsittelyn vaatimia menoja, Korkein oikeus myöntää Eerikäiselle maksuttoman oikeudenkäynnin korvausvelvollisuudetta valtiolle 25.10.1988 lukien. Koska Eerikäinen ei olisi ilman avustajaa kyennyt asianmukaisesti valvomaan etuaan ja oikeuttaan asian käsittelyssä täällä, määrätään hänen oikeudenkäyntiavustajakseen asianajaja Hannu Salminen.</p>
      </div>
      <div>
        <h3>Pääasia</h3>
        <p>Perustelut</p>
        <p>Toimitusta koskeneessa kuulutuksessa on ilmoitettu toimituksessa käsiteltävän tilusjärjestelytoimituksessa nro 92643 perustetun "tieoikeuden käyttöoikeutta". Toimituksessa Veikko Olavi Eerikäinen on velvoitettu poistamaan tieltä portti ja veräjä. Eerikäinen ei ole ollut läsnä toimituksessa. Toimituksessa on siten päätetty asiasta, josta ei ole mainittu toimitusta koskevassa kuulutuksessa, varaamatta Eerikäiselle tilaisuutta tulla siinä kuulluksi.</p>
        <p>Päätöslauselma</p>
        <p>Tielautakunnan ja maaoikeuden päätökset kumotaan. Asia palautetaan tielautakuntaan uudelleen käsiteltäväksi. Tielautakunnan tulee uudessa käsittelyssä ottaa huomioon palautuksen syy ja muutoinkin laillisesti menetellä.</p>
        <p>Maksuttomasta oikeudenkäynnistä annetun lain nojalla maksetaan valtion varoista asianajaja Hannu Salmiselle korvaukseksi tarpeellisista kuluista 414,40 markkaa ja kohtuulliseksi palkkioksi 1.000 markkaa eli yhteensä 1.414 markkaa 40 penniä, mikä määrä asian laadun vuoksi jää valtion vahingoksi.</p>
        <p>Jutun näin päättyessä Heikki Ilmari Sikiön myötäpuolineen on pidettävä vastauskulunsa Korkeimmassa oikeudessa vahinkonaan.</p>
        <div>
          <p>Ratkaisuun osallistuneet: oikeusneuvokset Salervo, Ådahl, Mörä, Haarmann ja Huopaniemi</p>
        </div>
      </div>
    </div>
  </finlex:content>
</finlex:document>
