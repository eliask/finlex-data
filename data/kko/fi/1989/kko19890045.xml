<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890045</dcterms:identifier>
  <finlex:ecliIdentifier>ECLI:FI:KKO:1989:45</finlex:ecliIdentifier>
  <dcterms:title>KKO:1989:45</dcterms:title>
  <dcterms:description>
    <p>
      <strong>Tapaturmakorvaus</strong>
    </p>
  </dcterms:description>
  <finlex:registerNumber>VA88/240</finlex:registerNumber>
  <dcterms:date pvm="19881123">1988-11-23</dcterms:date>
  <finlex:fileCopyNumber>984</finlex:fileCopyNumber>
  <dcterms:issued pvm="19890328">1989-03-28</dcterms:issued>
  <dcterms:abstract>
    <p>A oli työssään kaatunut, jolloin hän oli loukannut lievästi selkänsä ja saanut ihonaarmuuntumia yläraajaan. Selkä oli kipeytynyt parin päivän kuluttua ja suoritetuissa tutkimuksissa todettiin selkäydinkanavan ulkopuolinen märkäpesäke. Lääketieteellisen selvityksen mukaan mainittu sairaus oli saattanut aiheutua kaatumisvammasta eikä ollut todennäköistä, että se johtuisi muusta syytä. Sairaus määrättiin korvattavaksi tapaturman seurauksena.</p>
  </dcterms:abstract>
  <dcterms:tableOfContents>
    <a href="19890045aloa0">ASIAN AIKAISEMPI KÄSITTELY</a>
    <a href="19890045mhaku0">MUUTOKSENHAKU KORKEIMMASSA OIKEUDESSA</a>
    <a href="19890045yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19890045.kko">
    <div>
      <h2 id="19890045aloa0">ASIAN AIKAISEMPI KÄSITTELY</h2>
      <p>Hannu Matti Juhani Vestu oli 28.6.1984 viedessään puita karjakeittiöön kompastunut ja kaatuessaan lyönyt selkänsä kivikkoon tai putkeen. Selän voimakkaan kipeytymisen vuoksi Vestu oli 1.7.1984 kääntynyt lääkärin puoleen, joka oli pitänyt sairautta äkillisenä, voimakkaana noidannuolityyppisenä vaivana ja antanut hoidoksi puudutuspistoksen. Selkäkipujen jatkumisen vuoksi Vestu oli 2.7.1984 lähtien ollut sairaalahoidossa ja tutkimuksissa, joissa hänellä oli todettu selkäydinkanavan märkäpesäke, joka oli leikattu. Vestu oli ollut työkyvytön 1.7.1984 lähtien. Vestu on vaatinut eläkelaitokselta tapaturmakorvausta.</p>
      <div>
        <h3>Maatalousyrittäjien eläkelaitoksen päätös 6.6.1986</h3>
        <p>Eläkelaitos on evännyt korvauksen, koska Vestun työkyky ei ollut heikentynyt kerrotusta tapaturmasta saadun vamman takia, vaan työkyvyn alentuminen johtui selkäydinkanavan tulehdussairaudesta, joka ei ollut johtunut kaatumisesta.</p>
      </div>
      <div>
        <h3>Asian käsittely tapaturmalautakunnassa</h3>
        <p>Vestu on hakenut muutosta vaatien korvausta tapaturman johdosta. Lisäksi hän on toimittanut lautakunnalle lääkintöhallituksen 10.7.1986 päivätyn vastauksen kanteluun, jossa hän oli katsonut, että tulehduksen olisi aiheuttanut hänelle 1.7.1984 terveysasemalla selkään annettu puudutusainepistos. Lääkintöhallitus oli antamassaan vastauksessa ilmoittanut, ettei se ollut voinut todeta tulehduspesäkkeen aiheutuneen Vestulle terveysasemalla annetusta pistoksesta vaan oireiden oli katsottava liittyvän 28.6.1984 sattuneeseen kaatumiseen, jolloin Vestun selkä oli vammautunut ja kaatuminen aiheuttanut mahdollisesti syy-yhteyden märkäpesäkkeen syntymiseen.</p>
        <p>Eläkelaitos on lääkintöhallituksen vastauksen johdosta antamassaan lausunnossa todennut, että se oli lääkintöhallituksen kanssa samaa mieltä siitä, että Vestulla todettu selkäydinkalvon ulkopuolella sijaitseva märkäpesäke ei ollut syy-yhteydessä hänelle 1.7.1984 annettuun puudutuspistokseen, koska asiakirjoista ilmenevien tutkimustulosten mukaan märkäpesäke oli pistosta annettaessa jo syntymässä. Märkäpesäkkeen ja selkätapaturman keskinäisestä suhteesta eläkelaitos on huomauttanut, että uusimman lääketieteellisen tiedon mukaan tapaturmilla on todettu olevan yhteyttä selkäydinalueen tulehduksiin vain, jos kysymyksessä oli samalla suora tartutus kuten pistohaavoissa. Vestun tapauksessa ei ollut kysymys tällaisesta tapaturmasta. Asiassa esitetyn lääketieteellisen selvityksen perusteella eläkelaitos katsoi, että Vestulla todettu selkäydinalueen tulehdus märkäpesäkkeineen, mistä sairaudesta selän kipeytyminen oli johtunut, ei ollut 28.6.1984 sattuneen tapaturman seurausta vaan tapaturmasta riippumaton sairaus.</p>
      </div>
      <div>
        <h3>Tapaturmalautakunnan päätös 13.11.1986</h3>
        <p>Tapaturmalautakunta on katsonut, että Vestulla todettu selkäydinkanavan märkäpesäke, josta työkyvyttömyys ja sairaanhoitokulut olivat johtuneet, ei ollut 28.6.1984 sattuneen tapaturman seurausta, vaan kysymyksessä oli tapaturmasta riippumaton sairaus. Tapaturmasta ei ollut aiheutunut muutakaan korvattavaa ruumiinvammaa. Näillä perusteilla tapaturmalautakunta on pysyttänyt eläkelaitoksen päätöksen lopputuloksen.</p>
      </div>
      <div>
        <h3>Vakuutusoikeuden päätös 9.2.1988</h3>
        <p>Vakuutusoikeus, jonka tutkittavaksi Vestu oli saattanut asian, on lausunut, että Vestun selkäydinkanavan märkäpesäke, josta hänen työkyvyttömyytensä ja sairaanhoitokulunsa olivat johtuneet, ei ollut 28.6.1984 sattuneen tapaturman aiheuttama. Mainitusta tapaturmasta ei muutoinkaan ollut aiheutunut korvattavaa ruumiinvammaa. Tämän vuoksi vakuutusoikeus on pysyttänyt tapaturmalautakunnan päätöksen.</p>
      </div>
    </div>
    <div>
      <h2 id="19890045mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 13.10.1988. Vestu on vaatinut tapaturmalautakunnan ja vakuutusoikeuden päätösten kumoamista ja korvausta työtapaturmasta. Lääkintöhallitus on antanut siltä pyydetyn lausunnon ja eläkelaitos vastauksen.</p>
    </div>
    <div>
      <h2 id="19890045yloa0">KORKEIMMAN OIKEUDEN RATKAISU</h2>
      <p>Vestu oli 28.6.1984 maatilallaan viedessään puita karjakeittiöön kaatunut, jolloin hän oli loukannut lievästi lanne- ja ristiselkänsä ja saanut ihonaarmuuntumia oikeaan yläraajaan. Parin päivän kuluttua tapaturmasta selkä oli kipeytynyt voimakkaasti ja Vestu oli 1.7.1984 hakeutunut lääkärin hoitoon, jolloin hänelle kipujen lieventämiseksi oli annettu puudutusaineinjektio. Kivut olivat tästä huolimatta jatkuneet ja hän oli seuraavana päivänä joutunut sairaalahoitoon. Suoritetuissa tutkimuksissa Vestulla oli todettu selkäydinkanavan ulkopuolinen märkäpesäke, joka oli 10.7.1984 suoritetulla leikkauksella tyhjennetty.</p>
      <p>Lääkintöhallituksen jutussa 15.9.1988 antaman lausunnon sekä lääkintöhallituksen pysyvien asiantuntijoiden dosenttien Olli Heiskasen 10.2.1986 ja Simo Valtosen 29.8.1988 antamien lausuntojen ja jutussa esitetyn muun näytön perusteella Korkein oikeus on havainnut, että märkäpesäkkeessä oli todettu olleen staphylococcus aureus -bakteeri, joka on tyypillinen ihobakteeri. Kuvantunlainen sinänsä harvinainen komplikaatio voi syntyä joko vammasta tai puudutusaineinjektiosta taikka veriteitse tapahtuneesta leviämisestä muualta kehossa. Viimeksi mainittu syy voidaan jättää syrjään, koskei ole ollut tiedossa muita tulehduspesäkkeitä. Asiantuntijalausunnoissa ei ole voitu täydellä varmuudella selvittää kummastako muusta syystä, vammasta vaiko injektiosta, märkäpesäke oli aiheutunut. Selän kipeytyminen ja märkäpesäkkeen kehittyminen voi ajallisesti johtua Vestun kaatumisesta ja selkä oli kipeytynyt jo ennen kuin puudutusaineinjektio annettiin. Märkäpesäke on niin ollen saattanut johtua 28.6.1984 tapahtuneesta tapaturmasta eikä ole todennäköistä, että se johtuisi muusta syystä. Näillä perusteilla Korkein oikeus katsoo, että Vestun selkäydinkanavan ulkopuolinen märkäpesäke on korvattava häntä 28.6.1984 kohdanneen työtapaturman seurauksena.</p>
      <div>
        <h3>Päätöslauselma</h3>
        <p>Vakuutusoikeuden ja tapaturmalautakunnan päätökset kumotaan. Maatalousyrittäjien eläkelaitos velvoitetaan suorittamaan Vestulle sanotusta selkäydinkanavan ulkopuolisesta märkäpesäkkeestä lainmukainen korvaus. Tästä aiheutuvia toimenpiteitä varten asia palautetaan vakuutusoikeudelle.</p>
        <div>
          <p>Ratkaisuun osallistuneet: presidentti Olsson, oikeusneuvokset Portin, Riihelä, Roos ja Taipale</p>
        </div>
      </div>
    </div>
  </finlex:content>
</finlex:document>
