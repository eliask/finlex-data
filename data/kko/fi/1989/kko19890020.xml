<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890020</dcterms:identifier>
  <finlex:ecliIdentifier>ECLI:FI:KKO:1989:20</finlex:ecliIdentifier>
  <dcterms:title>KKO:1989:20</dcterms:title>
  <dcterms:description>
    <p>
      <strong>Konkurssi</strong>
      <span>Konkurssipesään kuuluva omaisuus</span>
    </p>
    <p>
      <strong>Omistuksenpidätys</strong>
    </p>
    <p>
      <strong>Vekseli</strong>
    </p>
  </dcterms:description>
  <finlex:registerNumber>S87/978</finlex:registerNumber>
  <dcterms:date pvm="19871210">1987-12-10</dcterms:date>
  <finlex:fileCopyNumber>544</finlex:fileCopyNumber>
  <dcterms:issued pvm="19890222">1989-02-22</dcterms:issued>
  <dcterms:abstract>
    <p>Kauppasopimuksen mukainen kauppahinta oli maksettu siten, että myyjä oli diskontannut pankkiin asettamansa ja ostajan hyväksymän vekselin. Sopimuksen mukaan myyjä oli pidättänyt itselleen omistusoikeuden myytyyn esineeseen, kunnes vekseli oli kokonaisuudessaan maksettu. Esine oli ostajan konkurssin alkaessa ostajan hallussa. Vekselin diskonttaamisen jälkeen omistuksenpidätysehto oli myyjän takautumisoikeuden vakuutena tehoton suhteessa ostajan konkurssivelkojiin.</p>
    <p>Ään.</p>
    <p>Ks. <a href="http://www.finlex.fi/fi/oikeus/kko/kko/1977/19770001">KKO:1977-I-1</a> ja <a href="http://www.finlex.fi/fi/oikeus/kko/kko/1987/19870051">KKO:1987:51</a>. Vrt. <a href="http://www.finlex.fi/fi/oikeus/kko/kko/1984/19840003">KKO:1984-I-3</a></p>
  </dcterms:abstract>
  <dcterms:tableOfContents>
    <a href="19890020aloa0">ASIAN KÄSITTELY ALEMMISSA OIKEUKSISSA</a>
    <a href="19890020mhaku0">MUUTOKSENHAKU KORKEIMMASSA OIKEUDESSA</a>
    <a href="19890020yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19890020.kko">
    <div>
      <h2 id="19890020aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Kokkolan raastuvanoikeudessa</h3>
        <p>Maansiirto Sivonen Ky:n konkurssipesä on Helge Björkrothille 5.11.1985 ja Maanrakennus Kinnunen &amp; Co Ky:lle 28.10.1985 tiedoksi toimitetuin haastein ja kannetta kehittäessään lausunut seuraavaa:</p>
        <p>Björkroth oli 1.4.1985 myynyt Maansiirto Sivonen Ky:lle kaksi käytettyä maansiirtoautoa 420.000 markan kauppahinnasta. Kauppahinta oli kokonaan maksettu Björkrothin asettamalla ja Maansiirto Sivonen Ky:n hyväksymällä vekselillä, jonka Björkroth oli diskontannut pankkiin ja jonka Maansiirto Sivonen Ky oli sitoutunut vähitellen maksamaan pankille. Kauppakirjassa autojen omistusoikeus oli sovittu siirtymään ostajalle, kun kauppasummasta kirjoitettu tunnuste oli kokonaan maksettu.</p>
        <p>Maansiirto Sivonen Ky oli asetettu konkurssiin 4.6.1985, jolloin autot jo olivat olleet sen hallinnassa. Björkrothin pyydettyä konkurssipesältä autoja hallintaansa myyntitarkoituksessa konkurssipesä oli luovuttanut ne hänelle, mutta samalla kuitenkin huomauttanut, että se ei hyväksynyt Björkrothin ja Maansiirto Sivonen Ky:n välisen kauppakirjan omistuksenpidätysehtoa konkurssipesää ja sen velkojia sitovaksi. Sen vuoksi konkurssipesä oli vaatinut Björkrothia tallettamaan kauppahinnan sulkutilille erillistä selvittelyä varten ja pidättänyt oikeuden hylätä tai hyväksyä saadut tarjoukset. Tästä huolimatta Björkroth oli 3.7.1985 myynyt autot Maanrakennus Kinnunen &amp; Co Ky:lle 440.000 markalla, mutta ei ollut tilittänyt kauppahintaa konkurssipesälle.</p>
        <p>Koska edellä mainittu omistuksenpidätysehto oli ollut Maansiirto Sivonen Ky:n velkojia ja konkurssipesää kohtaan tehoton ja kun autojen omistusoikeus ei ollut laillisesti siirtynyt Maanrakennus Kinnunen &amp; Co Ky:lle, konkurssipesä on vaatinut, että Björkroth velvoitetaan suorittamaan konkurssipesälle autojen kauppahinta 440.000 markkaa 16 prosentin korkoineen 3.7.1985 lukien ja toissijaisesti, ellei mainittua summaa saada perityksi Björkrothilta, että Maanrakennus Kinnunen &amp; Co Ky velvoitetaan palauttamaan autot konkurssipesälle. Lisäksi konkurssipesä on vaatinut vastaajien velvoittamista korvaamaan sen oikeudenkäyntikulut 10.083,95 markalla laillisine korkoineen.</p>
      </div>
      <div>
        <h3>Björkrothin vastine</h3>
        <p>Autot eivät olleet tosiasiallisesti lainkaan olleet konkurssipesän, vaan Maansiirto Sivonen Ky:n konsulttina toimineen liikkeenharjoittaja Lars Lundgrenin hallinnassa, joka oli luovuttamalla autojen avaimet Björkrothille siirtänyt hallinnan tälle. Siten väite, että konkurssipesä olisi luovuttanut autojen hallinnan Björkrothille riitauttaen samalla omistusoikeuden, ei pitänyt paikkaansa.</p>
        <p>Maansiirto Sivonen Ky:n vastuunalaisen yhtiömiehen Seppo Sivosen valallaan oikeaksi vahvistamassa pesäluettelossa autojen omistajaksi oli merkitty Björkroth. Näin ollen yhtiön edustajalla oli ollut se käsitys, että autojen omistusoikeus kuului Björkrothille. Konkurssipesä oli riitauttanut omistusoikeuden vasta sen jälkeen, kun Björkroth oli myynyt autot eteenpäin. Björkrothin oli siten katsottava saaneen autot takaisin konkurssipesältä ilman ehtoja. Björkroth oli myös ollut vilpittömässä mielessä myydessään autot edelleen.</p>
        <p>Björkrothin ja Maansiirto Sivonen Ky:n välinen kauppa oli tavallinen luottokauppa. Kaupan yhteydessä asetettua vekseliä ei ollut ollut tarkoitus käyttää maksuvälineenä vaan myyjän rahoitusvälineenä, jolloin kysymys oli ollut niin sanotusta myynninrahoituksesta. Kauppakirjan omistuksenpidätysehto oli ollut vakuus kauppahinnan suorittamisesta. Tällöin ehto oli myös Maansiirto Sivonen Ky:n velkojia sitova.</p>
        <p>Näin ollen Björkroth on, katsoen olleensa autojen oikea omistaja ja siten oikeutettu ne myymään, vaatinut kanteen hylkäämistä ja oikeudenkäyntikulujensa korvaamista 5.590 markalla.</p>
      </div>
      <div>
        <h3>Maanrakennus Kinnunen &amp; Co Ky:n vastine</h3>
        <p>Maanrakennus Kinnunen &amp; Co Ky oli vilpittömässä mielessä ostaessaan autot Björkrothilta. Siinäkin tapauksessa, että konkurssipesä katsottaisiin autojen oikeaksi omistajaksi, Maanrakennus Kinnunen &amp; Co Ky olisi velvollinen luovuttamaan autot konkurssipesälle vain lunastusta vastaan. Sen vuoksi Maanrakennus Kinnunen &amp; Co Ky on vaatinut siihen kohdistetun kanteen hylkäämistä ja oikeudenkäyntikulujensa korvaamista.</p>
      </div>
      <div>
        <h3>Raastuvanoikeuden päätös 12.12.1985</h3>
        <p>Raastuvanoikeus on todennut, että Björkroth oli 1.4.1985 myynyt Maansiirto Sivonen Ky:lle kaksi käytettyä maansiirtoautoa omistuksenpidätysehdoin. Mainitun kommandiittiyhtiön tultua asetetuksi konkurssiin Björkroth oli 3.7.1985 myynyt autot Maanrakennus Kinnunen &amp; Co Ky:lle.</p>
        <p>Mitä tuli Björkrothin väitteisiin konkurssivelallisen omasta käsityksestä ja pesäluettelon merkityksestä, raastuvanoikeus on katsonut, ettei näillä seikoilla ollut merkitystä jutun ratkaisun kannalta.</p>
        <p>Mitä edelleen tuli väitteeseen, ettei konkurssipesä luovuttaessaan autot Björkrothille ollut huomauttanut omistuksenpidätysehdon sitomattomuudesta, raastuvanoikeus on todennut konkurssipesän kiistäneen väitteen kokonaisuudessaan väittämällä yhtäältä, etteivät autot lainkaan olleet siirtyneet Björkrothin hallintaan, ja toisaalta, että konkurssipesä oli pidättänyt itselleen oikeuden vedota omistuksenpidätysehdon sitomattomuuteen.</p>
        <p>Raastuvanoikeus on katsonut selvitetyksi, että Maansiirto Sivonen Ky:n konkurssipesä oli luovuttanut autojen hallinnan Björkrothille ja että mahdollinen varauksen esittäminen omistuksenpidätysehdon sitomattomuudesta oli tehty vasta myöhemmin. Konkurssin alettua kyseiset autot olivat jääneet sille työmaalle, jossa ne olivat. Mitään selkeää erillistä luovuttamista konkurssipesältä Björkrothille ei ollut tapahtunut. Konkurssin alettua oli todistajana kuultu ja asianosaisten välisissä kaupoissa läsnä ollut Lundgren ottanut avaimet haltuunsa Björkrothin puhelinsoiton johdosta. Lundgren on kertonut, että hän oli ottanut avaimet haltuunsa Björkrothin puolesta. Lundgren oli kuitenkin ennen kuin autot myytiin edelleen Maanrakennus Kinnunen &amp; Co Ky:lle, pyrkinyt tarkistamaan konkurssipesältä, että pesä hyväksyisi kaupan. Omistuksenpidätysehdoin myytyjen esineiden hallinta ei voinut konkurssin sattuessa siirtyä myyjälle ilman konkurssipesän suostumusta. Konkurssipesä ei ollut antanut erillistä nimenomaista suostumusta.</p>
        <p>Pesäluettelon laatimisvaiheessa silloinen väliaikainen pesänhoitaja, asianajaja Eero Laurila oli hyväksynyt sen, että Björkroth omisti kyseiset autot. Väliaikaisella pesänhoitajalla ei ollut valtuutta luovuttaa esineen hallintaa. Kun Laurilan tultuaan määrätyksi konkurssipesän uskotuksi mieheksi ei kuitenkaan ollut näytetty peruuttaneen hyväksymistään tai esittäneen varauksia, hän oli konkurssipesän puolesta hiljaisesti hyväksynyt autojen hallinnan palauttamisen Björkrothille. Kun otettiin huomioon autojen suuri arvo ja osuus pesän kokonaisvaroista ja se, ettei käytännön liike-elämässä voitu edellyttää liikkeenharjoittajien tietävän väliaikaisen pesänhoitajan ja uskotun miehen toimivallan erosta, Laurilalla olisi ollut velvollisuus uskottuna miehenä ilmoittaa Björkrothille konkurssipesän varaus omistuksenpidätysehdon sitomattomuudesta. Kun Laurila ei ollut sitä tehnyt, konkurssipesä oli hyväksynyt hallinnan palauttamisen eikä voinut enää vedota omistuksenpidätysehdon mahdolliseen sitomattomuuteen.</p>
        <p>Mitä tuli kysymykseen siitä, oliko omistuksenpidätysehto konkurssipesää sitova, raastuvanoikeus on katsonut, että Korkeimman oikeuden ratkaisuista KKO 1977 I 1 ja KKO 1984 I 3 ilmeni oikeusohje, jonka mukaan omistuksenpidätysehto sitoi ostajan velkojia ja siten myös konkurssipesää vain, kun ehto oli annettu vakuudeksi kauppahintasaatavasta. Omistuksenpidätysehdon sitomattomuus tässä tapauksessa riippui siitä, oliko ehto annettu kauppahintavai takautumissaamisen vakuudeksi. Björkrothin ja Maansiirto Sivonen Ky:n kauppakirjan omistuksenpidätysehto kuului seuraavasti: "Omistusoikeus siirtyy ostajalle, kun kauppasummasta kirjoitettu tunnuste on kokonaisuudessaan maksettu". Maksusta oli kauppakirjassa sovittu seuraavasti: "Ostaja luovuttaa kaupantekohetkellä myyjälle tunnusteen koko kauppahinnasta, minkä tunnusteen myyjä diskontteeraa. Ostaja maksaa korot ja diskonttauskulut käteisellä laskua vastaan. Ostaja lyhentää tunnustetta (vekseliä) kolmen kuukauden välein vähintään 50.000 markkaa kerralla, mihin sisältyy korko ja uusintadiskonttauskulut."</p>
        <p>Seuraavat seikat puhuivat sen puolesta, että ehto oli tarkoitettu vakuudeksi kauppahintasaamisesta - vekseli oli tehty alunperin rahoituksen järjestämiseksi eikä siten ainakaan ensisijaisesti maksuvälineeksi; - sekä Maansiirto Sivonen Ky että Björkroth olivat asiallisesti ottaen pankkiin nähden yhtäläisessä vastuussa sekä velallisen että takaajan tavoin; - kauppakirjan yksityiskohtaisuus vekselin suhteen oli osoitus osapuolten tarkoituksesta tulkita kauppahinnan maksun tapahtuvan vasta vekselin maksamisella; - käyttämällä nimitystä tunnuste vekselistä olivat osapuolet korostaneet sitä vekselin ominaisuutta, että sen antamisella hyväksyttiin sen pohjana olevan velkasuhteen olemassa olo; - Björkroth oli pankkiin nähden luotonsaaja ja takautumistilanne syntyi vasta, jos ja kun Björkroth itse lunasti kyseisen vekselin.</p>
        <p>Seuraava seikka puhui sen vaihtoehdon puolesta, että omistuksenpidätysehto oli sovittu vakuudeksi takautumissaamisesta: Björkroth oli kyseisen vekselin asettaja ja tulisi siten ainakin teoreettisesti vekselioikeudellisesti katsoen, jos hän joutuisi maksamaan vekselin pankille, käyttämään vekselin hyväksyjään nähden vekselioikeudellista takautumisoikeutta.</p>
        <p>Raastuvanoikeus on katsonut niiden tekijöiden, jotka puolsivat omistuksenpidätysehdon katsomista kauppahintasaamisen vakuudeksi, olevan tässä tapauksessa yhdessä painavampia kuin toista vaihtoehtoa puoltava seikka. Tämän vuoksi raastuvanoikeus on katsonut, että omistuksenpidätysehto sitoi myös Maansiirto Sivonen Ky:n konkurssipesää.</p>
        <p>Siltä osalta kuin kanne oli kohdistettu Maanrakennus Kinnunen &amp; Co Ky:öön raastuvanoikeus on todennut, että kun Björkroth oli edellä selostetuin tavoin katsottu autojen omistajaksi, ei kommandiittiyhtiö voinut olla velvollinen niitä palauttamaan. Raastuvanoikeus on katsonut, ettei kommandiittiyhtiöllä olisi ollut palautusvelvollisuutta siinäkään tapauksessa, että Björkrothin oikeutta myydä autot olisi rasittanut jokin puute, koska jutussa ei ollut näytetty, ettei kommandiittiyhtiö autot ostaessaan olisi ollut hyvässä uskossa. Sen vuoksi kommandiittiyhtiö olisi ollut velvollinen luovuttamaan autot konkurssipesälle ainoastaan lunastusta vastaan.</p>
        <p>Näillä perusteilla raastuvanoikeus on hylännyt kanteen ja velvoittanut Maansiirto Sivonen Ky:n konkurssipesän suorittamaan oikeudenkäyntikulujen korvauksena Björkrothille 4.500 markkaa ja Maanrakennus Kinnunen &amp; Co Ky:lle 4.000 markkaa.</p>
      </div>
      <div>
        <h3>Vaasan hovioikeuden tuomio 25.6.1987</h3>
        <p>Hovioikeus, jonka tutkittavaksi konkurssipesä on saattanut jutun, on katsonut selvitetyksi, että kyseessä olevat autot olivat olleet Maansiirto Sivonen Ky:n hallinnassa sen konkurssin alkaessa, joten autojen oli katsottava konkurssiin asettamishetkellä siirtyneen konkurssipesän hallintaan. Autojen avaimet olivat kuitenkin pesäluettelon laatimishetkellä jääneet raastuvanoikeuden päätöksessä katsotuin tavoin liikkeenharjoittaja Lundgrenin haltuun. Lundgren oli todistajana kuultuna kertonut käsittäneensä väliaikaisen pesänhoitajan, asianajaja Laurilan käyttäytymisestä, että Laurilakin oli katsonut Björkrothin omistavan autot. Autot oli pesäluetteloon merkitty Björkrothin omaisuudeksi, eikä Laurila ollut tehnyt tästä mitään huomautusta. Laurila oli puolestaan kiistänyt, että hän olisi hyväksynyt Björkrothin autojen omistajaksi. Lundgrenin kertomuksesta ei ilmennyt, että Laurila olisi nimenomaisesti ottanut kantaa kysymykseen autojen omistusoikeudesta.</p>
        <p>Sittemmin Björkroth oli 12.6.1985 päivätyllä kirjeellä pyytänyt Laurilalta, että hän saisi autot hallintaansa edelleen myyntiä varten. Koska Björkroth oli kuitenkin voinut saada autojen avaimet Lundgrenilta, hän ei ollut odottanut Laurilan vastausta kirjeeseen, vaan hän oli myynyt autot 3.7.1985 Maanrakennus Kinnunen &amp; Co Ky:lle. Ennen tätä kauppaa oli tosin raastuvanoikeuden päätöksessä kerrotuin tavoin yritetty saada Laurilalta konkurssipesän hyväksyminen kaupalle, mutta Laurilaan ei tämän vuosiloman vuoksi ollut saatu yhteyttä. Laurila oli kertonut, että hän oli lähtenyt vuosilomalle ennen kuin hänet oli määrätty konkurssipesän uskotuksi mieheksi ja että hän oli palannut vuosilomaltaan vasta heinäkuun 1985 alussa. Tätä väittämää Björkroth ei ollut kiistänyt.</p>
        <p>Edellä kerrotut tapahtumat huomioon ottaen hovioikeus on katsonut jääneen näyttämättä, että Laurila olisi konkurssipesän väliaikaisena pesänhoitajana ottanut sillä tavoin kantaa autojen omistusoikeuteen, että Björkroth olisi perustellusti voinut olettaa Laurilan konkurssipesän puolesta hyväksyneen Björkrothin autojen omistajaksi. Björkrothin ei olisi pitänyt luottaa pelkästään Lundgrenin käsitykseen, koska Lundgrenia oli pidettävä asiassa ulkopuolisena. Myöskään siitä, että Laurila konkurssipesän uskottuna miehenä ei ollut nimenomaisesti vastustanut autojen hallinnan palauttamista Björkrothille, ei ollut ollut pääteltävissä, että Laurila konkurssipesän puolesta olisi hyväksynyt palauttamisen. Björkrothin oli katsottava ennen Maanrakennus Kinnunen &amp; Co Ky:n kanssa tekemäänsä kauppaa saaneen tietää, että Laurila oli kesäkuun 1985 loppupuolella vuosilomalla. Björkrothin oli siten täytynyt ymmärtää, että Laurila ei ollut uskotun miehen ominaisuudessa mahdollisesti edes saanut tietoa Björkrothin 12.6.1985 lähettämästä kirjeestä eikä ollut ehtinyt lausua käsitystään autojen omistusoikeudesta. Björkroth oli myös tiennyt, että autojen avaimia ei ollut luovutettu Lundgrenille konkurssipesän puolesta, koska Lundgren oli vasta Björkrothin kanssa keskusteltuaan yksinään ottanut avaimet haltuunsa. Näin ollen raastuvanoikeuden ei olisi pitänyt hylätä kannetta sillä perusteella, että konkurssipesä olisi hiljaisesti hyväksynyt autojen hallinnan luovutuksen Björkrothille.</p>
        <p>Hovioikeus on katsonut, että omistuksenpidätysehto Björkrothin ja Maansiirto Sivonen Ky:n väliseen kauppakirjaan oli otettu Björkrothin kauppahintasaatavan vakuudeksi. Kaupanteon olosuhteista oli pääteltävissä, että kaupan yhteydessä tehty vekseli oli tarkoitettu käytettäväksi Björkrothin myynnin rahoittamiseen eikä maksuvälineeksi. Tätä osoitti erityisesti se, että rahoitus oli saatu Björkrothin pankista ja Björkrothin pankin kanssa sopiman vekseliluoton puitteissa. Lisäksi rahoitusneuvottelut oli käyty yksinomaan Björkrothin ja pankin välillä ja myös pankki oli tullut tietämään vekselin perusteen. Kun siis omistuksenpidätysehdon oli katsottava olleen vakuus kauppahintasaatavasta, ehto oli myös Maansiirto Sivonen Ky:n velkojia sitova.</p>
        <p>Näillä ja muutoin raastuvanoikeuden mainitsemilla perusteilla hovioikeus on jättänyt jutun raastuvanoikeuden päätöksen lopputuloksen varaan. Konkurssipesä velvoitettiin korvaamaan Björkrothin ja Maanrakennus Kinnunen &amp; Co Ky:n vastinekulut kummallekin 750 markalla.</p>
      </div>
    </div>
    <div>
      <h2 id="19890020mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 16.9.1987. Valituksessaan konkurssipesä on vaatinut kanteen hyväksymistä ja vastaajien velvoittamista korvaamaan konkurssipesälle jutusta aiheutuneet kulut tai joka tapauksessa, ettei konkurssipesää velvoitettaisi korvaamaan vastaajien kuluja missään oikeusasteessa.</p>
      <p>Björkroth on vastannut ja vaatinut konkurssipesän velvoittamista korvaamaan Björkrothille vastauksen antamisesta aiheutuneet kulut 4.000 markalla.</p>
      <p>Maanrakennus Kinnunen &amp; Co Ky on vastannut ja vaatinut konkurssipesältä korvausta vastauksen antamisesta aiheutuneista kuluista.</p>
    </div>
    <div>
      <h2 id="19890020yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Björkroth on 1.4.1985 solmitulla kauppakirjalla myynyt kaksi käytettyä maansiirtoautoa Maansiirto Sivonen Ky:lle 420.000 markan kauppahinnasta ehdoin, että ostaja luovuttaa myyjälle kauppahinnan määrää vastaavan vekselin, jonka myyjä diskonttaa pankkiin. Omistusoikeus autoihin siirtyi kauppakirjan mukaan kommandiittiyhtiölle sen jälkeen, kun vekseli, jossa kommandiittiyhtiö oli hyväksyjänä ja Björkroth asettajana, oli kokonaisuudessaan maksettu. Björkroth on diskontannut vekselin pankkiin. Hän on sittemmin maksanut vekselin pankille. Autot ovat Maansiirto Sivonen Ky:n konkurssin alkaessa olleet kommandiittiyhtiön hallussa. Konkurssipesä ei ole luovuttanut autoja Björkrothille eikä hyväksynyt niiden siirtämistä hänelle vastikkeetta.</p>
        <p>Björkroth on diskontatessaan vekselin saanut suorituksen kauppahinnasta. Tämän jälkeen omistuksenpidätysehto on ollut Björkrothin Maansiirto Sivonen Ky:öön kohdistuvan, vekseliin perustuvan takautumisoikeuden vakuutena. Vaikka tuo luottojärjestely on puettu vekselin muotoon, se vastaa tosiasiallisesti tavallista, velkakirjaa vastaan ostajalle myönnettyä luottoa, johon liittyy myyjän antama takaus. Korkeimman oikeuden ratkaisusta 1977 I 1 ilmenevän oikeusohjeen mukaan omistuksenpidätysehto ei sido konkurssivelkojia tällaisessa tilanteessa. Maansiirto Sivonen Ky:n konkurssipesällä on sen vuoksi oikeus saada Björkrothilta autojen tilalle tullut kauppahinta.</p>
        <p>Maanrakennus Kinnunen &amp; Co Ky:n edustajat ovat ostaessaan autot Björkrothilta olleet vilpittömässä mielessä. Kommandiittiyhtiö on sen vuoksi velvollinen luovuttamaan autot konkurssipesälle vain lunastusta vastaan.</p>
      </div>
      <div>
        <h3>Tuomiolauselma</h3>
        <p>Raastuvanoikeuden päätös ja hovioikeuden tuomio siltä osin kuin kanne on kohdistunut Helge Björkrothiin kumotaan ja konkurssipesä vapautetaan velvollisuudesta korvata Björkrothin kulut raastuvanoikeudessa 4.500 markalla ja hovioikeudessa 750 markalla. Björkroth velvoitetaan suorittamaan konkurssipesälle 440.000 markkaa 16 prosentin korkoineen 3.7.1985 lukien. Muilta osin hovioikeuden tuomio jää pysyväksi.</p>
        <p>Konkurssipesä velvoitetaan korvaamaan Maanrakennus Kinnunen &amp; Co Ky:lle vastauksen antamisesta Korkeimmassa oikeudessa aiheutuneet kulut 800 markalla. Oikeudenkäymiskaaren 21 luvun 4 §:n 1 momentin, sellaisena kuin se oli 13.3.1964 annetussa laissa, ensimmäisestä virkkeestä ilmenevän periaatteen mukaan konkurssipesä ei saa Björkrothilta korvausta oikeudenkäyntikuluistaan alemmissa oikeuksissa. Asian laadun vuoksi konkurssipesä saa pitää vahinkonaan sille jutusta Korkeimmassa oikeudessa aiheutuneet kulut.</p>
        <div>
          <p>Ratkaisuun osallistuneet: oikeusneuvokset Ailio (eri mieltä), Jalanko (eri mieltä), Mörä, Lindholm ja Tulenheimo-Takki</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Jalanko: Björkroth on 1.4.1985 solmitulla kauppakirjalla myynyt kaksi käytettyä maansiirtoautoa Maansiirto Sivonen Ky:lle 420.000 markan kauppahinnasta ehdoin, että ostaja luovuttaa myyjälle kauppahinnan määrää vastaavan vekselin, jonka myyjä diskonttaa pankkiin. Omistusoikeus autoihin siirtyi kauppakirjan mukaan kommandiittiyhtiölle sen jälkeen, kun vekseli, jossa kommandiittiyhtiö oli hyväksyjänä ja Björkroth asettajana, oli kokonaisuudessaan maksettu. Björkroth on diskontannut vekselin pankkiin, jolle hän on sittemmin maksanut vekselin.</p>
        <p>Koska Maansiirto Sivonen Ky ei ole lunastanut vekseliä, kauppahinta on jäänyt maksamatta ja kauppahintasaatavan vakuudeksi sovittu omistuksenpidätysehto on myös Maansiirto Sivonen Ky:n velkojia sitova. Näillä ja muutoin hovioikeuden lausumilla perusteilla jätän hovioikeuden tuomion lopputuloksen pysyväksi.</p>
        <p>Velvoitan Maansiirto Sivonen Ky:n konkurssipesän suorittamaan vastauksen antamisesta täällä aiheutuneista kuluista Björkrothille 1.100 markkaa ja Maanrakennus Kinnunen &amp; Co Ky:lle 1.100 markkaa 16 prosentin korkoineen Korkeimman oikeuden tuomion antopäivästä lukien.</p>
        <p>Oikeusneuvos Ailio: Olen samaa mieltä kuin oikeusneuvos Jalanko.</p>
      </div>
    </div>
  </finlex:content>
</finlex:document>
