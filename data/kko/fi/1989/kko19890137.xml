<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890137</dcterms:identifier>
  <finlex:ecliIdentifier>ECLI:FI:KKO:1989:137</finlex:ecliIdentifier>
  <dcterms:title>KKO:1989:137</dcterms:title>
  <dcterms:description>
    <p>
      <strong>Konkurssi</strong>
      <span>Takaisinsaanti konkurssipesään</span>
    </p>
    <p>
      <strong>Kiinteistökiinnitys</strong>
    </p>
  </dcterms:description>
  <finlex:registerNumber>S89/17</finlex:registerNumber>
  <dcterms:date pvm="19890524">1989-05-24</dcterms:date>
  <finlex:fileCopyNumber>3218</finlex:fileCopyNumber>
  <dcterms:issued pvm="19891123">1989-11-23</dcterms:issued>
  <dcterms:abstract>
    <p>Konkurssivelallisen kiinteistön luovutuksesta ennen konkurssia ei ollut tullut konkurssipesän velkojille tuntuvaa vahinkoa, kun kiinteistö kiinnitysten ja konkurssivelallisen panttausten perusteella oli luovutushetkellä ollut vakuutena kolmannen henkilön veloista, jotka määrältään olivat ylittäneet kiinteistön arvon. Näin ollen ei ollut perustetta takaisinsaantiin konkurssisäännön 46 §:n b kohdan nojalla.</p>
  </dcterms:abstract>
  <p>KS 46 § b kohta</p>
  <dcterms:tableOfContents>
    <a href="19890137aloa0">ASIAN KÄSITTELY ALEMMISSA OIKEUKSISSA</a>
    <a href="19890137mhaku0">MUUTOKSENHAKU KORKEIMMASSA OIKEUDESSA</a>
    <a href="19890137yloa0">KORKEIMMAN OIKEUDEN RATKAISU 23.11.1989</a>
  </dcterms:tableOfContents>
  <finlex:content id="s19890137.kko">
    <div>
      <h2 id="19890137aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Rantasalmen kihlakunnanoikeudessa</h3>
        <p>Timo Taavetti Kaukosen konkurssipesä on Teemu Martti Taavetti Kaukoselle (Teemu Kaukonen) 15.10.1985 ja Kateriina Kaukoselle 17.10.1985 tiedoksi toimitetun haasteen nojalla muun muassa kertonut, että Timo Taavetti Kaukonen oli asetettu Helsingin raastuvanoikeuden 16.4.1985 julistamalla päätöksellä konkurssiin. Konkurssin alkamispäivä oli ollut 16.10.1984 ja siinä oli toimitettu valvonta 6.8.1985. Konkurssipesää selvitettäessä oli havaittu, että Timo Taavetti Kaukonen oli 14.3.1984 vahvistetulla lahjakirjalla lahjoittanut lapsilleen Kateriina ja Teemu Kaukoselle puolet Rantasalmen kunnan Hiltulan kylässä sijaitsevista Toivolan tilasta RN:o 13:5 ja Markkulan tilasta RN:o 13:14 sekä samana päivänä vahvistetulla kauppakirjalla luovuttanut heille puolet edellä mainituista tiloista 120.000 markan kauppahinnasta, jota kauppahintaa ei kuitenkaan ollut maksettu. Kateriina ja Teemu Kaukonen, joille oli 7.5.1984 myönnetty lainhuuto kummallekin puoleen Toivolan ja Markkulan tiloista, olivat 15.1.1985 vahvistetulla kauppakirjalla myyneet sanotut tilat 290.000 markan kauppahinnasta.</p>
        <p>Koska Timo Taavetti Kaukonen oli lahjoittamalla hukannut omaisuuttaan ja lahjanluonteisella kauppakirjalla sitä luovuttanut aiheuttaen velkojilleen tuntuvaa vahinkoa, konkurssipesä on vaatinut, että Kateriina ja Teemu Kaukonen velvoitettaisiin yhteisvastuullisesti suorittamaan konkurssipesälle vahingonkorvauksena edelleen luovuttamiensa tilojen ja eräiden määräalojen osalta konkurssisäännön 46 §:n i kohdan nojalla yhteensä 800.000 markkaa laillisine korkoineen haasteen tiedoksiannosta lukien sekä korvaamaan konkurssipesän oikeudenkäyntikulut korkoineen.</p>
      </div>
      <div>
        <h3>Kateriina ja Teemu Kaukosen vastaus</h3>
        <p>Kateriina ja Teemu Kaukonen ovat kiistäneet kanteen ja lausuneet, että eräällä kolmannella henkilöllä oli ollut hallussaan Toivolan ja Markkulan sekä eräisiin muihin Timo Taavetti Kaukosen omistamiin tiloihin kiinnitettyjä haltijavelkakirjoja yhteensä 1.250.000 markan määrästä. Haltijavelkakirjat oli 16.5.1984 luovutettu eräälle pankille Timo Taavetti Kaukosen ja mainitun kolmannen henkilön välisen taloudellisen selvittelyn yhteydessä Kaukoselle siirrettyjen vastuiden vakuudeksi. Toivolan ja Markkulan tilat oli myyty 15.1.1985 pankin vaatimuksesta 290.000 markan kauppahinnasta. Kaupantekokulujen osuus oli ollut 25.000 markkaa ja jäännöskauppahinta 265.000 markkaa oli käytetty Timo Taavetti Kaukosen pankilta saamien lainojen maksamiseen. Koska luovutettu omaisuus oli ollut vakuutena Timo Taavetti Kaukosen maksusitoumuksista ja tilojen myynnistä saadut varat oli käytetty hänen velkojensa maksuun, luovutus ei ollut tuottanut konkurssipesän velkojille vahinkoa.</p>
      </div>
      <div>
        <h3>Kihlakunnanoikeuden päätös 27.1.1987</h3>
        <p>Kihlakunnanoikeus on katsonut selvitetyksi, että Timo Taavetti Kaukonen oli lapsilleen Kateriina ja Teemu Kaukoselle lahjoittanut 14.3.1984 vahvistetulla lahjakirjalla puolet kysymyksessä olevista Toivolan ja Markkulan tiloista sekä samana päivänä vahvistetulla kauppakirjalla myynyt heille toisen puolen samoista tiloista 120.000 markan kauppahinnalla. Jutussa oli jäänyt näyttämättä, että kauppahintaa olisi osaksikaan maksettu. Oikeustoimista oli syntynyt Timo Taavetti Kaukosen konkurssivelkojille tuntuva vahinko. Kateriina ja Teemu Kaukonen olivat 15.1.1985 vahvistetulla kauppakirjalla myyneet Toivolan ja Markkulan tilat 290.000 markan kauppahinnalla kolmansille, jotka saantonsa perusteella olivat olleet oikeutettuja pitämään tilat.</p>
        <p>Tämän vuoksi kihlakunnanoikeus on, samalla kun se on peräyttänyt konkurssipesään lahjakirjalla 14.3.1984 luovutetun Rantasalmen kunnan Porosalmen kylässä sijaitsevan Vuorelan tilan RN:o 1:28 ja noin 41 hehtaarin määräalan, joka mainitulla lahjakirjalla luovutetusta Pääskylän tilasta RN:o 1:56 sanotussa Porosalmen kylässä edelleen oli Kateriina ja Teemu Kaukosen omistuksessa, konkurssisäännön 46 §:n b, g ja i kohtien nojalla velvoittanut Kateriina ja Teemu Kaukosen yhteisvastuullisesti suorittamaan konkurssipesälle vahingonkorvauksena Toivolan ja Markkulan tilojen arvona 240.000 markkaa 16 prosentin korkoineen 17.10.1985 lukien. Kateriina ja Teemu Kaukonen on yhteisvastuullisesti velvoitettu korvaamaan konkurssipesän oikeudenkäyntikulut 17.000 markalla 16 prosentin korkoineen 27.1.1987 lukien.</p>
      </div>
      <div>
        <h3>Itä-Suomen hovioikeuden tuomio 1.11.1988</h3>
        <p>Hovioikeus, jonka tutkittavaksi konkurssipesä sekä Kateriina ja Teemu Kaukonen olivat saattaneet asian, on todennut kanteessa kerrotun omaisuuden olleen jutun asiakirjoista saatavan selvityksen mukaan tiloihin kiinnitettyjen velkakirjojen ja Timo Taavetti Kaukosen eräälle pankille 16.5.1984 antaman panttaussitoumuksen nojalla vakuutena kahden yhtiön sitoumuksista pankille. Toivolan ja Markkulan tilat oli Kateriina ja Teemu Kaukosen sekä pankin 15.1.1985 tekemän sopimuksen nojalla myyty samana päivänä vapaaehtoisella kaupalla ja kauppahintana saadut varat oli kuluja lukuunottamatta käytetty mainittujen kahden yhtiön maksusitoumusten suorittamiseen. Koska kuitenkin edellä mainittu panttaussitoumus oli annettu vasta sen jälkeen kun Timo Taavetti Kaukonen oli 14.3.1984 vahvistetuilla lahjakirjalla ja kauppakirjalla luovuttanut kysymyksessä olevan omaisuuden Kateriina ja Teemu Kaukoselle, jotka puolestaan olivat 15.1.1985 tehneet pankin kanssa edellä mainitun sopimuksen Toivolan ja Markkulan tilojen myymisestä, hovioikeus on katsonut, että Timo Taavetti Kaukonen oli lahjoittamalla omaisuuttansa Kateriina ja Teemu Kaukoselle hukannut sen arvoista omaisuutta, että siitä oli hänen velkojilleen tullut tuntuva vahinko, ja että Timo Taavetti Kaukosen kiinteistönkauppaa, jossa sovittua 120.000 markan kauppahintaa Kateriina ja Teemu Kaukonen eivät olleet näyttäneet osaksikaan maksaneensa, oli asiassa esiin tulleet asianhaarat huomioon ottaen pidettävä lahjan luonteisena.</p>
        <p>Kateriina ja Teemu Kaukonen olivat 15.1.1985 vahvistetulla kauppakirjalla luovuttaneet Toivolan ja Markkulan tilat 290.000 markan yhteisestä kauppahinnasta eräille henkilöille. Koska Timo Taavetti Kaukosen 14.3.1984 vahvistetulla lahjakirjalla ja samana päivänä vahvistetulla kauppakirjalla Kateriina ja Teemu Kaukoselle luovuttama omaisuus, joka olisi ollut peräytettävä konkurssipesään, oli joutunut kolmannelle henkilölle, konkurssipesällä oli oikeus saada omaisuuden arvon mukaan korvaus vahingostaan Kateriina ja Teemu Kaukoselta.</p>
        <p>Hovioikeus on katsonut jutussa esitetyn selvityksen nojalla, että Toivolan ja Markkulan tilojen yhteisenä arvona oli pidettävä 430.000 markkaa ja että konkurssipesälle oli Kateriina ja Teemu Kaukosen tekemän luovutuksen osalta aiheutunut tämän suuruinen vahinko, jonka he olivat velvolliset yhteisvastuullisesti korvaamaan konkurssipesälle.</p>
        <p>Näillä perusteilla hovioikeus on, tuomitessaan Kateriina ja Teemu Kaukosen Pääskylän tilaa koskevien edelleen luovutusten johdosta maksamaan vahingonkorvauksena yhteensä 135.000 markkaa, korottanut Toivolan ja Markkulan tilojen arvosta maksettavan korvauksen 430.000 markaksi, joten Kateriina ja Teemu Kaukosen tuli yhteisvastuullisesti suorittaa vahingonkorvaukseksi 565.000 markkaa 16 prosentin korkoineen 17.10.1985 lukien. Kateriina ja Teemu Kaukonen on velvoitettu yhteisvastuullisesti korvaamaan konkurssipesän oikeudenkäyntikulut hovioikeudessa 1.500 markalla 16 prosentin korkoineen hovioikeuden tuomion antopäivästä lukien.</p>
      </div>
    </div>
    <div>
      <h2 id="19890137mhaku0">MUUTOKSENHAKU KORKEIMMASSA OIKEUDESSA</h2>
      <p>Kateriina ja Teemu Kaukoselle on myönnetty valituslupa 25.1.1989. Konkurssipesä on antanut pyydetyn vastauksen. Kateriina ja Teemu Kaukonen ovat valituksessaan ensisijaisesti vaatineet kanteen hylkäämistä Toivolan ja Markkulan tiloista tuomitun vahingonkorvauksen osalta ja toissijaisesti sanotun vahingonkorvauksen alentamista 230.000 markkaan. Lisäksi he ovat vaatineet, että konkurssipesä velvoitetaan korvaamaan heidän oikeudenkäyntikulunsa Korkeimmassa oikeudessa 3.000 markalla 16 prosentin korkoineen tuomion antopäivästä lukien.</p>
      <p>Korkein oikeus on oikeudenkäymiskaaren 30 luvun 23 §:n nojalla määrännyt, ettei hovioikeuden tuomiota ollut pantava täytäntöön tai täytäntöönpanoa jatkettava siltä osin kuin Kateriina ja Teemu Kaukonen oli Toivolan ja Markkulan tilojen yhteisen arvon mukaan velvoitettu suorittamaan konkurssipesälle vahingonkorvauksena 430.000 markkaa korkoineen.</p>
    </div>
    <div>
      <h2 id="19890137yloa0">KORKEIMMAN OIKEUDEN RATKAISU 23.11.1989</h2>
      <div>
        <h3>Perustelut</h3>
        <p>Timo Taavetti Kaukosen ja erään toisen henkilön 12.4.1984 tekemän sopimuksen mukaan tuolla henkilöllä on jo ennen sopimusta ollut Timo Taavetti Kaukoselta olevien saatavien vakuutena 1.050.000 markan velkakirjoista vahvistetun kiinnityksen perusteella panttioikeus Toivolan ja Markkulan tiloihin. Sopimuksen mukaan sopimuskumppanit luovuttivat nämä velkakirjat Talousosuuspankille kiinnitysvakuuden antamiseksi Timo Taavetti Kaukosen kahden miljoonan markan lainavastuusta. Kateriina ja Teemu Kaukosen sekä SuurHelsingin Osuuspankin 15.1.1985 tilojen myymisestä tekemän sopimuksen mukaan pankilla on 50.000 markan velkakirjoista 26.4.1968 vahvistetun kiinnityksen ja 1.000.000 markan velkakirjoista 10.4.1980 vahvistetun kiinnityksen perusteella ollut Timo Taavetti Kaukosen panttauksen nojalla panttioikeus tiloihin vakuutena saatavistaan kahdelta osakeyhtiöltä. Sopimuksen mukaan tilat myytiin näistä saatavista ja myyntikustannuksilla vähennetty kauppahinta maksettiin kokonaisuudessaan pankille.</p>
        <p>Jutussa esitetyn selvityksen mukaan sanottujen tilojen arvo on ollut yhteensä vähintään 200.000 markkaa ja enintään 520.000 markkaa.</p>
        <p>Korkein oikeus katsoo selvitetyksi, että Toivolan ja Markkulan tilat ovat 14.3.1984, jolloin ne luovutettiin Kateriina ja Teemu Kaukoselle, olleet kiinnitysten ja panttausten perusteella vakuutena saatavista, jotka yhteismäärältään ovat ylittäneet tilojen arvon. Kiinnitysten ja Timo Taavetti Kaukosen panttausten perusteella pantinsaaja on voinut periä saatavansa tiloista riippumatta siitä, onko tiloihin näin perustettu kiinnityspanttioikeus ollut vakuutena Timo Taavetti Kaukosen tai jonkun muun velasta. Vaikka tilat konkurssin alkaessa edelleen olisivat olleet konkurssivelallisen Timo Taavetti Kaukosen omaisuutta, ei konkurssipesälle näin ollen olisi kertynyt varoja tilojen myynnistä, vaan kauppahinta olisi kokonaan jouduttu käyttämään kiinnitysvastuiden ja myyntikustannusten kattamiseksi. Näyttämättä on jäänyt, että konkurssipesä olisi tilojen luovutuksen johdosta menettänyt muutakaan tuottoa niistä.</p>
        <p>Näillä perusteilla Korkein oikeus katsoo, ettei Toivolan ja Markkulan tilojen luovuttamisesta 14.3.1984 Kateriina ja Teemu Kaukoselle ole tullut Timo Taavetti Kaukosen konkurssipesän velkojille tuntuvaa vahinkoa eikä tiloja olisi voitu konkurssisäännön 46 §:n b kohdan nojalla saada takaisin pesään Kateriina ja Teemu Kaukoselta. Näin ollen heitä ei myöskään voida saman pykälän i kohdan nojalla velvoittaa korvaamaan konkurssipesälle sen väittämää vahinkoa tilojen edelleen myymisestä.</p>
        <p>Koska konkurssipesä on hävinnyt juttunsa Korkeimmassa oikeudessa, sen tulee korvata Kateriina ja Teemu Kaukosen oikeudenkäyntikulut täällä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan siltä osalta kuin Kateriina ja Teemu Kaukonen on velvoitettu suorittamaan Toivolan ja Markkulan tilojen osalta vahingonkorvausta ja konkurssipesän kanne hylätään näiltä osin. Kateriina ja Teemu Kaukonen vapautetaan velvollisuudesta suorittaa konkurssipesälle 430.000 markkaa korkoineen. Heidän maksettavikseen jäävät hovioikeuden tuomiossa mainitut 135.000 markkaa 16 prosentin korkoineen 17.10.1985 lukien sekä kihlakunnanoikeuden ja hovioikeuden määräämät oikeudenkäyntikulut korkoineen.</p>
        <p>Konkurssipesä velvoitetaan korvaamaan Kateriina ja Teemu Kaukosen yhteiset oikeudenkäyntikulut täällä 1.500 markalla 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Jalanko, Portin, Riihelä, Roos ja Taipale</p>
        </div>
      </div>
    </div>
  </finlex:content>
</finlex:document>
