<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890145</dcterms:identifier>
  <finlex:ecliIdentifier>ECLI:FI:KKO:1989:145</finlex:ecliIdentifier>
  <dcterms:title>KKO:1989:145</dcterms:title>
  <dcterms:description>
    <p>
      <strong>Konkurssi</strong>
      <span>Konkurssipesään kuuluva omaisuus</span>
    </p>
    <p>
      <strong>Etuoikeus</strong>
    </p>
    <p>
      <strong>Pidätysoikeus</strong>
    </p>
  </dcterms:description>
  <finlex:registerNumber>S88/421</finlex:registerNumber>
  <dcterms:date pvm="19880630">1988-06-30</dcterms:date>
  <finlex:fileCopyNumber>3379</finlex:fileCopyNumber>
  <dcterms:issued pvm="19891212">1989-12-12</dcterms:issued>
  <dcterms:abstract>
    <p>A oli B:n tilauksesta tehnyt eräät piirustukset ja pitänyt ne hallussaan B:n jätettyä maksamatta A:lle erääntyneet työtä koskeneet laskut. Saatuaan B:ltä maksun, joka oli tullut A:n tilille pankkiin B:n konkurssin alkamisen jälkeen, A oli luovuttanut piirustukset B:n konkurssipesälle.</p>
    <p>Piirustukset olivat olleet A:n hallussa etuoikeusasetuksen 3 §:n 1 momentin mukaisella oikeudella saada niiden myyntihinnasta maksu piirustusten tekemisestä. Luovuttamalla piirustukset konkurssipesälle A ei ollut menettänyt tätä oikeuttaan, kun B:n suorittama maksu ei konkurssin vuoksi ollut pätevä. Konkurssipesän olisi luovuttaessaan piirustukset edelleen tullut varata A:lle tilaisuus oikeutensa valvomiseen luovutuksen yhteydessä ja luovutuksen jälkeen suorittaa kauppahinnasta A:lle tämän saatava tai kauppahintaa vastaava osa siitä. Kun konkurssipesä ei ollut näin menetellyt, sillä ei ollut oikeutta saada B:n A:lle suorittamaa maksua takaisin.</p>
    <p>Ään.</p>
  </dcterms:abstract>
  <p>EtuoikeusA 3 § 1 mom</p>
  <dcterms:tableOfContents>
    <a href="19890145aloa0">ASIAN KÄSITTELY ALEMMISSA OIKEUKSISSA</a>
    <a href="19890145mhaku0">MUUTOKSENHAKU KORKEIMMASSA OIKEUDESSA</a>
    <a href="19890145yloa0">KORKEIMMAN OIKEUDEN RATKAISU 12.12.1989</a>
  </dcterms:tableOfContents>
  <finlex:content id="s19890145.kko">
    <div>
      <h2 id="19890145aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Orimattilan kihlakunnanoikeudessa</h3>
        <p>SR-Kone Oy:n konkurssipesä on Markku Tarmo Tapio Harjulalle 7.1.1987 tiedoksi toimitetun haasteen nojalla lausunut, että SR-Kone Oy oli Hollolan tuomiokunnan kihlakunnantuomarille 12.5.1986 kohta kello 13:n jälkeen tekemästään hakemuksesta asetettu 13.5.1986 Hollolan kihlakunnanoikeudessa konkurssiin. Konkurssi oli siten alkanut 12.5.1986. Yhtiö oli 12.5.1986 lähettänyt eräästä kaupasta saamansa kauppahinnan 127.000 markkaa asiamiehelleen Suomen Yhdyspankki Oy:n Hollolan Salpakankaan konttoriin. Tämä asiamies oli samana päivänä käyttänyt kauppahinnan yhtiön velkojen maksuun. Näihin velkoihin oli kuulunut Orimattilassa toiminimellä Harteck konsulttitoimintaa harjoittaneelle Harjulalle ollut velka 10.527,10 markkaa. Maksu Harjulalle oli 12.5.1986 lähetetty pankkisiirtona mainitusta Salpakankaan konttorista Lahden Seudun Osuuspankkiin toiminimi Harteckin tilille. Osuuspankkiin maksu oli voinut saapua aikaisintaan 13.5.1986 ja maksu oli siten kirjattu saajan hyväksi aikaisintaan tuona päivänä eli konkurssin aikana.</p>
        <p>Maksun olisi ennen konkurssin alkamista pitänyt olla perillä maksupaikaksi merkityssä osuuspankissa ja tulla merkityksi saajan tilille, jotta se olisi konkurssipesää sitova. Koska näin ei ollut tapahtunut, kuului maksu, jota konkurssipesän hallinto ei ollut hyväksynyt, konkurssisäännön 45 §:n 1 momentin nojalla konkurssipesään ja oli se sen vuoksi konkurssipesälle palautettava.</p>
        <p>Tämän vuoksi konkurssipesä on vaatinut, että Harjula velvoitettaisiin suorittamaan sille mainitut 10.527,10 markkaa 16 prosentin korkoineen 12.5.1986 lukien ja korvaamaan konkurssipesän oikeudenkäyntikulut.</p>
      </div>
      <div>
        <h3>Harjulan vastaus</h3>
        <p>Harjula on lausunut, että SR-Kone Oy oli 12.5.1986 ennen konkurssin alkamista maksanut hänelle kulmamuottikaluston työpiirustusten valmistamista koskeviin erääntyneisiin laskuihin perustuvan saatavan. Maksu oli pankkiteknisesti kirjautunut hänen tililleen samana päivänä, jolloin maksu oli lähetetty ja kirjattu lähettäjän pankin kassapäätteelle. Pankkisiirtotositteen mukaan maksun lähettämispäivämäärä oli 12.5.1986. Harjulan tiliotteeseen oli maksupäiväksi merkitty sama päivämäärä. Maksu oli siten tullut Harjulan osuuspankissa olevalle tilille välittömästi sen jälkeen, kun se oli lähettäjän pankissa kirjattu kassapäätteelle. Harjula ei ollut velvollinen palauttamaan maksua senkään vuoksi, että hänellä oli ollut hallussaan suunnittelemansa piirustukset, joihin hänellä oli ollut pidätysoikeus. Harjula oli sopinut yhtiön palveluksessa olleen henkilön kanssa, että Harjula luovutti piirustukset yhtiölle vain maksua vastaan. Harjula ei ollut ollut tietoinen yhtiön konkurssista ennen kuin hän oli maksun saatuaan luovuttanut piirustukset jo konkurssissa olleelle yhtiölle. Tämän vuoksi Harjula on kiistänyt kanteen ja vaatinut oikeudenkäyntikulujensa korvaamista laillisine korkoineen.</p>
      </div>
      <div>
        <h3>Kihlakunnanoikeuden päätös 9.6.1987</h3>
        <p>Kihlakunnanoikeus on katsonut selvitetyksi, että SR-Kone Oy oli 12.5.1986 kello 13:n jälkeen Hollolan tuomiokunnan kihlakunnantuomarille annetulla hakemuksella luovuttanut omaisuutensa konkurssiin. Samana päivänä aamupäivällä saamastaan maksusuorituksesta yhtiö oli maksanut Harjulalle tämän kahdesta laskusta koostuneen saatavan 10.529,10, oikeastaan 10.527,10 markkaa Suomen Yhdyspankki Oy:n Hollolan Salpakankaan konttorin välityksellä merkittäväksi Harjulan Lahden Seudun Osuuspankissa olevalle tilille. Maksusuoritus oli merkitty samana päivänä Harjulan tilille saapuneeksi ja sen arvopäiväksi oli merkitty sitä seurannut päivä 13.5.1986. Yhtiön suoritus oli perustunut 15.2.1986 päivättyyn 5.523,10 markan määräiseen ja 21.3.1986 päivättyyn 5.004 markan määräiseen laskuun, joiden ehtoihin oli kuulunut nettosuoritus 14 päivän kuluessa. Veloituksen perusteena kummassakin laskussa oli ollut ulkomaille toimitettavan kulmamuottikaluston työpiirustuksia varten tehty suunnittelutyö ja korvaus ajokilometreistä. Tämän suunnittelutyön Harjula oli suorittanut itsenäisenä yrittäjänä yhtiön hänen käyttöönsä osoittamissa tiloissa. Harjula oli ottanut piirustukset haltuunsa, kun yhtiö ei ollut kohta laskut saatuaan maksanut niitä hänelle. Saatuaan yhtiöltä kanteessa tarkoitetun suorituksen 12.5.1986 Harjula oli lähipäivinä sen jälkeen luovuttanut piirustukset tuolloin jo konkurssia hakeneelle yhtiölle.</p>
        <p>Kihlakunnanoikeus on katsonut, että Harjulalla oli ollut etuoikeusasetuksen 3 §:n 1 momentista ilmenevä oikeus pidättää kanteessa tarkoitetut piirustukset ennen laskutuksen mukaisen suorituksen saamista piirustusten valmistamiseksi tekemästään työstä ja työn suorittamiseksi aiheutuneista matkakuluista. Konkurssipesä, joka ei ollut kiistänyt Harjulan laskutusta määrältään, oli luovuttanut piirustukset edelleen eikä ollut näyttänyt tästä sille aiheutuneen tappiota.</p>
        <p>Edellä olevan perusteella kihlakunnanoikeus on hylännyt konkurssipesän kanteen ja velvoittanut konkurssipesän suorittamaan Harjulalle korvaukseksi oikeudenkäyntikuluista 6.000 markkaa 16 prosentin korkoineen päätöspäivästä 9.6.1987.</p>
      </div>
      <div>
        <h3>Kouvolan hovioikeuden tuomio 27.1.1988</h3>
        <p>Hovioikeus, jonka tutkittavaksi konkurssipesä oli saattanut jutun, on jättänyt asian kihlakunnanoikeuden päätöksen varaan. Konkurssipesä on velvoitettu suorittamaan Harjulalle korvaukseksi vastauskuluista hovioikeudessa 900 markkaa 16 prosentin korkoineen hovioikeuden tuomion antopäivästä.</p>
      </div>
    </div>
    <div>
      <h2 id="19890145mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 22.4.1988. Konkurssipesä on vaatinut hovioikeuden tuomion muuttamista siten, että Harjula velvoitettaisiin suorittamaan sille vaaditut 10.527,10 markkaa 16 prosentin korkoineen 12.5.1986 lukien. Lisäksi konkurssipesä on vaatinut oikeudenkäyntikulujensa korvaamista kaikissa oikeusasteissa ja kuluille Korkeimman oikeuden osalta laillista korkoa tuomion antamisesta. Harjula on antanut häneltä pyydetyn vastauksen ja vaatinut valituksen hylkäämistä sekä vastauksen antamisesta aiheutuneiden kulujen korvaamista laillisine korkoineen.</p>
    </div>
    <div>
      <h2 id="19890145yloa0">KORKEIMMAN OIKEUDEN RATKAISU 12.12.1989</h2>
      <div>
        <h3>Perustelut</h3>
        <p>Harjula on SR-Kone Oy:n tilauksesta tehnyt kysymyksessä olevat työpiirustukset yhtiön tiloissa ja käyttämällä yhtiön työvälineitä ja -laitteita sekä materiaalia. Koska yhtiö ei ollut maksanut piirustuksia koskeneita erääntyneitä laskuja, Harjula oli ilmoittanut yhtiön eräälle toimihenkilölle, että hän vie piirustukset mukanaan ja että ne olivat yhtiön saatavissa maksun tapahduttua. Yhtiö on 12.5.1986 pankkisiirtoa käyttäen maksanut Suomen Yhdyspankki Oy:n Hollolan Salpakankaan konttorissa Harjulan tilille Lahden Seudun Osuuspankkiin tämän saatavan 10.527,10 markkaa.</p>
        <p>Harjula ei ole näyttänyt, että mainittu rahamäärä olisi ennen yhtiön konkurssin alkamisajankohtaa kirjattu hänen tililleen osuuspankissa ja näin siirtynyt pois yhtiön määräämisvallasta ennen konkurssin alkamisajankohtaa.</p>
        <p>Piirustukset ovat olleet Harjulan hallussa etuoikeusasetuksen 3 §:n 1 momentin mukaisella oikeudella saada niiden myyntihinnasta korvaus piirustusten tekemisestä. Luovuttamalla maksun saatuaan piirustukset konkurssipesälle Harjula ei ole menettänyt tätä oikeuttaan, kun yhtiön sitä ennen suorittama maksu ei konkurssin vuoksi ollut pätevä. Koska maksun palauttamista ei ole vaadittu Harjulalta yhtiön konkurssin paikalletulopäivään 7.10.1986 mennessä, Harjulalla ei ole ollut aihetta valvoa saamistaan konkurssissa. Sen vuoksi konkurssipesän olisi luovuttaessaan piirustukset edelleen tullut varata Harjulalle tilaisuus oikeutensa valvomiseen luovutuksen yhteydessä ja luovutuksen jälkeen suorittaa kauppahinnasta Harjulalle hänen saatavansa tai kauppahintaa vastaava osa siitä. Kun konkurssipesä ei ole näin menetellyt, sillä ei ole oikeutta vaatimaansa maksun palautukseen.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. SR-Kone Oy:n konkurssipesä velvoitetaan suorittamaan Markku Tarmo Tapio Harjulalle korvaukseksi vastauksen antamisesta aiheutuneista kuluista Korkeimmassa oikeudessa 1.500 markkaa 16 prosentin korkoineen tämän tuomion antopäivästä.</p>
        <div>
          <p>Ratkaisuun osallistuneet: oikeusneuvokset Takala, Nybergh, Leh- tonen, Paasikoski (eri mieltä) ja Huopaniemi</p>
        </div>
      </div>
      <div>
        <h3>Esittelijän mietintö ja eri mieltä olevan jäsenen lausunto</h3>
        <p>Vanhempi oikeussihteeri Kitunen: Korkein oikeus lausunee perusteluina:</p>
        <p>Harjula on SR-Kone Oy:n tilauksesta tehnyt kysymyksessä olevat työpiirustukset yhtiön tiloissa ja käyttämällä yhtiön työvälineitä ja -laitteita sekä materiaalia. Koska yhtiö ei ollut maksanut piirustuksia koskeneita erääntyneitä laskuja, Harjula oli ilmoittanut yhtiön eräälle toimihenkilölle, että hän vie piirustukset mukanaan ja että ne olivat yhtiön saatavissa maksun tapahduttua. Yhtiö on sitten 12.5.1986 pankkisiirtoa käyttäen maksanut Suomen Yhdyspankki Oy:n Hollolan Salpakankaan konttorissa Harjulan tilille Lahden Seudun Osuuspankkiin tämän saatavan 10.527,10 markkaa.</p>
        <p>Harjula ei ole näyttänyt, että mainittu rahamäärä olisi ennen yhtiön konkurssin alkamisajankohtaa kirjattu hänen tililleen osuuspankissa ja näin siirtynyt pois yhtiön määräämisvallasta ennen konkurssin alkamisajankohtaa.</p>
        <p>Harjula ei ole myöskään näyttänyt, että yhtiö olisi sopinut hänen kanssaan mitään hänen oikeudestaan piirustuksiin saatavan vakuutena. Tällaista sopimusta ei ole syntynyt sillä perusteella, että yhtiö oli maksanut Harjulan saatavan piirustusten ollessa Harjulan hallussa. Harjula ei ole saanut hallussaan pitämiinsä piirustuksiin yhtiön velkojiin nähden sellaista oikeutta, jonka perusteella hänen ei olisi tarvinnut luovuttaa piirustuksia yhtiön konkurssipesälle. Tämä luovutusvelvollisuus hänellä on ollut siitä riippumatta, oliko hän saanut piirustuksista maksun. Konkurssipesä on voinut luovuttaa Harjulalta saamansa piirustukset edelleen. Harjula ei näin ollen voi väittämäänsä pidätysoikeuteen nojautuen pitää saamaansa maksua.</p>
        <p>Tämän vuoksi Harjula on velvollinen palauttamaan piirustuksista saamansa maksun konkurssipesään. Korkolain 7 ja 9 §:n säännösten mukaan Harjulan on maksettava palautettavalle määrälle 16 prosentin korko haasteen tiedoksiantopäivästä lukien.</p>
        <p>Oikeudenkäymiskaaren 21 luvun 4 §:n 1 momentin ensimmäisestä virkkeestä (L 13.3.1964/133) ilmenevän periaatteen mukaan konkurssipesä ei saa korvausta oikeudenkäyntikuluistaan alemmissa oikeuksissa. Koska Harjula on hävinnyt jutun Korkeimmassa oikeudessa, tulee hänen korvata konkurssipesän kulut täällä.</p>
        <p>Korkein oikeus lausunee tuomiolauselmana:</p>
        <p>Hovioikeuden tuomio ja kihlakunnanoikeuden päätös kumotaan ja konkurssipesä vapautetaan velvollisuudesta suorittaa Harjulalle oikeudenkäyntikulujen korvausta korkoineen alemmissa oikeuksissa. Harjula velvoitetaan palauttamaan SR-Kone Oy:n konkurssipesälle yhtiöltä saamansa maksu 10.527,10 markkaa 16 prosentin korkoineen 7.1.1987 lukien. Harjulalla on oikeus valvoa sille konkurssipesän kanteen johdosta syntynyt saaminen yhtiön konkurssissa kolmen kuukauden kuluessa tämän tuomion antopäivästä lukien.</p>
        <p>Konkurssipesän oikeudenkäyntikuluvaatimus alempien oikeuksien osalta hylätään. Harjula velvoitetaan suorittamaan konkurssipesälle korvaukseksi oikeudenkäyntikuluista Korkeimmassa oikeudessa 1.300 markkaa 16 prosentin korkoineen Korkeimman oikeuden tuomion antopäivästä.</p>
        <p>Oikeusneuvos Paasikoski: Hyväksyn mietinnön.</p>
      </div>
    </div>
  </finlex:content>
</finlex:document>
