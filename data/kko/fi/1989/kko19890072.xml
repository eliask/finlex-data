<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19890072</dcterms:identifier>
  <finlex:ecliIdentifier>ECLI:FI:KKO:1989:72</finlex:ecliIdentifier>
  <dcterms:title>KKO:1989:72</dcterms:title>
  <dcterms:description>
    <p>
      <strong>Konkurssi</strong>
      <span>Konkurssipesän muu kuin takaisinsaantikanne</span>
    </p>
  </dcterms:description>
  <finlex:registerNumber>S88/887</finlex:registerNumber>
  <dcterms:date pvm="19881116">1988-11-16</dcterms:date>
  <finlex:fileCopyNumber>1964</finlex:fileCopyNumber>
  <dcterms:issued pvm="19890626">1989-06-26</dcterms:issued>
  <dcterms:abstract>
    <p>Konkurssipesälle palautettavaksi vaadittu suoritus olisi kanteen perusteiden mukaan ollut konkurssista riippumatta pätemätön velallista kohtaan. Kanteen nostaminen ei ollut sidottu takaisinsaantikanteen määräaikaan.</p>
    <p>Ään.</p>
  </dcterms:abstract>
  <p>KS 47 §</p>
  <dcterms:tableOfContents>
    <a href="19890072aloa0">ASIAN KÄSITTELY ALEMMISSA OIKEUKSISSA</a>
    <a href="19890072mhaku0">MUUTOKSENHAKU KORKEIMMASSA OIKEUDESSA</a>
    <a href="19890072yloa0">KORKEIMMAN OIKEUDEN RATKAISU 26.6.1989</a>
  </dcterms:tableOfContents>
  <finlex:content id="s19890072.kko">
    <div>
      <h2 id="19890072aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Hollolan kihlakunnanoikeudessa</h3>
        <p>Titta Oy:n konkurssipesä on Markku Juutiselle 31.3.1987 tiedoksi toimitetun haasteen nojalla lausunut, että Titta Oy oli 10.6.1985 omasta hakemuksestaan asetettu konkurssiin. Konkurssipesää selvitettäessä suoritetussa erityistilintarkastuksessa oli havaittu, että yhtiön toimitusjohtajana toimineelle pääosakkaalle Juutiselle oli 5.6.1985 maksettu kesä- ja heinäkuun palkkoina yhteensä 21.600 markkaa ja lomaltapaluurahana 5.184 markkaa eli kaikkiaan 26.784 markkaa. Näin oli menetelty, vaikka Juutisen yhtiön pääosakkaana oli täytynyt olla selvillä yhtiön taloudellisesta tilasta ja tulevasta konkurssista. Koska Juutinen maksattamalla palkat oli aiheuttanut konkurssipesälle ja yhtiön velkojille vastaavan suuruisen vahingon, konkurssipesä on pyytänyt, että Juutinen velvoitettaisiin palauttamaan perusteettomana etuna saamansa summa taikka toissijaisesti korvaamaan aiheuttamansa vahinko 26.784 markalla 16 prosentin korkoineen 11.6.1987 lukien sekä suorittamaan konkurssipesälle korvausta oikeudenkäyntikuluista korkoineen.</p>
      </div>
      <div>
        <h3>Kihlakunnanoikeuden päätös 11.6.1987</h3>
        <p>Kihlakunnanoikeus on todennut, että konkurssipesä oli kuvannut kanteen tosiseikat ikään kuin kanne perusteeltaan olisi takaisinsaantikanne konkurssipesään. Tällaisen konkurssipesälle palautettavan saatavan takaisin perimiselle oli säädetty menettely ja määräaika konkurssisäännössä. Tuon määräajan laiminlyöminen aikaansai sellaisia lopullisia oikeussuhteiden järjestelyjä, joista mahdollisesti johtuvaa hyötyä ei voitu vaatia palautettavaksi. Näin ollen, kun saatavaa ei ollut vaadittu konkurssisäännön säätämässä ajassa, konkurssipesällä ei ollut oikeutta saada Juutiselta korvausta perusteettomasta edusta. Samalla perusteella Juutista ei voitu velvoittaa korvaamaan hänen menettelystään konkurssipesälle ehkä aiheutunutta vahinkoa. Näillä perusteilla kihlakunnanoikeus on hylännyt kanteen ja velvoittanut konkurssipesän korvaamaan Juutisella olleet oikeudenkäyntikulut 3.300 markalla 16 prosentin korkoineen kihlakunnanoikeuden päätöksen julistamispäivästä lukien.</p>
      </div>
      <div>
        <h3>Kouvolan hovioikeuden tuomio 25.5.1988</h3>
        <p>Hovioikeus, jossa Titta Oy:n konkurssipesä oli hakenut muutosta, on lausunut konkurssipesän ajaneen kannettaan sillä perusteella, että Juutiselle oli maksettu palkkaa ja lomaltapaluurahaa ajalta, jolta Juutinen ei ollut niitä työllään enää ansainnut, koska yhtiö oli luovuttanut omaisuutensa konkurssiin. Tämän vuoksi konkurssipesä oli vaatinut Juutisen velvoittamista palauttamaan perusteettomana etuna saamansa summat. Konkurssisäännössä takaisinsaantikanteiden ajamiselle säädetty määräaika ei koskenut tällaista perusteettoman edun palautuskannetta.</p>
        <p>Titta Oy oli 5.6.1985 maksanut Juutiselle palkkaa kesäja heinäkuulta kummaltakin 10.800 markkaa sekä lomaltapaluurahana 5.184 markkaa. Juutinen oli 7.6.1985 jäänyt vuosilomalle, jonka hän oli keskeyttänyt 10.6.1985, jolloin yhtiö oli luovuttanut omaisuutensa konkurssiin. Juutinen ei ollut näyttänyt perustetta, jolla hän olisi ollut oikeutettu saamaan yhtiöltä palkkaa konkurssin alkamispäivän jälkeen tai lomaltapaluurahan. Juutinen oli siten saanut yhtiön kustannuksella perusteettomana etuna palkkaa ajalta 11.-30.6.1985 7.714 markkaa ja seuranneelta heinäkuulta 10.800 markkaa sekä lomaltapaluurahana 5.184 markkaa eli kaikkiaan 23.698 markkaa, mikä määrä ei perustunut tehtyyn työhön ja minkä hän oli velvollinen suorittamaan takaisin konkurssipesälle.</p>
        <p>Näillä perusteilla hovioikeus on, kumoten kihlakunnanoikeuden päätöksen, velvoittanut Juutisen suorittamaan Titta Oy:n konkurssipesälle yhtiön kustannuksella saamansa perusteettoman edun palautuksena 23.698 markkaa 16 prosentin korkoineen 11.6.1987 lukien sekä korvaamaan konkurssipesän oikeudenkäyntikulut jutussa 4.500 markalla edellä mainittuine korkoineen hovioikeuden tuomion antopäivästä lukien.</p>
      </div>
    </div>
    <div>
      <h2 id="19890072mhaku0">MUUTOKSENHAKU KORKEIMMASSA OIKEUDESSA</h2>
      <p>Juutiselle on myönnetty valituslupa 23.9.1988. Valituksessaan Juutinen on katsonut, että kyseessä on myöhään nostettu takaisinsaantikanne, sekä kiistänyt saaneensa yhtiöltä perusteetonta etua. Näillä perusteilla hän on vaatinut kanteen hylkäämistä ja korvausta oikeudenkäyntikuluistaan.</p>
      <p>Titta Oy:n konkurssipesä on antanut siltä pyydetyn vastauksen ja vaatinut korvausta täällä olleista kuluistaan korkoineen.</p>
    </div>
    <div>
      <h2 id="19890072yloa0">KORKEIMMAN OIKEUDEN RATKAISU 26.6.1989</h2>
      <div>
        <h3>Perustelut</h3>
        <p>Kanteen perusteiden mukaan palautettavaksi vaadittu suoritus on konkurssista riippumatta ollut pätemätön Titta Oy:öön nähden. Näin ollen ei ole kysymys takaisinsaannista konkurssipesään eikä kanteen nostaminen ole sidottu Juutisen väittämään määräaikaan.</p>
        <p>Juutinen on ollut jatkuvassa toimisuhteessa Titta Oy:öön. Sellaisissa olosuhteissa yhtiöllä ei olisi ollut oikeutta vaatia palautettavaksi sen kuukauden palkkaa, jolloin maksu on tapahtunut, eikä sinä lomakautena maksettavaa lomarahaa. Heinäkuun palkka oli maksettu sillä perusteella, että toimisuhde olisi jatkunut. Kun niin ei ollut käynyt eikä Juutinen ollut heinäkuussa tehnyt työtä yhtiön hyväksi, hän on velvollinen palauttamaan vastikkeetta saamansa palkkaa vastaavat 10.800 markkaa.</p>
        <p>Koska hovioikeuden tuomio olennaisesti muuttuu Juutisen eduksi, hän ei ole velvollinen korvaamaan konkurssipesän kuluja alemmissa oikeuksissa, mutta toisaalta hänelle ei ole tuleva korvausta kuluistaan täällä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan. Juutisen on maksettava Titta Oy:n konkurssipesälle 10.800 markkaa hovioikeuden mainitsemine korkoineen.</p>
        <p>Hovioikeuden ratkaisu kumotaan oikeudenkäyntikulujen korvausvelvollisuuden osalta.</p>
        <div>
          <p>Ratkaisuun osallistuneet: oikeusneuvokset Jalanko (eri mieltä), Portin, Riihelä, Haarmann, Roos (eri mieltä)</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Roos: Kanteessaan Titta Oy:n konkurssipesä vaatii Juutiselta yhtiön hänelle 5.6.1985 palkkana kesäja heinäkuulta 1985 sekä lomaltapaluurahana 7.6.1985 alkaneelta vuosilomalta maksamia määriä sillä perusteella, että niiden suorittaminen yhtiön 10.6.1985 alkaneen konkurssin johdosta oli joko jo maksuhetkellä aiheuttanut yhtiölle vahinkoa, koska Juutisen oli täytynyt jo silloin olla tietoinen tulevasta konkurssista, tai maksun jälkeen käynyt perusteettomaksi, koska Juutinen silloin ei ollut voinut ansaita palkkaa ja lomaltapaluurahaa yhtiössä. Kun konkurssipesän kanne näin ollen tarkoittaa pätevästi suoritettujen maksujen palauttamista konkurssipesälle konkurssin johdosta eli sillä perusteella, että yhtiö on noiden suoritusten jälkeen asetettu konkurssiin, kanteeseen on sovellettava tällaiselle maksun peräyttämiselle konkurssisäännön 47 §:ssä säädettyä määräaikaa ja kanne olisi siten pitänyt panna vireille kolmen kuukauden kuluessa paikalletulopäivästä 11.9.1985 lukien. Kanne on kuitenkin pantu vireille vasta 31.3.1987 eli myöhään.</p>
        <p>Näillä perusteilla kumoan hovioikeuden tuomion ja kihlakunnanoikeuden päätöksen ja jätän Titta Oy:n konkurssipesän kanteen tutkimatta. Hylkään Juutisen vaatimuksen oikeudenkäyntikulujensa korvaamisesta alemmissa oikeuksissa ja velvoitan Titta Oy:n konkurssipesän korvaamaan Juutisen oikeudenkäyntikulut Korkeimmassa oikeudessa 1.500 markalla.</p>
        <p>Oikeusneuvos Jalanko: Olen samaa mieltä kuin oikeusneuvos Roos.</p>
      </div>
    </div>
  </finlex:content>
</finlex:document>
