<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19960029</dcterms:identifier>
  <finlex:ecliIdentifier>ECLI:FI:KKO:1996:29</finlex:ecliIdentifier>
  <dcterms:title>KKO:1996:29</dcterms:title>
  <dcterms:description>
    <p>
      <strong>Lapsen elatus</strong>
    </p>
  </dcterms:description>
  <finlex:registerNumber>S95/1982</finlex:registerNumber>
  <dcterms:date pvm="19951208">1995-12-08</dcterms:date>
  <finlex:fileCopyNumber>1032</finlex:fileCopyNumber>
  <dcterms:issued pvm="19960321">1996-03-21</dcterms:issued>
  <dcterms:abstract>
    <p>Kertamaksuna suoritettu elatusapu voitiin lapsen elatuksesta annetun lain 12 §:n 1 momentin estämättä määrätä palautettavaksi sillä perusteella, että lapsi oli pian kertamaksun jälkeen asettunut pysyvästi asumaan maksun suorittaneen vanhemman luokse.</p>
    <p>Ään.</p>
    <p>Ks. <a href="http://www.finlex.fi/fi/oikeus/kko/kko/1995/19950095">KKO:1995:95</a> <a href="http://www.finlex.fi/fi/oikeus/kko/kko/1993/19930104">KKO:1993:104</a></p>
  </dcterms:abstract>
  <dcterms:tableOfContents>
    <a href="19960029aloa0">ASIAN KÄSITTELY ALEMMISSA OIKEUKSISSA</a>
    <a href="19960029mhaku0">MUUTOKSENHAKU KORKEIMMASSA OIKEUDESSA</a>
    <a href="19960029yloa0">KORKEIMMAN OIKEUDEN RATKAISU 21.3.1996</a>
  </dcterms:tableOfContents>
  <finlex:content id="s19960029.kko">
    <div>
      <h2 id="19960029aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Ylöjärven kihlakunnanoikeudessa</h3>
        <p>Rauno Seppo Ilmari Heikkilä (Rauno Heikkilä) lausui Tuula Marjatta Nikka-Heikkilälle 21.2.1991 tiedoksi toimituttamansa haasteen nojalla, että Ylöjärven kihlakunnanoikeus oli 21.8.1989 asianosaisten avioeroa koskevassa asiassa julistamallaan päätöksellä määrännyt, että heidän 10.10.1979 syntyneen lapsensa Samuli Rauno Johannes Heikkilän (Samuli Heikkilä) huolto oli edelleen oleva molemmilla vanhemmilla yhteisesti. Lapsen tuli asua Nikka-Heikkilän luona ja Rauno Heikkilä oli velvollinen maksamaan elatusapua lapselle kertamaksuna 80 000 markkaa. Tämän määrän Rauno Heikkilä oli suorittanut Nikka-Heikkilälle 8.8.1989.</p>
        <p>Lapsen asumista koskevasta päätöksestä huolimatta Samuli Heikkilä oli asunut äitinsä luona vain tammi-helmikuussa 1990 noin seitsemän viikon ajan. Muutoin hän oli asunut isänsä luona. Ylöjärven kunnan sosiaalilautakunta oli 25.6.1991 vahvistanut Rauno Heikkilän ja NikkaHeikkilän tekemän sopimuksen, jonka mukaan lapsi asui isänsä luona, vaikka lapsen huolto kuuluikin molemmille vanhemmille yhteisesti. Rauno Heikkilä oli siten aiheetta suorittanut Nikka-Heikkilälle kerrotun elatusavun.</p>
        <p>Tämän vuoksi Rauno Heikkilä vaati Nikka-Heikkilän velvoittamista palauttamaan Rauno Heikkilälle hänen aiheetta suorittamansa elatusapu 80 000 markkaa 16 prosentin korkoineen haasteen tiedoksiantopäivästä 21.2.1991 lukien.</p>
      </div>
      <div>
        <h3>Kihlakunnanoikeuden päätös 9.7.1991</h3>
        <p>Kihlakunnanoikeus totesi, että se oli asianosaisten sopimukseen perustuneella, 21.8.1989 julistamallaan päätöksellä vahvistanut Rauno Heikkilän lapselle suoritettavaksi elatusavuksi kertamaksuna 80 000 markkaa ja että Nikka-Heikkilä oli 8.8.1989 kuitannut vastaanottaneensa tuon maksun. Nikka-Heikkilän myöntämän mukaan lapsi oli asunut isänsä luona kanteessa kerrotulla tavalla.</p>
        <p>Kun sosiaalilautakunta oli 25.6.1991 lapsen huollon osalta vahvistanut uuden sopimuksen, jonka mukaan lapsen tuli asua isänsä luona, oli Rauno Heikkilä vapautunut lapsen elatusavun maksamisvelvollisuudesta. Rauno Heikkilä oli kuitenkin jo maksanut elatusavun, 80 000 markkaa, Nikka-Heikkilälle kertamaksuna. Maksaminen oli perustunut asianosaisten sopimukseen, jonka kihlakunnanoikeus oli 21.8.1989 vahvistanut. Maksaminen ei siten ollut tapahtunut aiheettomasti, vaikka Nikka-Heikkilän luona asumaan määrätty lapsi olikin asunut Rauno Heikkilän luona helmikuun lopusta 1990 alkaen.</p>
        <p>Tämän vuoksi kihlakunnanoikeus hylkäsi maksetun elatusavun palauttamista koskevan vaatimuksen.</p>
      </div>
      <div>
        <h3>Turun hovioikeuden tuomio 1.7.1992</h3>
        <p>Hovioikeus, jonka tutkittavaksi Rauno Heikkilä oli valittamalla saattanut asian, totesi, että kyseinen kertamaksuna suoritettavaksi vahvistettu elatusapu oli kokonaisuudessaan suoritettu ennen kanteen vireillepanoa. Elatusapua ei siten voitu, huomioon ottaen lapsen elatuksesta annetun lain 12 §:n 1 momentin säännös, määrätä palautettavaksi.</p>
        <p>Hovioikeus jätti asian kihlakunnanoikeuden päätöksen lopputuloksen varaan.</p>
        <div>
          <p>Asian ovat ratkaisseet hovioikeuden jäsenet Liesivuori, Palm ja Ahnger. Esittelijä Jouko Valtonen.</p>
        </div>
      </div>
    </div>
    <div>
      <h2 id="19960029mhaku0">MUUTOKSENHAKU KORKEIMMASSA OIKEUDESSA</h2>
      <p>Rauno Heikkilälle on myönnetty valituslupa. Valituksessaan hän on toistanut vaatimuksensa.</p>
      <p>Nikka-Heikkilä on antanut pyydetyn vastauksen.</p>
      <p>Korkein oikeus on ratkaissut asian 31.8.1993 antamallaan päätöksellä nro 2905 (KKO:1993:104), mutta Rauno Heikkilän kantelun johdosta 31.5.1995 antamallaan päätöksellä nro 2183 poistanut päätöksen nro 2905, koska asiaa käsiteltäessä oli tapahtunut oikeudenkäymiskaaren 31 luvun 1 §:n 4 kohdassa tarkoitettu oikeudenkäyntivirhe, sekä ilmoittanut ottavansa asian omasta aloitteestaan uudelleen käsiteltäväksi.</p>
      <p>Rauno Heikkilä ei ole käyttänyt hänelle varattua tilaisuutta vastata Nikka-Heikkilän antamaan vastaukseen.</p>
      <p>Korkeimmassa oikeudessa ovat olleet käsillä edellä mainitussa kanteluasiassa (dnro H 93/326) kertyneet asiakirjat.</p>
    </div>
    <div>
      <h2 id="19960029yloa0">KORKEIMMAN OIKEUDEN RATKAISU 21.3.1996</h2>
      <div>
        <h3>Perustelut</h3>
        <p>Ylöjärven kihlakunnanoikeus oli Rauno Heikkilän ja Nikka-Heikkilän välisessä avioeroasiassa 21.8.1989 julistamallaan päätöksellä määrännyt asianosaisten yhteisen lapsen, 10.10.1979 syntyneen Samuli Rauno Johannes Heikkilän (Samuli Heikkilä), huollon yhteisesti hänen vanhemmilleen siten, että lapsen tuli asua äitinsä luona, ja velvoittanut Rauno Heikkilän hänen Nikka-Heikkilän kanssa tekemänsä sopimuksen mukaisesti maksamaan lapselle kertakaikkisena elatusapuna 80 000 markkaa. Nikka-Heikkilä oli jo 8.8.1989 lapsen puolesta vastaanottanut sanotun elatusavun.</p>
        <p>Asianosaisten ilmoituksen mukaan Samuli Heikkilä oli kuitenkin jo helmikuun lopulla 1990 muuttanut pysyväisluontoisesti asumaan isänsä luokse. Ylöjärven sosiaalilautakunta oli 25.6.1991 vahvistanut lapsen huoltoa koskevan sopimuksen, jonka mukaan lapsi asui isänsä luona lapsen huollon kuuluessa kuitenkin molemmille vanhemmille yhteisesti.</p>
        <p>Puolisoiden sopimalla kertakaikkisella elatusavulla on ollut tarkoitus kattaa Rauno Heikkilän elatusvelvollisuus, kunnes Samuli Heikkilä täyttää 18 vuotta. Lapsen muutettua pysyväisluontoisesti asumaan isänsä luokse kertakaikkinen elatusapu on muuttunut perusteettomaksi siltä osalta kuin se oli tarkoitettu koskemaan muuton jälkeistä aikaa. Lapsen elatuksesta annetun lain 12 §:n 1 momentin säännös ei ole, kun kysymys ei ole elatusavun muuttamisesta, esteenä perusteettomaksi tulleen kertakaikkisen elatusavun palauttamiselle. Nikka-Heikkilän palautusvastuuta ei vähennä se, että hän on kenties juuri lapsen elatusavuksi saamistaan varoista päättänyt käyttää 40 000 markkaa henkilöauton ostamiseen mieheltään.</p>
        <p>Nikka-Heikkilä ei ole osoittanut, että hänelle maksettua, lapsen muuttamisen jälkeiseen aikaan kohdistuvaa elatusapua olisi miltään osin käytetty lapsen hyväksi. Palautettavaa määrää vähentäväksi tekijäksi Korkein oikeus on kuitenkin katsonut sen, että Turun hovioikeus on 1.7.1992 antamallaan tuomiolla velvoittanut NikkaHeikkilän suorittamaan Samuli Heikkilälle elatusapua 600 markkaa kuukaudessa 5.11.1991 lukien, jota elatusavun määrää harkitessaan hovioikeus on ottanut huomioon Nikka-Heikkilän vastaanottaman kertakaikkisen elatusavun.</p>
        <p>Korkein oikeus on harkitessaan, minkä korkokannan mukaan Nikka-Heikkilän on maksettava palautettavalle määrälle korkoa, todennut jutussa 31.8.1993 antamallaan päätöksellä vahvistaneensa, ettei Nikka-Heikkilän ollut lainkaan palautettava kysymyksessä olevaa elatusapua Rauno Heikkilälle. Tuon päätöksen Korkein oikeus on 31.5.1995 antamallaan päätöksellä oikeudenkäyntivirheen johdosta poistanut. Huomioon ottaen Korkeimman oikeuden 31.8.1993 antaman päätöksen poistamisen syy ja siitä johtunut asian uudelleen käsitteleminen Korkeimmassa oikeudessa, palautettavaksi tuomittavan määrän suorittamisen viivästyminen ei 31.8.1993 jälkeen Korkeimman oikeuden nyt annettavaan tuomioon saakka ole viivästynyt korkolain 9 §:ssä tarkoitetulla tavalla. Suoritukselle ei siten 31.8.1993 alkaen tämän tuomion antopäivään saakka ole tuomittava viivästyskorkoa. Rauno Heikkilälle palautettavaksi tuomittavat varat ovat kuitenkin olleet myös puheena olevan ajan Nikka-Heikkilän käytettävissä. Hänen on sen vuoksi suoritettava palautettavalle määrälle korkoa tuolta ajalta Suomen Pankin kulloinkin voimassa ollutta peruskorkoa vastaavan korkokannan mukaisesti.</p>
        <p>Siltä osalta kuin palautettavan määrän suorittaminen on uudelleen viivästyneenä tämän tuomion antopäivästä alkaen, määrälle on maksettava viivästyskorkoa korkolain 4 §:n 3 momentin mukaisesti, sellaisena kuin tuo lainkohta on 1.5.1995 voimaan tulleessa laissa (284/95).</p>
        <p>Mainituilla perusteilla Korkein oikeus on ratkaissut jutun tuomiolauselmasta ilmenevällä tavalla.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan. Nikka-Heikkilä velvoitetaan palauttamaan Rauno Heikkilälle tämän maksamasta kertakaikkisesta elatusavusta 60 000 markkaa, jolle määrälle on maksettava</p>
        <p>haasteen tiedoksiantopäivästä 21.2.1991 alkaen 31.8.1993 saakka viivästyskorkoa 16 prosentin vuotuisen korkokannan mukaisesti,</p>
        <p>31.8.1993 alkaen tämän tuomion antopäivään saakka korkoa Suomen Pankin kulloinkin voimassa ollutta peruskorkoa vastaavan korkokannan mukaisesti sekä</p>
        <p>viimeksi mainitusta päivästä alkaen viivästyskorkoa, joka ylittää seitsemällä prosenttiyksiköllä kulloinkin voimassa olevan Suomen Pankin vahvistaman viitekoron.</p>
        <div>
          <p>Asian ovat ratkaisseet oikeusneuvokset Nikkarinen, Haarmann, Suhonen (eri mieltä), Raulos ja Kivinen. Esittelijä Eva-Maria Anderzén.</p>
        </div>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Suhonen: Ylöjärven kihlakunnanoikeus oli Rauno Heikkilän ja Nikka-Heikkilän välisessä avioeroasiassa 21.8.1989 julistamallaan päätöksellä määrännyt asianosaisten vuonna 1979 syntyneen lapsen Samuli Heikkilän huollon vanhemmille yhteisesti siten, että lapsen tuli asua äitinsä luona, ja velvoittanut Rauno Heikkilän tämän lapsen äidin kanssa tekemän sopimuksen mukaisesti maksamaan lapselle kertakaikkisena elatusapuna 80 000 markkaa.</p>
        <p>Elatusavun suorittamisesta on asiassa esitetty seuraava selvitys: Rauno Heikkilä ja Nikka-Heikkilä ovat 4.8.1989 tehneet ositussopimuksen, jolle 8.8.1989 ensin Nikka-Heikkilä on kuitannut "vastaanottaneeni Rauno Heikkilältä poikamme Samuli Rauno Johannes Heikkilän sopimuksen mukaisena kertakaikkisena elatusapuna kahdeksankymmentätuhatta (80.000) markkaa", minkä jälkeen Rauno Heikkilä on kuitannut "täten vastaanottaneeni tämän sopimuksen mukaisen BMW-318 auton kauppahintana neljäkymmentätuhatta (40.000) markkaa". Tämän jälkeen osituskirjalla on vielä asianosaisten 25.8.1989 allekirjoittama sopimus siitä, että harkinta-ajan alettua 21.8.1989 "edellä oleva sisältää omaisuuden erottelun ja osituksen välillämme", sitoumus olla moittimatta sopimusta sekä osapuolten vahvistus siitä, että edellä oleva sopimus sitoi heitä ja että suoritukset puolin ja toisin oli saatu.</p>
        <p>Asianosaisten ilmoituksen mukaan Samuli Heikkilä oli jo helmikuun lopulla 1990 muuttanut asumaan isänsä luokse. Toisaalta Nikka-Heikkilä on kihlakunnanoikeudessa 20.3.1991 kertonut, että poika oleskeli paljon hänen luonaan ja oli ollut kaikki viikonloput äidin luona tämän lähellä entistä yhteistä kotia sijaitsevassa kodissa.</p>
        <p>Heikkilän esitettyä avioeron ja lapsen huoltoa koskevan asian yhteydessä nyt kysymyksessä olevan, suorittamansa 80 000 markan palauttamista koskevan vaatimuksen NikkaHeikkilä on kiistänyt sen, koska "kertakaikkinen elatusapu oli osa lainvoiman saanutta ositussopimusta", sekä esittänyt edellä mainitun 4.8.1989 allekirjoitetun ositussopimuksen, josta muun muassa ilmeni, ettei puolisoilla ollut toistensa omaisuuteen avio-oikeutta, joka oli avioliiton aikana hankitun omaisuuden osalta, aikaisempaa avioehtoa muuttaen, poistettu 10.10.1986 tehdyllä avioehtosopimuksella. Edelleen ositussopimuksesta ilmeni, että sen mukaan erottelu toteutettiin siten, että kumpikin sai pitää omistamansa omaisuuden, ja yhteisen asuntoirtaimiston jakamisesta sovittiin erikseen. Vielä sopimuksen mukaan Rauno Heikkilä hankki Nikka-Heikkilän asuntona käytettäväksi kaksi huonetta ja keittiön käsittävän rivitaloasunnon asianosaisten silloisen yhteisen asunnon läheisyydestä neljän vuoden ajaksi ja Nikka-Heikkilä sitoutui muuttamaan yhteisestä asunnosta sekä Nikka-Heikkilä lunasti käytössään olleen Heikkilän auton 40 000 markalla. Kerrotun asiakirjanäytön esittämisen jälkeen Nikka-Heikkilä lausui kihlakunnanoikeudessa käsittäneensä, ettei elatusapua voitu periä häneltä takaisin sekä ettei hän sopimuksessa ollut saanut mitään muuta kuin mainitun elatusavun. Viimeksi mainitusta tosiseikasta Rauno Heikkilä ei ole kihlakunnanoikeudessa esittänyt poikkeavaa käsitystä. NikkaHeikkilä edelleen lausui, että hän oli Rauno Heikkilän suorituksen saatuaan maksanut tälle auton sopimuksen mukaisen kauppahinnan sekä viitannut siihen, ettei kysymys ollut puhtaasta elatusavusta.</p>
        <p>Kihlakunnanoikeuden ja hovioikeuden hylättyä nyt kysymyksessä olevan palautusvaatimuksen Nikka-Heikkilä on vastauksessaan Korkeimmassa oikeudessa toistaen edellä selostetut lausumansa katsonut Rauno Heikkilän mieltäneen ja hyväksyneen auton hinnan välittömän maksamisen elatusavuksi kirjatusta rahasuorituksesta sekä lausunut vilpittömässä mielessä käyttäneensä huomattavan osan rahasta myös kodin perustamiseen. Vastauksesta ilmenee, että Nikka-Heikkilä on ollut pitkään kotiäitinä. Vastauksessa kerrotaan myös, että poika edelleen hyvin paljon oleskeli äitinsä luona, joka tällöin vastasi hänen elatuksestaan, muun muassa myös osasta vaatekuluja. Korkeimman oikeuden nyt kysymyksessä olevassa asiassa 31.8.1993 antamasta tuomiosta tehdyn kantelun yhteydessä on kuitenkin ilmennyt, että Rauno Heikkilä, joka ei tapahtuneen virheen takia ole saanut tietoonsa Nikka-Heikkilän vastausta, on tämän kanssa eri mieltä siitä, missä määrin Nikka-Heikkilä on omistamansa ja entisestä kodista saamansa omaisuuden lisäksi tarvinnut varoja kodin perustamiseen sekä toisaalta siitä, kuinka paljon tämä edelleen käytti varoja isänsä luona asuvan Samuli Heikkilän tarpeisiin. Edellä kerrotussa vastauksessaan Korkeimmassa oikeudessa Nikka-Heikkilä on katsonut, että hän nyttemmin lapselle maksamansa elatusavun yhteydessä suorittaa takaisin vastaanottamaansa elatusapua.</p>
        <p>Katson, ettei lapsen elatuksesta annetun lain 12 §:n 1 momentin säännös estä kertakaikkisena suoritetun elatusavun palauttamista sen vastaanottaneelta huoltajalta, jos suoritus on ollut perusteeton.</p>
        <p>Myös kertamaksuna lapselle suoritettu elatusapu on lapsen varallisuutta, joka on käytettävä hänen elatukseensa. Tästä syystä suoritus, joka sen maksavan sekä vastaanottavan, ehkä huonon taloudellisen vastuukyvyn omaavan vanhemman yhteisen tarkoituksen mukaisesti yksiselitteisesti maksetaan käytettäväksi muuhun kuin lapsen hyväksi, ei voi olla lapselle tullut elatusapusuoritus, vaikka vanhemmat olisivat keskinäisissä sopimuksissaan nimittäneet sitä elatusavuksi. Ositussopimuksesta ja asianosaisten kihlakunnanoikeudessa esittämistä lausumista ilmenevistä olosuhteista sekä Rauno Heikkilän 80 000 markan suorituksen ja auton lunastuksen tapahtuneesta toteuttamisesta omaisuuden erottelussa ja osituksessa on pääteltävissä, että 40 000 markan osalta Rauno Heikkilä on tehnyt suorituksen asianosaisten tarkoituksen mukaisesti käytettäväksi muuhun kuin Samuli Heikkilän elatukseen. Suorituksessa on todellisuudessa ollut kysymys pelkästään Rauno Heikkilän ja Nikka-Heikkilän välisestä, osituksessa toteutetusta varallisuusjärjestelystä eikä Rauno Heikkilän Samuli Heikkilälle maksamasta elatusavusta. Tästä syystä Nikka-Heikkilä ei ole velvollinen palauttamaan Rauno Heikkilälle tämän puheena olevaa 40 000 markan suoritusta sillä perusteella, että Samuli Heikkilä on muuttanut asumaan isänsä luokse.</p>
        <p>Muulta osalta eli niin ikään 40 000 markan osalta Rauno Heikkilän suoritus on ollut kertakaikkisen elatusavun suorittamista Samuli Heikkilälle, ja se on käytettävä tämän elatukseen riippumatta siitä, kumman vanhemman luona hän asuu.</p>
        <p>Kun vanhemmat ovat asuneet lähekkäin ja Samuli Heikkilä on ollut isänsä luo muuttaessaan 10-vuotias, voidaan asianosaisten sinänsä ristiriitaisten lausumienkin valossa päätellä, että Nikka-Heikkilä on ainakin kesäkuuhun 1991 saakka tuomioistuimen huoltopäätöksen mukaisesti käyttänyt hallussaan olleita elatusvaroja Samuli Heikkilän elatukseen. Kihlakunnanoikeuden 5.11.1991 julistamalla päätöksellä, jonka lopputuloksen hovioikeus on 1.7.1992 antamallaan tuomiolla pysyttänyt, Nikka-Heikkilä on myös velvoitettu suorittamaan Samuli Heikkilälle elatusapua, jolloin hovioikeuden perustelun mukaan määrää harkittaessa on otettu huomioon NikkaHeikkilän vastaanottama kertakaikkinen elatusapu. Tästä syystä katson, ettei Rauno Heikkilä ole näyttänyt perustetta, jonka nojalla Nikka-Heikkilä olisi myöskään velvollinen palauttamaan Rauno Heikkilälle tältä Samuli Heikkilän elatusavuksi vastaanottamaansa 40 000 markan määrää.</p>
        <p>Näillä perusteilla katson, ettei ole syytä muuttaa hovioikeuden tuomion lopputulosta.</p>
      </div>
    </div>
  </finlex:content>
</finlex:document>
