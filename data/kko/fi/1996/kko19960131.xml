<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19960131</dcterms:identifier>
  <finlex:ecliIdentifier>ECLI:FI:KKO:1996:131</finlex:ecliIdentifier>
  <dcterms:title>KKO:1996:131</dcterms:title>
  <dcterms:description>
    <p>
      <strong>Oikeudenkäyntikulut</strong>
    </p>
    <p>
      <strong>Sovinto</strong>
    </p>
  </dcterms:description>
  <finlex:registerNumber>S95/2450</finlex:registerNumber>
  <dcterms:date pvm="19960605">1996-06-05</dcterms:date>
  <finlex:fileCopyNumber>4146</finlex:fileCopyNumber>
  <dcterms:issued pvm="19961031">1996-10-31</dcterms:issued>
  <dcterms:abstract>
    <p>A ja B olivat käräjäoikeudessa tehneet sovinnon pääasiassa ja tällöin sopineet jättävänsä asian oikeudenkäyntikulujen korvausvelvollisuuden osalta tuomioistuimen ratkaistavaksi.</p>
    <p>Kysymys siitä, oliko kuluriita ratkaistavissa tuomioistuimessa ja minkä perusteiden mukaan.</p>
  </dcterms:abstract>
  <dcterms:tableOfContents>
    <a href="19960131aloa0">ASIAN KÄSITTELY ALEMMISSA OIKEUKSISSA</a>
    <a href="19960131mhaku0">MUUTOKSENHAKU KORKEIMMASSA OIKEUDESSA</a>
    <a href="19960131yloa0">KORKEIMMAN OIKEUDEN RATKAISU 31.10.1996</a>
  </dcterms:tableOfContents>
  <finlex:content id="s19960131.kko">
    <div>
      <h2 id="19960131aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Asian käsittely Vantaan käräjäoikeudessa</h3>
        <p>Liintola vaati haastehakemuksessaan Räkköläisen velvoittamista suorittamaan hänelle holhoustilivelkaa 114 000 markkaa 16 prosentin korkoineen 21.12.1993 lukien ja korkoa tälle määrälle 19.6.1992 ja 20.12.1993 väliseltä ajalta 16 prosentin mukaan laskettuna 27 360 markkaa vähennettynä Räkköläisen 12.11.1993 suorittamilla 1 500 markalla ja 13.12.1993 suorittamilla 1 500 markalla eli korkoa yhteensä 24 360 markkaa sekä korvaamaan Liintolan oikeudenkäyntikulut 16 prosentin korkoineen.</p>
        <p>Juttua suullisessa valmistelussa 30.5.1994 käsiteltäessä Liintola ilmoitti, että korkosaatavasta oli lisäksi vähennettävä Räkköläisen tammi - toukokuussa 1994 suorittamat viisi 2 000 markan maksua, joten korkosaatava oli 14 360 markkaa, ja että hänen korvattaviksi vaatimiensa oikeudenkäyntikulujen määrä oli 8 469,50 markkaa korkoineen.</p>
        <p>Räkköläinen puolestaan tunnusti velan pääoman olevan 114 000 markkaa, mutta kiisti kanteen korko- ja oikeudenkäyntikuluvaatimusten osalta. Kiistämisensä tueksi hän väitti syyskuussa 1993 suullisesti sopineensa Liintolan kanssa maksuvelvollisuudestaan siten, että pääomalle maksetaan 9 prosentin korko 1.11.1993 lukien ja että velkaa lyhennetään samasta kuukaudesta alkaen kuukausittain, kahtena ensimmäisenä kuukautena 1 500 markalla ja sen jälkeen 2 000 markalla, ja siinä järjestyksessä, että ensin lyhennetään pääomaa ja vasta sitten korkoa.</p>
        <p>Liintolan vielä ilmoitettua, että sovintoneuvotteluja tosin oli käyty mutta ettei Räkköläisen väittämää sopimusta ollut syntynyt, Liintola ja Räkköläinen tekivät suullisessa valmistelussa sovinnon pääasian osalta. Sen mukaan Räkköläisen tuli maksaa Liintolalle pääomaa 114 000 markkaa ja sille viivästyskorkoa 16 prosenttia 21.12.1993 lukien. Korkojäämä 14 360 markkaa kuitattiin maksetuksi. Liintola ja Räkköläinen pyysivät käräjäoikeutta vahvistamaan sovinnon tältä osin. He ilmoittivat oikeudelle, etteivät he olleet saaneet aikaan sovintoa oikeudenkäyntikulujen osalta, ja sen vuoksi pyysivät, että oikeudenkäyntikuluja koskeva vaatimus käsitellään pääkäsittelyssä.</p>
        <p>Liintola toisti pääkäsittelyssä vaatimuksensa Räkköläisen velvoittamisesta korvaamaan hänen oikeudenkäyntikulunsa 8 469,50 markalla 16 prosentin korkoineen kuukauden kuluttua päätöspäivästä lukien.</p>
        <p>Räkköläinen piti oikeudenkäyntikuluvaatimusta perusteettomana.</p>
      </div>
      <div>
        <h3>Käräjäoikeuden tuomio 30.5.1994</h3>
        <p>Käräjäoikeus totesi, että asianosaiset olivat pääasiassa päässeet sovintoon, jonka se oli valmistelussa vahvistanut pääosin Liintolan vaatimusten mukaisesti. Oikeudenkäymiskaaren 21 luvun 3 §:n 1 momentin nojalla käräjäoikeus katsoi, että Räkköläinen oli velvollinen korvaamaan Liintolan oikeudenkäyntikulut osaksi.</p>
        <p>Räkköläinen velvoitettiin suorittamaan Liintolalle korvaukseksi oikeudenkäyntikuluista 5 000 markkaa 16 prosentin korkoineen 30.6.1994 lukien.</p>
        <div>
          <p>Asian on ratkaissut käräjätuomari Piipari.</p>
        </div>
      </div>
      <div>
        <h3>Helsingin hovioikeuden tuomio 5.10.1995</h3>
        <p>Liintola ja Räkköläinen valittivat hovioikeuteen. Hovioikeus lausui, että Liintola ja Räkköläinen olivat käräjäoikeuden toteamin tavoin 30.5.1994 tehneet pääasian osalta sovinnon, jonka käräjäoikeus oli samana päivänä vahvistanut valmisteluistunnossa siirtäen samalla vain oikeudenkäyntikuluja koskevan vaatimuksen valmistelun yhteydessä pidettävään välittömään pääkäsittelyyn käsiteltäväksi. Kun asianosaisten välinen riita-asia oli pääasian osalta päättynyt asianosaisten tahdon mukaiseen sovintoon ilman, että tuomioistuin olisi sen ratkaissut, sovinto oli pääasian osalta korvannut oikeudenkäynnin ja siinä annettavan tuomion.</p>
        <p>Oikeudenkäymiskaaren 21 luvun 1 §:n mukaisena pääsääntönä riita-asioissa oli hävinneen asianosaisen velvollisuus korvata vastapuolensa oikeudenkäyntikulut. Pääsääntöisesti kulujen korvausvelvollisuus riippui yksinomaan jutun lopputuloksesta. Oikeudenkäymiskaaren 21 luvun säännökset eivät kuitenkaan sisältäneet määräyksiä oikeudenkäyntikulujen korvausvelvollisuudesta tapauksissa, joissa asianosaiset olivat sopineet asian. Sovinnossa ei ollut hävinnyttä tai voittanutta osapuolta sillä tavoin kuin sanottu oikeudenkäymiskaaren 21 luvun 1 § edellytti (KKO 1982 II 149). Sen vuoksi Räkköläinen ei ollut velvollinen korvaamaan Liintolalla asiassa olleita oikeudenkäyntikuluja.</p>
        <p>Hovioikeus kumosi käräjäoikeuden tuomion ja vapautti Räkköläisen velvollisuudesta suorittaa Liintolalle oikeudenkäyntikulujen korvausta.</p>
        <div>
          <p>Asian ovat ratkaisseet hovioikeuden jäsenet Karppinen, Paimela ja Mäkilaurila (eri mieltä), joka myös esitteli asian.</p>
        </div>
        <p>Eri mieltä ollut sijaisjäsen, viskaali Mäkilaurila: Liintola, joka oli tullut täysi-ikäiseksi 19.6.1992, oli pääasiaa koskevassa haastehakemuksessaan vaatinut Räkköläisen velvoittamista suorittamaan 114 000 markan holhoustilivelan ohella sanotulle määrälle kertynyttä erääntynyttä viivästyskorkoa 19.6.1992 ja 20.12.1993 väliseltä ajalta yhteensä 27 360 markkaa, josta oli kuitenkin vähennettävä Räkköläisen 12.11.1993 ja 13.12.1993 tekemät suoritukset yhteensä 3 000 markkaa. Liintola oli käräjäoikeudessa 30.5.1994 pidetyssä valmisteluistunnossa ilmoittanut, että Räkköläinen oli tammi - toukokuun 1994 välisenä aikana suorittanut hänelle lisäksi viivästyskorkoa yhteensä 10 000 markkaa, joten lopullinen viivästyskorkovaatimus mainitulta ajalta oli 14 360 markkaa. Viivästyskorkovaatimus perustui holhouslain 62 §:n 1 momenttiin ja korkolain 5 §:n 2 momenttiin. Sanotussa istunnossa Liintola oli, väittämänsä mukaan tuomioistuimen esityksestä, vain hyväntahtoisuuttaan luopunut kanteestaan sanotun erääntyneen viivästyskoron osalta siten, että Liintola ja Räkköläinen olivat tehneet käräjäoikeuden tuomiossa tarkoitetun, käräjäoikeuden 30.5.1994 vahvistaman vain pääasiaa koskeneen sovinnon, jossa Räkköläinen oli sitoutunut suorittamaan Liintolalle erääntynyttä 14 360 markan korkosaatavaa lukuun ottamatta vaaditut 114 000 markkaa 16 prosentin viivästyskorkoineen 21.12.1993 lukien.</p>
        <p>Oikeudenkäyntikuluratkaisu oli tehtävä tutkimalla asiassa ennen sovintoa esitettyä oikeudenkäyntiaineistoa ja noudattamalla soveltuvin osin oikeudenkäymiskaaren 21 luvussa ilmaistuja oikeusohjeita.</p>
        <p>Sovintoa ei tässä tapauksessa asiassa ilmenneet seikat huomioon ottaen voitu pitää sellaisena perusteena, joka oikeudenkäymiskaaren 21 luvun 3 §:ssä ilmaistun oikeusohjeen nojalla oikeuttaisi tuomioistuimen, kuten käräjäoikeus oli tehnyt, tuomitsemaan vain osan vaaditusta oikeudenkäyntikulukorvauksesta.</p>
        <p>Liintolan vaatima korvaus 8 469,50 markkaa muodostui Liintolan käyttämän oikeudenkäyntiavustajan palkkiosta ja kulujen korvauksesta. Avustajan asiassa suorittamat toimenpiteet olivat käsittäneet varsinaisten oikeudenkäyntiin liittyvien toimien lisäksi jo kesäkuusta 1993 lähtien selvittelyjä, puhelinneuvotteluja ja muun muassa sopimusluonnoksen laatimisen asiassa. Suoranaisia rahakuluja oli aiheutunut runsaat 1 000 markkaa. Mainitut kustannukset olivat sanotun lain 21 luvun 8 §:n 1 momentissa tarkoitetulla tavalla kohtuuden mukaan olleet aiheellisia Liintolan oikeuden valvomiseksi. Liintolalla oli siten oikeus saada täysi korvaus oikeudenkäyntikuluistaan. Korko korotetulle 3 469,50 markalle määräytyi kuitenkin korkolain 4 §:n 3 momentin (284/95) mukaisesti.</p>
        <p>Mäkilaurila korotti Räkköläisen Liintolalle maksettavaksi tuomitun oikeudenkäyntikulujen korvauksen vaadituiksi 8 469,50 markaksi ja velvoitti Räkköläisen suorittamaan Liintolalle oikeudenkäyntikulujen korvaukseksi käräjäoikeuden tuomitseman määrän lisäksi vielä 3 469,50 markkaa, jolle lisäkorvaukselle oli maksettava viivästyskorkoa siitä lähtien, kun kuukausi oli kulunut hovioikeuden tuomion antopäivästä. Vuotuisen viivästyskoron määrä oli kulloinkin voimassa oleva Suomen Pankin vahvistama viitekorko lisättynä seitsemällä prosenttiyksiköllä.</p>
        <p>Lisäksi Mäkilaurila velvoitti Räkköläisen korvaamaan Liintolan oikeudenkäyntikulut hovioikeudessa 1 000 markalla. Korvaukselle oli maksettava viivästyskorkoa siitä lähtien, kun kuukausi oli kulunut hovioikeuden tuomion antopäivästä. Vuotuisen viivästyskoron määrä oli kulloinkin voimassa oleva Suomen Pankin vahvistama viitekorko lisättynä seitsemällä prosenttiyksiköllä.</p>
      </div>
    </div>
    <div>
      <h2 id="19960131mhaku0">MUUTOKSENHAKU KORKEIMMASSA OIKEUDESSA</h2>
      <p>Liintolalle myönnettiin valituslupa. Valituksessaan Liintola vaati hovioikeuden tuomion kumoamista ja Räkköläisen velvoittamista suorittamaan hänelle korvaukseksi oikeudenkäyntikuluista käräjäoikeudessa 8 469,50 markkaa ja hovioikeudessa 5 200 markkaa sekä Korkeimmassa oikeudessa 4 660 markkaa, kaikki määrät korkoineen.</p>
      <p>Räkköläinen vastasi valitukseen.</p>
    </div>
    <div>
      <h2 id="19960131yloa0">KORKEIMMAN OIKEUDEN RATKAISU 31.10.1996</h2>
      <div>
        <h3>Käsittelyratkaisu</h3>
        <p>Liintolan vaatimus Räkköläisen velvoittamisesta korvaamaan hänen oikeudenkäyntikulunsa hovioikeudessa jätetään 4 400 markkaa ylittävältä osalta vasta täällä tehtynä tutkimatta.</p>
      </div>
      <div>
        <h3>Pääasia</h3>
        <p>Perustelut</p>
        <p>Liintola ja Räkköläinen ovat holhoustilivelkaa koskevan jutun suullisessa valmistelussa sopineet asian pääasian osalta ja pyytäneet käräjäoikeutta vahvistamaan sovinnon tältä osalta. Kun he eivät ole päässeet sopimukseen oikeudenkäyntikulujen korvaamisesta, he ovat pyytäneet käräjäoikeutta ratkaisemaan kulukysymyksen pääkäsittelyssä. Vahvistettuaan sovinnon valmistelussa käräjäoikeus on ratkaissut oikeudenkäyntikuluja koskevan vaatimuksen pääkäsittelyssä.</p>
        <p>Oikeudenkäyntikulujen korvausvelvollisuutta koskevassa oikeudenkäymiskaaren 21 luvussa ei ole säännöstä sen varalta, että asianosaiset ovat sopineet asian. Lähtökohtana onkin, että tehty sovinto käsittää, paitsi itse asian, myös asianosaisten oikeudenkäyntikulut ja että he vastaavat omista kuluistaan, ellei muuta ole sovittu. Tilanne on toinen, jos he pääsemättä yhteisymmärrykseen kulukysymyksestä nimenomaan sopivat jättävänsä sen tuomioistuimen ratkaistavaksi. Tällöin ei ole estettä sille, että he vaativat tuomioistuimen ratkaisun tästä kysymyksestä. Käräjäoikeus on siten voinut tutkia Liintolan ja Räkköläisen sen käsiteltäväksi saattaman kuluriidan.</p>
        <p>Kun itse riitakysymys on ratkaistu sovinnolla, asiassa ei ole olemassa tuomioistuimen ratkaisua eikä siten asian voittanutta ja hävinnyttä osapuolta oikeudenkäymiskaaren 21 luvun 1 §:ssä tarkoitetussa mielessä. Näin ollen tästä lainkohdasta ilmenevä pääsääntö, jonka mukaan hävinneen asianosaisen on korvattava vastapuolensa oikeudenkäyntikulut, ei ole suoraan sovellettavissa tällaisessa tapauksessa. Kun sovinto voi syntyä hyvin erilaisissa vaiheissa - joko oikeudenkäynnin aikana tai sen ulkopuolella - ja varsin vaihtelevista syistä, ei myöskään yleispätevää ohjetta säännöksen analogisesta soveltamisesta voida antaa.</p>
        <p>Toisinaan tuomioistuimelle on kuitenkin esitetty oikeudenkäyntiaineistoa siinä määrin, että sille on voinut syntyä suhteellisen luotettavalla pohjalla oleva käsitys siitä, miten itse riitakysymys olisi sen mielestä tullut ratkaista. Luonnollisena lähtökohtana on tällöin, että kulukysymys ratkaistaan tuomioistuimen ajatellun pääasiaratkaisun perusteella. Jos pohja tällaiselle päätöksenteolle sen sijaan osaksi tai kokonaan puuttuu, tarjoaa alkuperäisten vaatimusten ja sovinnon välinen vertailu täydentävän tai korvaavan ratkaisuperusteen. On kuitenkin otettava huomioon, ettei sovinto monesta eri syystä välttämättä vastaa todennäköistä tuomioistuinratkaisua asiassa. Tähän nähden kulukysymystä koskeva ratkaisu asianosaisten sovittua pääasian on viime kädessä voitava perustaa melko vapaaseen, soveltuvin osin oikeudenkäymiskaaren 21 luvun säännöksiä noudattelevaan kohtuusharkintaan.</p>
        <p>Liintola on käräjäoikeudessa vaatinut Räkköläisen velvoittamista suorittamaan hänelle pääomaa 114 000 markkaa 16 prosentin viivästyskorkoineen 21.12.1993 lukien ja erääntynyttä korkoa 14 360 markkaa ajalta 19.6.1992 - 20.12.1993. Sovinto on vahvistettu Liintolan vaatimuksen mukaisesti muutoin, paitsi että hän on luopunut 14 360 markan korkosaatavastaan. Asiassa esitetyn selvityksen valossa hänen vaatimuksensa ovat olleet oikeutettuja tältäkin osalta.</p>
        <p>Edellä olevan mukaisesti Liintolalla on oikeus saada täysi korvaus kustannuksistaan, jotka kohtuuden mukaan ovat olleet aiheellisia hänen oikeutensa asianmukaiseksi valvomiseksi käräjäoikeudessa. Liintolan korvattaviksi vaatimista kustannuksista Korkein oikeus pitää 5 000 markkaa tällaisina.</p>
        <p>Käräjäoikeuden osalta tuomitulle oikeudenkäyntikulujen korvaukselle on maksettava korkolain 4 §:n 3 momentin mukaista viivästyskorkoa siitä lähtien, kun kuukausi on kulunut Korkeimman oikeuden tuomion antopäivästä, koska korvaus ei ole siltäkään osalta aikaisemmin viivästynyt.</p>
        <p>Tuomiolauselma</p>
        <p>Hovioikeuden tuomio kumotaan. Räkköläinen velvoitetaan suorittamaan Liintolalle korvaukseksi oikeudenkäyntikuluista käräjäoikeudessa 5 000 markkaa sekä hovioikeudessa ja Korkeimmassa oikeudessa yhteensä samoin 5 000 markkaa. Oikeudenkäyntikulukorvaukselle kaikkiaan 10 000 markalle on maksettava viivästyskorkoa korkolain 4 §:n 3 momentissa tarkoitetun korkokannan mukaan siitä lähtien, kun kuukausi on kulunut Korkeimman oikeuden tuomion antopäivästä.</p>
        <div>
          <p>Asian ovat ratkaisseet oikeusneuvokset Riihelä, Taipale, Krook, Tulokas ja Vuori. Esittelijä Anna-Liisa Hyvärinen.</p>
        </div>
      </div>
    </div>
  </finlex:content>
</finlex:document>
