<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19960091</dcterms:identifier>
  <finlex:ecliIdentifier>ECLI:FI:KKO:1996:91</finlex:ecliIdentifier>
  <dcterms:title>KKO:1996:91</dcterms:title>
  <dcterms:description>
    <p>
      <strong>Yrityssaneeraus</strong>
    </p>
    <p>
      <strong>Konkurssi</strong>
      <span>Konkurssivalvonta</span>
    </p>
    <p>
      <strong>Etuoikeus</strong>
    </p>
  </dcterms:description>
  <finlex:registerNumber>S94/1584</finlex:registerNumber>
  <dcterms:date pvm="19960228">1996-02-28</dcterms:date>
  <finlex:fileCopyNumber>2640</finlex:fileCopyNumber>
  <dcterms:issued pvm="19960705">1996-07-05</dcterms:issued>
  <dcterms:abstract>
    <p>Velkojan saatava oli osakeyhtiön yrityssaneerauksen yhteydessä saneerausohjelman osana muutettu ns. vakautetuksi lainaksi. Saneerausohjelman raukeamisen yhtiön konkurssin johdosta ei katsottu vaikuttaneen saatavan vakauttamisen pysyvyyteen eikä siten vakautuksesta johtuvaan velkojan maksunsaantijärjestykseen.</p>
  </dcterms:abstract>
  <p>YSL 44 § 1 mom</p>
  <p>YSL 66 § 1 mom</p>
  <p>MJL 6 § 1 mom 4 kohta</p>
  <dcterms:tableOfContents>
    <a href="19960091aloa0">ASIAN KÄSITTELY ALEMMISSA OIKEUKSISSA</a>
    <a href="19960091mhaku0">MUUTOKSENHAKU KORKEIMMASSA OIKEUDESSA</a>
    <a href="19960091yloa0">KORKEIMMAN OIKEUDEN RATKAISU 5.7.1996</a>
  </dcterms:tableOfContents>
  <finlex:content id="s19960091.kko">
    <div>
      <h2 id="19960091aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Helsingin käräjäoikeuden konkurssituomio 20.4.1994</h3>
        <p>Käräjäoikeus totesi, että yrityssaneerauksessa olleelle Oy Elektrounion Ab:lle oli 31.8.1993 vahvistettu yrityssaneerausohjelma ja että kolmen kuukauden kuluessa eli 24.11.1993 yhtiö oli asetettu konkurssiin.</p>
        <p>Käräjäoikeus vahvisti konkurssisäännön 97 §:n nojalla konkurssipesän varoista maksettavaksi muiden saatavien ohella kohdassa 49 Kansallis-Osake-Pankin valvomana saatavana 2 205 112,50 markkaa 16 prosentin korkoineen 19.6.1993 lukien.</p>
        <p>Käräjäoikeus totesi edelleen, että saneerausmenettelyn yhteydessä oli eräitä saneerausvelkoja yhtiön oman pääoman vahvistamiseksi muutettu velkojien suostumuksin oman pääoman ehtoisiksi vakautetuiksi lainoiksi (pääomalainoiksi). Koska saneerausvelan muuttaminen omaan pääomaan rinnastettavaksi lainaksi oli järjestely, joka perustui osakeyhtiölain eikä yrityssaneerauslain säännöksiin mutta voitiin kuitenkin toteuttaa saneerausohjelmassa, oli järjestelyä arvioitava yhtiöoikeudellisten sääntöjen mukaisesti. Siten yrityssaneerauslain mukaiset raukeamisseuraamukset (YSL 65 §:n 3 momentti ja 66 §) eivät koskeneet tätä yhtiöoikeudellisiin säännöksiin pohjautuvaa velan luonteen muutosta.</p>
        <p>Sen vuoksi ja kun vakautetun lainan pääomasta ja korosta oli erikseen sovittu yhtiön saneerausmenettelyn yhteydessä eikä valvontakirjelmissä ollut ollut mainintoja vakautetuista lainoista, vaikka sen olisi tullut ilmetä valvontakirjelmästä konkurssisäännön 24 §:n 1 momentin perusteella, ja kun muun muassa valvonta-asiakirjojen perusteella oli pidettävä todennäköisenä, että velkojat olivat valvoneet myös vakautettuja lainojaan tai käsitelleet niitä massavelkoina, käräjäoikeus katsoi, Kansallis-Osake-Pankkia kuitenkaan mainitsematta, eräiden velkojien valvonnat enimmäismääräisiksi. Siltä osin kuin valvotut saatavat sisälsivät oman pääoman kaltaista vakautettua lainaa, ne oli maksettava velkojien maksunsaantijärjestyksestä annetun lain 6 §:n 1 momentin 4 kohdan mukaisesti.</p>
        <p>Näillä perusteilla käräjäoikeus määräsi, että etuoikeudella maksettavaksi määrättyjen saatavien jälkeen saivat muut velkojat yhtäläisen maksun saatavilleen niiden suuruuden mukaan, kuitenkin siten että viimeksi suoritettiin velkojien maksunsaantijärjestyksestä annetun lain (1578/92) 6 §:n 1 momentin 4 kohdan nojalla sellaiseen lainaan perustuva saatava, jonka pääoma sekä korko ja muu hyvitys saatiin lainaehtojen mukaan maksaa yrityksen purkautuessa ja konkurssissa vain kaikkia muita velkojia huonommalla etuoikeudella. Konkurssituomion mukaan viimeksi mainittu määräys ei koskenut osaksikaan Kansallis-Osake-Pankin kohdassa 49 vahvistettua saatavaa.</p>
        <div>
          <p>Asian on ratkaissut käräjätuomari Miettinen.</p>
        </div>
      </div>
      <div>
        <h3>Helsingin hovioikeuden tuomio 6.7.1994</h3>
        <p>Oy Elektrounion Ab:n konkurssipesä valitti hovioikeuteen. Hovioikeus katsoi selvitetyksi, että konkurssipesän pesänhoitajan laatimassa valvontaluettelossa oli pankin valvonta (49) merkitty myöhään saapuneena tutkimatta jätettäväksi, vaikka se oli saapunut määräajan kuluessa. Sen vuoksi pesänhoitaja oli laatiessaan vakautettuihin lainoihin perustuvia saatavia koskevaa huomautustaan jättänyt erehdyksessä pankin saatavan vakautusosuuden pois. Pankin valvomasta saatavasta oli Oy Elektrounion Ab:n saneerausohjelmassa merkitty vakautetuksi luotoksi 764 620 markkaa.</p>
        <p>Näillä ja muutoin käräjäoikeuden konkurssituomiossa mainituilla perusteilla hovioikeus vahvisti konkurssisäännön 97 §:n nojalla konkurssipesän varoista maksettavaksi Kansallis-Osake-Pankin valvomana saatavana enintään 2 205 112,50 markkaa 16 prosentin korkoineen 19.6.1993 lukien (49). Siltä osalta kuin saatava perustui lainaan, jonka pääoma sekä korko ja muu hyvitys saatiin lainaehtojen mukaan maksaa yrityksen purkautuessa ja konkurssissa vain kaikkia muita velkojia huonommalla etuoikeudella, pankin oikeus maksunsaantiin määräytyi velkojien maksunsaantijärjestyksestä annetun lain 6 §:n 1 momentin 4 kohdan mukaan.</p>
        <div>
          <p>Asian ovat ratkaisseet hovioikeuden jäsenet Liukko, Riikonen ja Sivenius. Esittelijä Merja Vainio.</p>
        </div>
      </div>
    </div>
    <div>
      <h2 id="19960091mhaku0">MUUTOKSENHAKU KORKEIMMASSA OIKEUDESSA</h2>
      <p>Kansallis-Osake-Pankille, nykyisin Merita Pankki Oy, on myönnetty valituslupa. Valituksessaan pankki on vaatinut, että hovioikeuden tuomio pankin saatavalle määrätyn maksunsaantijärjestyksen osalta kumotaan ja että käräjäoikeuden konkurssituomio tältä osin pysytetään.</p>
      <p>Konkurssipesä on antanut siltä valituksen johdosta pyydetyn vastauksen.</p>
    </div>
    <div>
      <h2 id="19960091yloa0">KORKEIMMAN OIKEUDEN RATKAISU 5.7.1996</h2>
      <div>
        <h3>Perustelut</h3>
        <p>Oy Elektrounion Ab:n yrityssaneerausmenettely on alkanut 8.3.1993. Tähän menettelyyn liittyvässä, 4.5.1993 päivätyssä erikoistilintarkastuskertomuksessa on todettu, että yhtiön osakepääoma on ollut menetetty tilinpäätöksessä 31.12.1992. Kansallis-Osake-Pankki on 15.6.1993 allekirjoitetussa rahoitussopimuksessa yhtiön eräiden muiden velkojien tavoin suostunut siihen, että osa eli 764 620 markkaa sen yhtiöltä olevasta 2 205 112 markan 50 pennin saatavasta muutetaan omaan pääomaan rinnastettavaksi, niin sanotuksi vakautetuksi lainaksi, jolla on velkojien maksunsaantijärjestyksestä annetun lain 6 §:n 1 momentin 4 kohdan mukainen muiden velkojien saatavia huonompi etuoikeus. Sopimus on otettu huomioon yhtiön 31.8.1993 vahvistetussa saneerausohjelmassa.</p>
        <p>Yhtiön jouduttua 24.11.1993 konkurssiin saneerausohjelma on yrityksen saneerauksesta annetun lain 66 §:n 1 momentin mukaan rauennut. Tällöin velkojan oikeus konkurssissa määräytyy samoin kuin jos saneerausohjelmaa ei olisi vahvistettu. Ratkaistavana on kysymys, koskeeko raukeamisseuraamus myös saatavan vakautusta.</p>
        <p>Yrityksen saneerauksesta annetun lain 44 §:ssä on lueteltu ne velkajärjestelyn keinot, joita tuon lain nojalla voidaan soveltaa saneerausvelkoihin. Tällaisena keinona ei ole mainittu velan vakauttamista oman pääoman ehtoiseksi lainaksi. Lain esitöistä (HE 182/1992 s. 101) onkin pääteltävissä, ettei saneerausohjelman raukeamisen oikeusvaikutuksia ole tarkoitettu ulotettaviksi muihin kuin mainitusta lainkohdasta ilmeneviin järjestelyihin. Nimenomaisena esimerkkinä ohjelman perusteella toteutuneesta järjestelystä, joka sen raukeamisesta huolimatta jää voimaan, on mainittu yhtiöoikeudelliset toimenpiteet.</p>
        <p>Lain sanamuoto ja esityöt eivät siten näytä antavan sijaa muulle tulkinnalle kuin että saneerausohjelman raukeaminen ei vaikuta sen osana toteutettuun velan muuttamiseen oman pääoman ehtoiseksi vakautetuksi lainaksi. Päinvastainen tulkinta tuntuukin velkojainsuojan kannalta vaikealta yhdistää niihin perusteisiin, joihin tällainen toimenpide nojautuu yleisesti hyväksyttynä, osakeyhtiölaissa tosin säätelemättömänä keinona yhtiön oman pääoman vahvistamiseksi ja sen myötä selvitystilan välttämiseksi tilanteessa, jossa yhtiön oma pääoma on lain 13 luvun 2 §:ssä tarkoitetuin tavoin vähentynyt alle kolmannekseen osakepääomasta (ks. esim. HE 10/1983 s. 15, KM:1992:32 s. 8, KKO 1988:44 ja Koski, Näkökohtia osakeyhtiön pakkosaneerauksesta ja vakautetusta lainasta saneerauskeinona, Turku 1991). Perustuuhan toimenpiteen hyväksyttävyys tällaisena keinona muun ohella juuri siihen, että vakautetulla saatavalla yhtiön purkautuessa tai konkurssissa on huonompi etuoikeus kuin kaikilla muilla saatavilla.</p>
        <p>Näillä perusteilla Korkein oikeus katsoo, ettei Oy Elektrounion Ab:n saneerausohjelman raukeaminen vaikuta pankin saatavan vakauttamisen pysyvyyteen eikä siten vakautuksesta johtuvaan pankin maksunsaantijärjestykseen.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <div>
          <p>Asian ovat ratkaisseet oikeusneuvokset Riihelä, Taipale, Krook, Wirilander ja Pellinen. Esittelijä Jukka Kontio.</p>
        </div>
      </div>
    </div>
  </finlex:content>
</finlex:document>
