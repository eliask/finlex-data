<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19960038</dcterms:identifier>
  <finlex:ecliIdentifier>ECLI:FI:KKO:1996:38</finlex:ecliIdentifier>
  <dcterms:title>KKO:1996:38</dcterms:title>
  <dcterms:description>
    <p>
      <strong>Avioliitto</strong>
      <span>Omaisuuden ositus</span>
      <span>Pesänjakaja</span>
    </p>
    <p>
      <strong>Yhteisomistus</strong>
    </p>
  </dcterms:description>
  <finlex:registerNumber>S94/855</finlex:registerNumber>
  <dcterms:date pvm="19950215">1995-02-15</dcterms:date>
  <finlex:fileCopyNumber>1293</finlex:fileCopyNumber>
  <dcterms:issued pvm="19960404">1996-04-04</dcterms:issued>
  <dcterms:abstract>
    <p>Pesänjakaja suoritti osituksen ja sen yhteydessä yhteisen omaisuuden jaon siten, että hän ensin antoi kahdesta kiinteistöstä, joista molemmista kumpikin puoliso omisti puolet, arvokkaamman omakotikiinteistön miehelle ja kesämökkikiinteistön vaimolle. Tämän jälkeen hän vahvisti kummankin puolison omaisuuden säästön ja tasingon määrän, jonka mies oli velvollinen vaimolle suorittamaan. Kun mies ei ollut menettelyyn suostunut ja kun hän näin olisi joutunut suorittamaan tasinkoa enemmän kuin avioliittolain 100 § edellytti, ositus kumottiin ja palautettiin pesänjakajalle.</p>
  </dcterms:abstract>
  <p>AL 85 § 3 mom</p>
  <p>AL 100 §</p>
  <p>PK 23 luku 8 § 1 mom</p>
  <dcterms:tableOfContents>
    <a href="19960038aloa0">ASIAN KÄSITTELY ALEMMISSA OIKEUKSISSA</a>
    <a href="19960038mhaku0">MUUTOKSENHAKU KORKEIMMASSA OIKEUDESSA</a>
    <a href="19960038yloa0">KORKEIMMAN OIKEUDEN RATKAISU 4.4.1996</a>
  </dcterms:tableOfContents>
  <finlex:content id="s19960038.kko">
    <div>
      <h2 id="19960038aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Viitasaaren kihlakunnanoikeudessa</h3>
        <p>Erkki Kalevi Kujala lausui Hannele Katriina Kujalalle 12.5.1993 tiedoksi toimittamansa haasteen nojalla, että asianajaja Maija-Leena Kurikka oli 4.1.1993 pesänjakajana toimittanut avioeroon tuomittujen Erkki Kalevi Kujalan ja Hannele Katriina Kujalan omaisuuden osituksen. Pesänjakaja oli vastoin Erkki Kalevi Kujalan tahtoa velvoittanut hänet lunastamaan Hannele Katriina Kujalan osuuden puolisoiden yhteisesti omistamasta omakotitalokiinteistöstä ja luopumaan osuudestaan puolisoiden yhteisesti omistamasta, edellistä vähempiarvoisesta kesämökkikiinteistöstä. Ositusta ei olisi pitänyt toimittaa jakamalla kiinteistöt osakkaille, kun Erkki Kalevi Kujala oli vaatinut kiinteistöjen myymistä ja kun sellaisia yhteisiä varoja, joista erotus olisi voitu suorittaa, ei ollut. Muun muassa tämän vuoksi Erkki Kalevi Kujala vaati, paitsi muuta, osituksen kumoamista ja palauttamista pesänjakajalle.</p>
      </div>
      <div>
        <h3>Vastaus</h3>
        <p>Hannele Katriina Kujala vaati kanteen hylkäämistä.</p>
      </div>
      <div>
        <h3>Kihlakunnanoikeuden päätös 9.9.1993</h3>
        <p>Kun osituspesässä oli varoja, joilla ositus voitiin toimittaa käyttämättä pesän ulkopuolisia varoja, ja kun osakkaat eivät olleet yksimielisiä kiinteistöjen myynnistä, kihlakunnanoikeus hylkäsi kanteen kiinteistöjen jakamista koskevalta osalta, mutta muulta osalta tekemänsä oikaisun johdosta palautti osituksen pesänjakajalle.</p>
      </div>
      <div>
        <h3>Vaasan hovioikeuden tuomio 16.3.1994</h3>
        <p>Hovioikeus, jonka tutkittavaksi Erkki Kalevi Kujala saattoi asian, ei muuttanut kihlakunnanoikeuden päätöstä yhteisen omaisuuden jaon osalta, mutta mainitsemiltaan osilta kumosi osituksen, jonka täydennystä toimittaessaan pesänjakajan tuli menetellä kihlakunnanoikeuden ja hovioikeuden määräämin tavoin.</p>
        <div>
          <p>Asian ovat ratkaisseet hovioikeuden jäsenet Halmelinna, Silvennoinen ja Raija Liljenfeldt. Esittelijä Kari-Matti Kauppila.</p>
        </div>
      </div>
    </div>
    <div>
      <h2 id="19960038mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 30.6.1994. Valituksessaan Erkki Kalevi Kujala on vaatinut, että ositus kumotaan kokonaisuudessaan ja palautetaan pesänjakajalle sekä todetaan pesänjakajan ylittäneen toimivaltansa määrätessään yhteisen omaisuuden jaosta.</p>
      <p>Hannele Katriina Kujala on antanut häneltä pyydetyn vastauksen.</p>
    </div>
    <div>
      <h2 id="19960038yloa0">KORKEIMMAN OIKEUDEN RATKAISU 4.4.1996</h2>
      <div>
        <h3>Perustelut</h3>
        <p>Kujalat ovat kummallekin puolisolle kuuluneen yksityisen omaisuuden lisäksi omistaneet yhdessä kaksi kiinteistöä. Kujaloiden vaatimuksesta kiinteistöt on avioliittolain 85 §:n 3 momentin mukaan tullut jakaa osituksessa.</p>
      </div>
      <div>
        <h3>Tasingon laskeminen</h3>
        <p>Avioliittolain 99 §:n mukaan ositusta toimitettaessa määrätään ensin sen omaisuuden säästö, johon puolisoilla on avio-oikeus, erikseen kummankin puolison osalta. Lain 100 §:n mukaan annetaan tämän jälkeen kumpaisellekin puolelle puolet avio-oikeuden alaisen omaisuuden arvosta.</p>
        <p>Kun Kujalat ovat olleet yksimielisiä siitä, että he omistivat kaksi yhteistä kiinteistöään yhtä suurin osuuksin, pesänjakajan olisi tullut omaisuuden säästöä määrätessään laskea kummankin puolison omaisuuteen puolet kummankin kiinteistön arvosta ja näin laskettujen säästöjen perusteella vahvistaa avio-osat ja maksettavan tasingon määrä.</p>
        <p>Pesänjakaja on kuitenkin ensin jakanut omakotitalokiinteistön Erkki Kalevi Kujalalle ja kesämökkikiinteistön Hannele Katriina Kujalalle ja vasta sen jälkeen laskenut kummankin saaman kiinteistön arvon asianomaisen puolison omaisuuteen. Saatujen säästöjen perusteella pesänjakaja on vahvistanut avio-osat ja Erkki Kalevi Kujalan Hannele Katriina Kujalalle maksettavan tasingon arvon. Kun omakotitalokiinteistö on ollut arvokkaampi kuin kesämökkikiinteistö, sen jakaminen Erkki Kalevi Kujalalle on merkinnyt sitä, että tämän omaisuuden säästö on muodostunut suuremmaksi ja Hannele Katriina Kujalan omaisuuden säästö vastaavasti pienemmäksi kuin mitä ne olisivat muodostuneet noudatettaessa avioliittolain 99 §:n mukaista laskutapaa. Pesänjakajan virheellinen menettely on johtanut edelleen siihen, että Erkki Kalevi Kujalan Hannele Katriina Kujalalle maksettava tasinko on muodostunut avioliittolain 100 §:ssä tarkoitettua suuremmaksi.</p>
      </div>
      <div>
        <h3>Kiinteistöjen jakaminen</h3>
        <p>Yhteisen omaisuuden jaossa noudatettavan perintökaaren 23 luvun 8 §:n 1 momentin mukaan pesänjakajan on myös osituksessa suoritettava jako siten, että kummallekin puolisolle annetaan osa kaikenlaatuisesta omaisuudesta. Kuitenkin omaisuus, jota ei voida sopivasti jakaa osiin tai erotella, on pantava, mikäli mahdollista, samaan osaan.</p>
        <p>Tämän perusteella on sinänsä mahdollista, että yhteisistä kiinteistöistä jaetaan osituksessa toinen miehelle ja toinen vaimolle. Tällöin kuitenkin edellytetään, että kumpikin saa jaossa arvoltaan saman määrän yhteistä omaisuutta. Jos kiinteistöt ovat eriarvoiset, arvokkaamman kiinteistön saanut on velvollinen vastaavasti tyytymään jaossa pienempään osuuteen muusta yhteisestä omaisuudesta, mikäli pesässä sellaista on. Kiinteistöjen arvojen erotus voidaan tasajaossa kattaa myös siten, että tasinkoon oikeutettu puoliso saa tasingon määrää vastaavan osuuden yhteisestä kiinteistöstä yli sen mikä hänelle tasajaon mukaan muuten kuuluisi. Tasinkoa maksavaa puolisoa ei kuitenkaan voida velvoittaa luovuttamaan hänelle kuuluvaa omaisuutta enemmän kuin mikä on tarpeen, jotta tasinkoon oikeutettu puoliso saa puolet avioliittolain 100 §:ssä tarkoitetun omaisuuden arvosta.</p>
        <p>Kujaloiden tapauksessa omakotitalokiinteistö on arvokkaampi kuin kesämökkikiinteistö. Muuta yhteistä omaisuutta heillä ei ole eikä kiinteistöjen arvojen erotus ole tasattavissa myöskään yhteisen velan avulla. Pesänjakaja on katsonut Erkki Kalevi Kujalan olevan velvollinen maksamaan tasinkoa. Pesänjakajalla onkin ollut valta määrätä, että lain mukaisen tasingon maksuksi Erkki Kalevi Kujalan tuli luovuttaa osuutensa yhteisestä kesämökkikiinteistöstä Hannele Katriina Kujalalle.</p>
        <p>Jakaessaan omakotikiinteistön Erkki Kalevi Kujalalle pesänjakaja on kuitenkin velvoittanut hänet maksamaan Hannele Katriina Kujalalle enemmän tasinkoa kuin mihin tämä lain mukaan oli oikeutettu. Näin menetellessään pesänjakaja on tosiasiassa velvoittanut Erkki Kalevi Kujalan lunastamaan yksityisillä varoillaan Hannele Katriina Kujalan osuuden omakotikiinteistöstä. Siihen pesänjakajalla ei ole ilman Erkki Kalevi Kujalan suostumusta ollut oikeutta, siitä huolimatta, että pesänjakajan määräämän tasingon suorittamiseen ei tarvinnut käyttää pesän ulkopuolisia varoja.</p>
      </div>
      <div>
        <h3>Lopputulos</h3>
        <p>Ositus on toimitettu edellä kerrotuin tavoin virheellisesti.</p>
        <p>Näin ollen ositus on kumottava kokonaisuudessaan ja palautettava pesänjakajalle.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota sekä kihlakunnanoikeuden päätöstä muutetaan. Ositus kumotaan kokonaisuudessaan ja palautetaan pesänjakajalle, jonka tulee toimittaa se uudelleen lain mukaan, ottaen huomioon kihlakunnanoikeuden päätöksestä sekä hovioikeuden ja Korkeimman oikeuden tuomioista ilmenevät palautusperusteet.</p>
        <div>
          <p>Asian ovat ratkaisseet oikeusneuvokset Portin, Krook, Wirilader, Lehtimaja ja Hidén. Esittelijä Eva-Maria Anderzén.</p>
        </div>
      </div>
    </div>
  </finlex:content>
</finlex:document>
