<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19960088</dcterms:identifier>
  <finlex:ecliIdentifier>ECLI:FI:KKO:1996:88</finlex:ecliIdentifier>
  <dcterms:title>KKO:1996:88</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen irtisanominen</span>
    </p>
  </dcterms:description>
  <finlex:registerNumber>S94/2213</finlex:registerNumber>
  <dcterms:date pvm="19960429">1996-04-29</dcterms:date>
  <finlex:fileCopyNumber>2502</finlex:fileCopyNumber>
  <dcterms:issued pvm="19960627">1996-06-27</dcterms:issued>
  <dcterms:abstract>
    <p>Taloudellisissa vaikeuksissa ollut pienyhtiö oli tilausten vähenemisestä johtuneen työn vähyyden perusteella irtisanonut kaksi työntekijäänsä. Yhtiö oli työntekijöiden irtisanomisaikojen päättyessä saanut kaksi uutta tilausta, joita koskeneet tarjoukset olivat perustuneet aikaisempaa pienempiin työpalkkakustannuksiin. Yhtiö oli tarjonnut työtä irtisanotuille työntekijöille aikaisempaa alhaisemmilla, mutta kuitenkin työehtosopimuksen mukaisilla palkoilla. Työntekijöiden kieltäydyttyä työstä tarjotuilla palkoilla yhtiö oli teettänyt työtä alihankkijalla.</p>
    <p>Yhtiöllä katsottiin olleen irtisanomisiin työsopimuslain 37 a §:ssä edellytetty taloudellinen peruste.</p>
  </dcterms:abstract>
  <p>Ks. <a href="http://www.finlex.fi/fi/oikeus/kko/kko/1997/19970021">KKO:1997:21</a></p>
  <p>TSL 37 a §</p>
  <dcterms:tableOfContents>
    <a href="19960088aloa0">ASIAN KÄSITTELY ALEMMISSA OIKEUKSISSA</a>
    <a href="19960088mhaku0">MUUTOKSENHAKU KORKEIMMASSA OIKEUDESSA</a>
    <a href="19960088yloa0">KORKEIMMAN OIKEUDEN RATKAISU 27.6.1996</a>
  </dcterms:tableOfContents>
  <finlex:content id="s19960088.kko">
    <div>
      <h2 id="19960088aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Piikkiön kihlakunnanoikeudessa</h3>
        <p>Petri Tapio Tammi ja Kari Antero Kotamäki kertoivat Kai Laattala Ky:tä sekä sen vastuunalaisia yhtiömiehiä liikkeenharjoittaja Kai Yrjänä Laattalaa ja liikkeenharjoittaja Pirjo Maarit Laattalaa vastaan ajamassaan kanteessa, että he olivat työskennelleet työsopimuslain 1 §:n mukaisissa työsopimussuhteissa kommandiittiyhtiön palveluksessa. Kai Yrjänä Laattala oli 6.11.1992 irtisanonut heidän työsopimuksensa taloudellisilla ja tuotannollisilla syillä. Heidän irtisanomisaikansa oli ollut kaksi kuukautta, joten työsuhteet olivat päättyneet 6.1.1993.</p>
        <p>Tammi ja Kotamäki olivat työsuhteidensa päätyttyä 8.1.1993 käyneet yhtiössä pyytämässä palkkalaskelmiaan. Tällöin Kai Yrjänä Laattala oli tarjonnut heille työtä. Laattala oli sanonut yhtiössä kyllä olevan töitä, mutta heidän palkastaan hän oli halunnut tinkiä. Laattala oli ehdottanut, että he tulisivat työhön 34 - 35 markan tuntipalkalla. Aikaisemmin Tammen tuntipalkka oli ollut 44 markkaa ja Kotamäen 46,50 markkaa. Laattala oli siis esittänyt heille palkkaa, joka alitti työehtosopimuksen mukaisen vähimmäispalkan. He olivat ammattimiehiä ja heille kuului vähintään 5. palkkaryhmän palkka 15 prosentilla korotettuna. Tuolloin tämä työehtosopimuksen mukainen vähimmäispalkka oli ollut 38,63 markkaa tunnissa. He eivät olleet voineet hyväksyä Laattalan ehdotusta tuntipalkan alentamisesta.</p>
        <p>Koska Laattalalla tosiasiassa Tammen ja Kotamäen työsopimusten päättymisen aikaan oli ollut työtä tarjolla, hänellä ei ollut ollut oikeutta irtisanoa heitä taloudellisilla ja tuotannollisilla syillä. Sitä paitsi työn tarjoaminen alle työehtosopimuksen mukaisen minimipalkan osoitti Laattalan irtisanoneen heidän työsopimuksensa vain työehtosopimuksen palkkamääräysten kiertämistarkoituksessa. Hänen ainoa tarkoituksensa heidät irtisanoessaan oli ollut päästä alittamaan työehtosopimuksen palkkamääräykset. Lisäksi heidän työsopimuksensa olivat jo päättyneet Laattalan tarjotessa heille työtä.</p>
        <p>Tammi ja Kotamäki olivat 15.1.1993 käyneet uudelleen työmaalla hakemassa palkkakuittejaan ja ennakonpidätystodistuksiaan. Tällöin Pirjo Maarit Laattala oli antanut heille kummallekin 14.1.1993 päivätyn kirjeen, jossa hän tarjosi heille työtä 38,63 markan tuntipalkalla. Tähän tarjoukseen heidän piti vastata viimeistään 18.1.1993. Elleivät he olisi käyneet työpaikalla, he eivät olisi ehtineet vastata "tarjoukseen" määräpäivään mennessä. Tarjouksen tekemisellä työnantaja heidän mielestään yritti paikkailla heidän irtisanomistaan ja saada irtisanominen näyttämään lailliselta.</p>
        <p>Tammi ja Kotamäki olivat tehtaalla käydessään havainneet, että työpaikalla oli työskennellyt uusi mies -Petri Peltonen. Hän oli tehnyt samoja töitä kuin hekin aikanaan olivat tehneet. Peltosella oli yhdenmiehen yritys, joka nyt teki Kai Laattala Ky:lle sitä työtä, jota he työsuhteessa ollessaan siellä olivat tehneet. Peltosen yrityksen lisäksi Kai Laattala Ky oli heidän työsuhteidensa päättymisen jälkeen 14.1.1993 tarjonnut työtä entiselle työntekijälleen Esa Vaara-aholle.</p>
        <p>Yhtiöllä ei ollut ollut oikeutta irtisanoa Tammen ja Kotamäen työsopimuksia taloudellisista ja tuotannollisista syistä, koska työt yhtiössä eivät olleet vähentyneet. Yhtiö olisi voinut työllistää heidät. Tämän osoitti se, että heillekin oli tarjottu työsuhteiden päättymisen jälkeen samaa työtä, jota he yhtiössä olleessaan olivat tehneet. Työsopimuslain 37 a §:ssä edellytettyä taloudellista, tuotannollista tai näihin verrattavaa syytä irtisanomiselle ei ollut, kun irtisanomista oli edeltänyt tai seurannut uuden työntekijän ottaminen samankaltaisiin tehtäviin eikä työnantajan toimintaedellytyksissä vastaavana aikana ollut tapahtunut muutoksia. Irtisanomisperustetta ei myöskään ollut, kun irtisanomisen syyksi oli ilmoitettu työvoiman vähentämisestä aiheutuva kustannussäästö, mutta tämä säästö oli niin vähäinen, että sitä ei voitu pitää työnantajan ja työntekijän olosuhteet huomioon ottaen irtisanomisen todellisena syynä. Kustannussäästöä pidettiin vähäisenä silloin, kun työt teetettiin alihankintana.</p>
        <p>Tämän vuoksi Tammi ja Kotamäki vaativat, että yhtiö ja sen vastuunalaiset yhtiömiehet Kai Yrjänä ja Pirjo Maarit Laattala velvoitetaan yhteisvastuullisesti suorittamaan heille vahingonkorvauksena työsopimuksen lainvastaisesta päättämisestä Tammelle 180 576 markkaa ja Kotamäelle 190 836 markkaa korkoineen.</p>
      </div>
      <div>
        <h3>Vastaus</h3>
        <p>Yhtiö sekä Kai Yrjänä ja Pirjo Maarit Laattala kiistivät kanteen ja vaativat sen hylkäämistä. Tammen ja Kotamäen työsopimusten irtisanomisiin oli ollut taloudellinen peruste, koska yhtiö ei olisi saanut töitä entisillä palkkakustannuksilla.</p>
      </div>
      <div>
        <h3>Kihlakunnanoikeuden päätös 2.9.1993</h3>
        <p>Kihlakunnanoikeus katsoi selvitetyksi, että yhtiö oli 6.11.1992 irtisanonut kanteessa selostetulla tavalla Tammen 4.6.1991 ja Kotamäen 12.11.1991 alkaneen työsopimuksen. Kai Yrjänä Laattala oli 8.1.1993 tarjonnut kummallekin työtä yhtiössä puuseppänä työehtosopimuksen mukaisella tuntipalkalla 38,63 markkaa. Pirjo Maarit Laattala oli kirjeillä 15.1.1993 uudelleen tarjonnut heille työtä 38,63 markan tuntipalkalla ja pyytänyt heitä ottamaan yhteyttä välittömästi ja viimeistään 18.1.1993 mennessä. Tammi ja Kotamäki eivät olleet suostuneet työtarjouksiin.</p>
        <p>Kai Yrjänä Laattala oli oikeudessa kertonut, että yhtiö oli saanut vuoden 1992 lopussa sekä 5.1.1993 kaksi tilausta, joista toinen oli ollut Kvaerner Masa-Yards Oy:n laivakalustetilaus ja toinenkin oli ollut heidän mittakaavassaan verrattain suuri. Irtisanottaessa Kotamäkeä ja Tammea 6.11.1992 näistä töistä ei vielä ollut ollut mitään tietoa, vaan ne olivat tulleet yhtiölle irtisanomisaikana. Näiden kahden työn laskettu työaika oli ollut noin kuukauden - kahden välissä. Työtarjoukset oli kuitenkin ollut hinnoiteltava kilpailutilanteessa niin alas, ettei vanhoilla työn hinnoilla eli muun muassa Tammelle ja Kotamäelle maksetuilla tuntipalkoilla töitä olisi saatu.</p>
        <p>Kai Yrjänä Laattala oli edelleen kertonut, että Tammi ja Kotamäki olivat olleet irtisanomisajan kuluessa tietoisia siitä, että heillä oli mahdollisuus saada töitä yhtiössä. Palkkauksessa oli kuitenkin pyritty siihen, että niin sanotuista pekkaspäivistä ja lomaltapaluurahoista voitaisiin sopia ja että ylitöistä ei maksettaisi korotettua palkkaa. Työpalkka oli myös laskettu työehtosopimuksen vähimmäispalkkaan 38,63 markkaan tunnilta. Kotamäen ja Tammen kieltäydyttyä palaamasta töihin, työhön oli otettu aliurakoitsijaksi Peltonen, joka oli laskuttanut työstä 62 markkaa tunnilta. Peltosen laskutus oli ollut sama kaikilta tehdyiltä tunneilta ja hän oli kertonut laskuttaneensa vuoden 1993 tammikuun puolivälistä heinäkuun loppuun 62 000 markkaa. Yhtiöstä oli 14.1.1993 tarjottu töitä myös Esa Vaara-aholle 38,63 markan tuntipalkalla.</p>
        <p>Todistaja Mika Juhani Heleniuksen sekä Kai Yrjänä ja Pirjo Maarit Laattalan kertomuksista oli käynyt ilmi, että syksyllä 1992 Kai Laattala Ky:ssä oli vallinnut sellainen tilanne, että yhtiössä oli ollut jatkuvaa epävarmuutta siitä, jatkuvatko työt vai ei. Tämä oli johtunut siitä, ettei uusia työtilauksia ollut saatu riittävästi. Laattaloiden kertomusten mukaan, joita kihlakunnanoikeus ei katsonut olevan syytä epäillä, töitä oli lokakuussa 1992 ollut vain 45 prosenttia tarvittavasta määrästä.</p>
        <p>Todistaja Antti Kustaa Maunukselan kertomuksen mukaan yhtiön toiminta oli ollut tappiollista jo pitemmän aikaa. Rahoitustulos vuodelta 1989 oli ollut -40 000 markkaa ja nettotulos -135 000 markkaa, kun taas vuodelta 1990 rahoitustulos oli ollut +16 000 markkaa, mutta nettotulos edelleen miinuksella 70 000 markkaa. Vuonna 1991 rahoitustulos oli ollut -149 000 markkaa ja nettotulos -214 000 markkaa. Vuoden 1992 osalta rahoitustulos oli ollut -91 000 markkaa ja nettotulos -141 000 markkaa. Yhtiön liikevaihto puolestaan oli ollut vuonna 1992 noin 1,3 miljoonaa markkaa eikä se ollut riittänyt kattamaan niitä menoja, joita yrityksessä oli ollut. Velkamäärä oli 31.12.1992 ollut liikevaihtoon verrattuna 103,2 prosenttia. Maunukselan mukaan Laattalat olivat lokakuussa 1992 todenneet, ettei noudatetulla tarjoushintatasolla enää saatu tilauksia. Samanaikaisesti yritystä oli kohdannut rahoituskriisi eli se ei ollut kyennyt maksamaan tavaralaskuja ja tavarantoimittajat olivat katkaisseet toimitusluottoja. Maunukselan käsityksen mukaan yrityksellä ei ollut ollut muuta mahdollisuutta kuin vähentää kuluja ja lisätä omistajien omaa työpanosta. Yrityksen palveluksessa oli tuohon aikaan ollut kahden omistajan lisäksi neljä ulkopuolista työntekijää.</p>
        <p>Maunuksela oli verrannut toisiinsa yhtiössä ennen irtisanomisia olleita kustannuksia ja kustannuksia sen jälkeen. Hän oli päätynyt laskelmissaan, joita kihlakunnanoikeus ei katsonut voivansa epäillä, siihen, että järjestelyillä oli saatu 21 000 markan säästö kuukaudessa ja tappiollinen rahoitustulos käännetyksi voitolliseksi.</p>
        <p>Kun otettiin huomioon edellä kerrotut perusteet eli työn vähentyminen 45 prosenttiin tarvittavasta, 21 000 markan kuukausittainen säästö kustannuksista ja tappiollisen toiminnan kääntyminen voitolliseksi ja se seikka, että toiminnan jatkaminen entisellä kustannusrakenteella olisi ilmeisesti johtanut yrityksen toiminnan lopettamiseen tai suoritustilaan ellei rationalisointitoimenpiteitä olisi suoritettu, oli katsottava, että mikäli otettiin huomioon vain yhtiössä 6.11.1992 vallinnut tilanne, yhtiöllä oli sinänsä tuolloisessa tilanteessa ollut oikeus irtisanoa Tammen ja Kotamäen työsopimukset taloudellisista ja tuotannollisista syistä työsopimuslain 37 a §:n nojalla, koskei yrityksellä kokoonsa ja taloudellisesti heikkoon tilanteeseensa nähden ollut myöskään ollut velvollisuutta irtisanottujen työntekijöiden uudelleen sijoittamiseen.</p>
        <p>Työnantajalla oli kuitenkin työsopimuslain nojalla velvollisuus arvioida irtisanomisperusteen olemassaolo koko irtisanomisajalta ja, mikäli irtisanomisajan kuluessa ilmaantui uutta työtä, irtisanominen oli harkittava uudelleen. Mikäli työ oli samaa mitä irtisanottu oli aikaisemmin suorittanut, työnantajalla ei ollut irtisanomisperustetta. Tässä tapauksessa oli näytetty yhtiön tarjonneen välittömästi irtisanomisajan päätyttyä Tammelle ja Kotamäelle töitä samoissa tehtävissä, joita nämä olivat tehneet ennen irtisanomistaan. Tämä oli perustunut irtisanomisaikana tulleisiin uusiin tilauksiin. Työtä oli kuitenkin tarjottu Tammelle noin 5 markkaa ja Kotamäelle noin 8 markkaa aiempaa alemmilla tuntipalkoilla. Näiden kieltäydyttyä töistä alennetuilla palkoilla yhtiö oli pestannut töihin yhden uuden työntekijän niin sanotuksi alihankkijaksi 62 markan tuntiveloitusta vastaan.</p>
        <p>Tästä oli kihlakunnanoikeuden käsityksen mukaan, kun otettiin huomioon, että työtä oli yhtiöstä tarjottu Tammelle ja Kotamäelle välittömästi irtisanomisajan jälkeen, tehtävissä sellainen johtopäätös, ettei työ ollut Tammen ja Kotamäen osalta vähentynyt niin että yhtiöllä tällä perusteella olisi ollut oikeus irtisanoa heidän työsopimuksensa. Kun verrattiin kustannussäästöä, joka työnantajalle olisi aiheutunut Tammen ja Kotamäen palkkakustannuksissa verrattuna niitä ennen irtisanomista siihen, mitä yhtiö oli tarjonnut heille välittömästi irtisanomisajan päätyttyä, kustannussäästöä oli pidettävä niin vähäisenä, ettei irtisanomisperusteita ollut olemassa taloudellisistakaan syistä.</p>
        <p>Koskei yhtiöllä ollut ollut työsopimuslain 37 a §:n tarkoittamia taloudellisia ja tuotannollisia irtisanomisperusteita Tammen ja Kotamäen osalta, yhtiö oli velvollinen suorittamaan heille korvausta perusteettomasta työsuhteen päättämisestä.</p>
        <p>Ottaen huomioon Tammen ja Kotamäen ikä ja heidän mahdollisuutensa saada myöhemmin ammattiaan ja koulutustaan vastaavaa työtä, työsuhteiden lyhyt kestoaika sekä työnantajan heikko taloudellinen tilanne, kihlakunnanoikeus arvioi kohtuulliseksi korvaukseksi työsuhteiden päättämisestä kummankin osalta neljän kuukauden palkkaa vastaavan määrän, jolloin Tammelle oli suoritettava korvaukseksi 30 096 ja Kotamäelle 31 806 markkaa.</p>
        <p>Tämän vuoksi kihlakunnanoikeus velvoitti yhtiön sekä sen vastuunalaiset yhtiömiehet Kai Yrjänä ja Pirjo Maarit Laattalan yhteisvastuullisesti suorittamaan korvaukseksi perusteettomasta työsuhteen päättämisestä Tammelle 30 096 markkaa ja Kotamäelle 31 806 markkaa, molemmat korkoineen.</p>
      </div>
      <div>
        <h3>Turun hovioikeuden tuomio 20.10.1994</h3>
        <p>Yhtiö sekä Kai Yrjänä ja Pirjo Maarit Laattala valittivat hovioikeuteen. Hovioikeus lausui selvitetyksi, että Tammen ja Kotamäen työsuhteiden irtisanomisaikaan olivat tapahtuneet yhtiön toimintaedellytyksiin vaikuttaneet, kihlakunnanoikeuden toteamat muutokset. Siten yhtiö ei siihen asti soveltamallaan tarjoushintatasolla ollut saanut riittävästi tilauksia. Samanaikaisesti sattuneen rahoituskriisin vuoksi tavarantoimittajat eivät enää olleet antaneet toimitusluottoa. Yhtiön rahoitustulos oli edelleen ollut negatiivinen. Lisäksi Suomen markan arvon aleneminen oli johtanut valuuttamääräisistä lainoista johtuvan velkataakan huomattavaan lisääntymiseen. Siten yhtiön toiminnan jatkaminen entisellä kustannusrakenteella oli käynyt mahdottomaksi. Tammen ja Kotamäen työsuhteiden irtisanomiseen oli tuolloin ollut kihlakunnanoikeuden toteamin tavoin taloudelliset ja tuotannolliset perusteet.</p>
        <p>Se tosiasia, että yhtiö Tammen ja Kotamäen työsuhteiden irtisanomisaikana oli voinut ottaa vastaan kaksi tilausta ja tarjotakin Tammelle ja Kotamäelle heidän entistä työtään, ei ollut perustunut parantuneisiin ulkonaisiin toimintaedellytyksiin vaan muuttuneista toimintaedellytyksistä johtuviin yhtiön omiin toimenpiteisiin, joilla erityisesti palkkakustannuksia vähentämällä oli pyritty vaikuttamaan yhtiön kustannusrakenteeseen niin, että tilauksia voitaisiin ottaa kannattavasti vastaan.</p>
        <p>Työsuhteiden irtisanomisajan päätyttyä ja yhtiön tarjottua Tammelle ja Kotamäelle työtä alennetulla mutta asianomaisen työehtosopimuksen mukaisella palkalla yhtiön taloudelliset ja tuotannolliset mahdollisuudet tarjota heille työtä eivät olleet työsuhteiden irtisanomisajankohdasta lainkaan parantuneet, koska saadut tilaukset ja todennäköisesti vastaisuudessakin saatavat tilaukset oli kerrotuin tavoin voitu ja voitiin ottaa vastaan vain vähentämällä tilausten hintaan sisältyvien työpalkkakustannusten osuutta.</p>
        <p>Ottamalla huomioon yhtiön pieni koko ja työntekijöiden määrä, toiminnan laatu ja kustannusrakenne sekä kerrottu palkan alentamisen olosuhteisiin nähden tuntuva ja tarpeellinen vaikutus yhtiön tuloskehitykseen, Tammen ja Kotamäen työsuhteiden päättämisestä aiheutuva kustannussäästö ei ollut niin vähäinen, ettei sitä voitu pitää työsuhteiden päättämisen todellisena syynä. Siten yhtiön Tammelle ja Kotamäelle tarjottavissa oleva työ oli vähentynyt taloudellisista syistä vähäistä suuremmassa määrin ja muutoin kuin tilapäisesti.</p>
        <p>Näillä perusteilla hovioikeus kumosi kihlakunnanoikeuden päätöksen ja hylkäsi Tammen ja Kotamäen kanteet. Yhtiö sekä Kai Yrjänä ja Pirjo Maarit Laattala vapautettiin kaikesta korvausvelvollisuudesta Tammelle ja Kotamäelle.</p>
        <div>
          <p>Asian ovat ratkaisseet hovioikeuden jäsenet Saarinen, Jousi ja Peter Sandholm. Esittelijä Kai Kokko (mietintö).</p>
        </div>
        <p>Viskaali Kokon mietintö: Hovioikeus hyväksyy kihlakunnanoikeuden perustelut siltä osin kuin kysymys on ollut 6.11.1992 vallinneesta tilanteesta.</p>
        <p>Jutussa on kihlakunnanoikeuden päätöksessä selostetuin tavoin näytetty Kai Laattala Ky:n tarjonneen Tammelle ja Kotamäelle työtä välittömästi irtisanomisajan päätyttyä. Tämän lisäksi yhtiö on palkannut itsenäisen yrittäjän palvelukseensa 62 markan tuntiveloituksesta.</p>
        <p>Jutussa on siten selvitetty, että työ ei Tammen ja Kotamäen osalta ole kihlakunnanoikeuden päätöksessä selostetuin tavoin vähentynyt. Verrattaessa järjestelystä syntynyttä kustannussäästöä harkittaessa irtisanomisen taloudellisia perusteita, vertailukohdaksi on otettava se tuntipalkka, jolla kommandiittiyhtiö tarjoutui Tammen ja Kotamäen uudelleen palkkaamaan. Tämä säästö on vähäinen. Kustannussäästön vertailun pohjaksi ei voi ottaa kommandiittiyhtiön esittämiä laskelmia sen vuoksi, että laskelmissa työvoimakustannuksiin sisältyy itsenäisenä yrittäjänä toimineelta henkilöltä ostettu tuntityö, joka on ollut samaa kuin Tammen ja Kotamäen tehtäviin kuuluneet työtehtävät. Kommandiittiyhtiön toteuttama järjestely on pyrkinyt työsopimuslaissa kiellettyyn työsuhteesta työntekijälle kuuluvien etuuksien yksipuoliseen heikentämiseen ja on käytännössä merkinnyt työntekijän turvaksi annettujen pakottavien lain säännösten kiertämistä.</p>
        <p>Hovioikeus lausunee tuomiolauselmanaan seuraavaa:</p>
        <p>Kihlakunnanoikeuden päätöstä ei muuteta.</p>
      </div>
    </div>
    <div>
      <h2 id="19960088mhaku0">MUUTOKSENHAKU KORKEIMMASSA OIKEUDESSA</h2>
      <p>Tammelle ja Kotamäelle on myönnetty valituslupa. Valituksessaan he ovat toistaneet vaatimuksensa.</p>
      <p>Yhtiö sekä Kai Yrjänä ja Pirjo Maarit Laattala ovat vastanneet valitukseen.</p>
    </div>
    <div>
      <h2 id="19960088yloa0">KORKEIMMAN OIKEUDEN RATKAISU 27.6.1996</h2>
      <p>Hovioikeuden tuomiota ei muuteta.</p>
      <div>
        <p>Asian ovat ratkaisseet oikeusneuvokset Riihelä, Paasikoski, Krook, Pellinen ja Vuori. Esittelijä Risto Jalanko.</p>
      </div>
    </div>
  </finlex:content>
</finlex:document>
