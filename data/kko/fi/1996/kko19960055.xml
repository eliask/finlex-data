<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19960055</dcterms:identifier>
  <finlex:ecliIdentifier>ECLI:FI:KKO:1996:55</finlex:ecliIdentifier>
  <dcterms:title>KKO:1996:55</dcterms:title>
  <dcterms:description>
    <p>
      <strong>Takaus</strong>
    </p>
    <p>
      <strong>Kaupparekisteri</strong>
    </p>
  </dcterms:description>
  <finlex:registerNumber>S95/1050</finlex:registerNumber>
  <dcterms:date pvm="19960215">1996-02-15</dcterms:date>
  <finlex:fileCopyNumber>1703</finlex:fileCopyNumber>
  <dcterms:issued pvm="19960514">1996-05-14</dcterms:issued>
  <dcterms:abstract>
    <p>Takaajilta, jotka olivat sitoutuneet omavelkaiseen takaukseen perustettavan osakeyhtiön A sitoumuksista, vaadittiin suoritusta osakeyhtiön B veloista. Yhtiötä ei ollut merkitty kaupparekisteriin toiminimellä A. Kaupparekisteriviranomaisen velkojalle antaman ilmoituksen mukaan A:n toiminimi oli nimiesteen vuoksi muutettu muotoon B. Ilmoituksella ei ollut merkitystä ratkaistaessa takaussitoumusten ulottuvuutta.</p>
  </dcterms:abstract>
  <dcterms:tableOfContents>
    <a href="19960055aloa0">ASIAN KÄSITTELY ALEMMISSA OIKEUKSISSA</a>
    <a href="19960055mhaku0">MUUTOKSENHAKU KORKEIMMASSA OIKEUDESSA</a>
    <a href="19960055yloa0">KORKEIMMAN OIKEUDEN RATKAISU 14.5.1996</a>
  </dcterms:tableOfContents>
  <finlex:content id="s19960055.kko">
    <div>
      <h2 id="19960055aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Suomen Yritysrahoitus Oy, jonka nimeksi oikeudenkäynnin aikana on tullut Merita Rahoitus Oy, kertoi Mikko Pentikäistä ja Pekka Nosoa vastaan ajamassaan kanteessa 13.4.1988 solmineensa Rammi Oy:n kanssa ostolaskujen rahoitussopimuksen ja laskusaatavien luotottamissopimuksen, joista Rammi Oy:lle aiheutuvien velvoitteiden täyttämisen vakuudeksi vastaajat olivat antaneet omavelkaisen takauksen. Rammi Oy:n toiminimi oli sittemmin muutettu Noson Oy:ksi. Rahoitusyhtiö vaati vastaajien velvoittamista suorittamaan sanottujen sopimusten perusteella maksamatta olevat pääomat korkoineen.</p>
      </div>
      <div>
        <h3>Vastaus</h3>
        <p>Mikko Pentikäinen ja Pekka Noso myönsivät sitoutuneensa kanteessa kerrottuun takausvastuuseen Rammi Oy:n velvoitteista. Rammi Oy oli kuitenkin lopettanut toimintansa jo syksyllä 1988. Muun muassa eräät Rammi Oy:n perustajat ja osakkeiden merkitsijät olivat sen jälkeen perustaneet Noson Oy -nimisen yhtiön, joka oli käyttänyt hyväkseen rahoitusyhtiön ja Rammi Oy:n välillä solmittuja rahoitus- ja luotottamissopimuksia. Koska vastaajat eivät olleet takaussitoumustensa perusteella vastuussa Noson Oy:n velvoitteiden maksamisesta, he vaativat kanteen hylkäämistä.</p>
      </div>
      <div>
        <h3>Raastuvanoikeuden päätös 15.4.1993</h3>
        <p>Raastuvanoikeus lausui, että perustamiskokouksesta laaditun, 10.2.1988 päivätyn pöytäkirjan mukaan oli perustettu Noson Oy, jonka osakkaat olivat Korson Lävistys Oy, Tekstitaito Oy, Tuula Rönty, Kyösti Noso ja Pekka Rönty. Tuon yhtiön perustamiskirja oli allekirjoitettu 15.1.1988.</p>
        <p>Rammi Oy:n perustamiskokouksesta oli laadittu niin ikään 10.2.1988 päivätty allekirjoittamaton pöytäkirja, jonka mukaan tuon yhtiön osakkaat olivat Korson Lävistys Oy, Tekstitaito Oy, Atk-Expert Oy, Pekka Noso, Pekka Rönty ja Mikko Pentikäinen.</p>
        <p>Asiassa oli kuultu todistajana Mikko Pentikäisen isää Ismo Pentikäistä, joka edellä mainituista pöytäkirjoista jälkimmäisen mukaan oli merkitty Rammi Oy:n hallituksen jäseneksi. Todistaja oli kertonut, että jälkimmäinen kokous oli ollut todellinen ja että pöytäkirja oli asianmukaisesti allekirjoitettu. Todistaja oli lisäksi kertonut Tuula Rönnyn maininneen todistajalle, että Rammi Oy:n toiminta oli lakannut syksyllä 1988.</p>
        <p>Patentti- ja rekisterihallituksen kaupparekisteriosastolle tehdyssä osakeyhtiön perusilmoituksessa ollut toiminimi Rammi Oy oli vedetty yli ja sen tilalle oli merkitty Noson Oy. Myös hallituksen kokoonpanoa oli ilmoitukseen muutettu.</p>
        <p>Edellä mainituin perustein oli selvitetty, että alun perin oli ollut tarkoitus perustaa Rammi Oy siten, että sen osakkaina olivat olleet muiden muassa vastaajat.</p>
        <p>Rahoitusyhtiö oli esittänyt, että sille oli toimitettu jäljennökset Rammi Oy:tä koskevista perustamisasiakirjoista ja sittemmin Noson Oy:n kaupparekisterinote. Kaupparekisteristä oli ilmoitettu nimiesteestä. Patentti- ja rekisterihallituksen kaupparekisteriosaston todistuksen mukaan kaupparekisteriin oli 17.3.1988 saapunut Rammi Oy:tä koskeva perusilmoitus. Toiminimi oli 9.2.1989 muutettu nimiesteen vuoksi muotoon Noson Oy. Kaupparekisteriin oli merkitty yhtiön hallituksen varsinaisiksi jäseniksi Noson Oy:n perustamiskokouksen pöytäkirjassa mainitut henkilöt.</p>
        <p>Edellä mainittujen kahden samana päivänä päivätyn perustamisasiakirjan ja todistajan Ismo Pentikäisen kertoman perusteella oli selvitetty joidenkuiden osakkaiden tarkoituksena olleen, että perustettava Rammi Oy lakkaa, tai ainakin, että vastaajien takaukset lakkaavat olemasta voimassa, kun he olivat jääneet pois perustettavasta yrityksestä. Oli myös mahdollista, että Noson Oy:n perustamiskokousta koskeva pöytäkirja oli antedateerattu.</p>
        <p>Edellä mainituilla seikoilla ei kuitenkaan ollut vastuusta vapauttavaa merkitystä kantajaan nähden, kun kantaja ei ole ollut niistä tietoinen. Kun kantajalle oli ilmoitettu kaupparekisteriosastolta, että perustettavan Rammi Oy:n tilalle oli nimiesteen vuoksi perustettu Noson Oy, kantajalla oli ollut oikeus luottaa tähän.</p>
        <p>Vastaajien kanteessa tarkoitetut omavelkaiset takaukset koskivat sopimukseen perustuvien saatavien suorittamista ja sopimuksen täyttämistä muutoin.</p>
        <p>Raastuvanoikeus velvoitti vastaajat suorittamaan rahoitusyhtiölle kanteessa mainittujen sopimusten perusteella 370 810,42 markkaa korkoineen.</p>
      </div>
      <div>
        <h3>Helsingin hovioikeuden tuomio 23.3.1995</h3>
        <p>Mikko Pentikäinen ja Pekka Noso valittivat hovioikeuteen. Hovioikeus ei muuttanut raastuvanoikeuden päätöstä.</p>
        <div>
          <p>Asian ovat ratkaisseet hovioikeuden jäsenet Rosokivi, Karppinen ja Hänninen. Esittelijä Marja Mäkilaurila (mietintö).</p>
        </div>
      </div>
    </div>
    <div>
      <h2 id="19960055mhaku0">MUUTOKSENHAKU KORKEIMMASSA OIKEUDESSA</h2>
      <p>Mikko Pentikäiselle ja Pekka Nosolle myönnettiin valituslupa. Valituksissaan he vaativat hovioikeuden tuomion kumoamista ja kanteen hylkäämistä.</p>
    </div>
    <div>
      <h2 id="19960055yloa0">KORKEIMMAN OIKEUDEN RATKAISU 14.5.1996</h2>
      <div>
        <h3>Perustelut</h3>
        <p>Mikko Pentikäinen ja Pekka Noso ovat 10.2.1988 yhdessä Pekka Rönnyn, Korson Lävistys Oy:n, Tekstitaito Oy:n ja Atk-Expert Oy:n kanssa perustaneet Rammi Oy -nimisen yhtiön, jonka kotipaikaksi on ilmoitettu Kerava. Rammi Oy:n perusilmoitus on saapunut patentti- ja rekisterihallituksen kaupparekisteriosastolle 17.3.1988 ja saanut diaarinumeron 88-014400.</p>
        <p>Rammi Oy:n perusilmoitus on palautettu yhtiölle seuraavana talvena ilmoituksin, ettei yhtiötä voitu rekisteröidä sanotulla nimellä. Rammi Oy:n hallituksen jäseneksi perustamiskokouksessa valittu Tuula Rönty on toimittanut perusilmoituksen takaisin kaupparekisteriosastolle muun muassa siten korjattuna, että yhtiön nimeksi oli merkitty Noson Oy ja kotipaikaksi Helsinki. Perusilmoituksen liitteenä olevien Noson Oy:n 15.1.1988 päivätyn perustamiskirjan ja 10.2.1988 pidetyn perustamiskokouksen pöytäkirjan mukaan tuon yhtiön olivat perustaneet Korson Lävistys Oy, Tekstitaito Oy, Tuula Rönty, Kyösti Noso ja Pekka Rönty. Noson Oy on merkitty kaupparekisteriin 8.3.1989. Yhtiötä koskevassa rekisterinotteessa mainitaan edellä mainittu Rammi Oy:n perusilmoituksen diaarinumero. Rekisterinotteessa ei ole mainintaa Rammi Oy:stä eikä yhtiön nimen muutoksesta.</p>
        <p>Noson Oy:n ovat perustaneet osittain eri henkilöt ja yhtiöt kuin Rammi Oy:n. Kun otetaan huomioon perusilmoituksen palautuksen syy ja Tuula Rönnyn rahoitusyhtiölle lähettämä yhtiön nimenmuutosta koskeva kirje, on myös ilmeistä, että Noson Oy on perustettu asiakirjojen päiväyksestä poiketen vasta vuoden 1989 alussa. Jutussa ei ole esitetty selvitystä siitä, että Rammi Oy:n yhtiökokous tai edes hallitus olisi päättänyt yhtiön nimen muuttamisesta. Esitetyn selvityksen valossa kysymys ei näin ollen ole Rammi Oy:n nimenmuutoksesta vaan rekisteröimättä jäänyt Rammi Oy ja Noson Oy ovat kaksi eri yhtiötä. Noson Oy:n perusilmoituksen laatiminen Rammi Oy:n perusilmoituslomakkeelle ja siitä johtuva sama diaarinumero eivät vaikuta asiaan.</p>
        <p>Alemmat oikeudet ovat katsoneet Mikko Pentikäisen ja Pekka Noson olevan vastuussa Noson Oy:n veloista rahoitusyhtiölle sillä perusteella, että rahoitusyhtiöllä oli ollut oikeus luottaa patentti- ja rekisterihallituksen kaupparekisteriosastolta saamaansa tietoon, jonka mukaan Rammi Oy:n toiminimi oli nimiesteen vuoksi muutettu muotoon Noson Oy. Korkein oikeus toteaa, että kaupparekisteriviranomaiselta saatu tieto ei voi perustaa velkojalle sellaista saamisoikeutta, jota velkojalla ei muuten olisi. Vastaajien antamien takaussitoumusten ulottuvuus on ratkaistava takaussitoumusten ja yhtiöiden perustamisasiakirjojen tulkinnan perusteella kaupparekisteriviranomaisen käsityksestä riippumatta.</p>
        <p>Koska Mikko Pentikäinen ja Pekka Noso eivät ole antaneet takaussitoumusta Noson Oy:n velvoitteiden täyttämisen vakuudeksi eikä rahoitusyhtiö ole selvittänyt, mikä osa vaaditusta määrästä on peräisin Rammi Oy:n rahoittamisesta, rahoitusyhtiön kanne on hylättävä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja raastuvanoikeuden päätös kumotaan, kanne hylätään ja Mikko Pentikäinen sekä Pekka Noso vapautetaan kaikesta maksuvelvollisuudesta Merita Rahoitus Oy:lle.</p>
        <div>
          <p>Asian ovat ratkaisseet oikeusneuvokset Portin, Haarmann, Krook, Hidén ja Kivinen. Esittelijä Anita Räty.</p>
        </div>
      </div>
    </div>
  </finlex:content>
</finlex:document>
