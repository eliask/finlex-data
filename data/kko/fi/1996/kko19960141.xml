<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19960141</dcterms:identifier>
  <finlex:ecliIdentifier>ECLI:FI:KKO:1996:141</finlex:ecliIdentifier>
  <dcterms:title>KKO:1996:141</dcterms:title>
  <dcterms:description>
    <p>
      <strong>Naisten ja miesten välinen tasa-arvo</strong>
    </p>
    <p>
      <strong>Syrjintä</strong>
    </p>
  </dcterms:description>
  <finlex:registerNumber>S95/1377</finlex:registerNumber>
  <dcterms:date pvm="19960206">1996-02-06</dcterms:date>
  <finlex:fileCopyNumber>4705</finlex:fileCopyNumber>
  <dcterms:issued pvm="19961205">1996-12-05</dcterms:issued>
  <dcterms:abstract>
    <p>Kuluttajavirasto oli valinnut julkaisemansa Kuluttajatietoa-lehden toimittajaksi A:n. Kuluttajavirasto oli painottanut valinnassa A:n korkeakoulututkintoa, toimittaja- ja tiedottajakokemusta, tuoretta työkokemusta alalta ja perehtyneisyyttä kuluttajajournalismiin. Nämä seikat olivat kysymyksessä olevan erityisalan lehden toimittajan toimeen kuuluvien tehtävien menestyksellisen hoitamisen kannalta merkityksellisiä. Virkaan valitsematta jäänyt, toista sukupuolta oleva B, jolla oli pitempi ja monipuolisempi kokemus toimittajan tehtävistä lähinnä päivälehdissä, ei ollut näyttänyt olevansa tähän tehtävään ansioituneempi kuin A. Kuluttajavirastolla oli oikeus painottaa hakijoiden ansioita tarpeittensa mukaan. Kanne, jolla B vaati valtiolta hyvitystä syrjinnän kiellon rikkomisesta, hylättiin.</p>
  </dcterms:abstract>
  <p>Tasa-arvoL 7 §</p>
  <p>Tasa-arvoL 8 §</p>
  <dcterms:tableOfContents>
    <a href="19960141aloa0">ASIAN KÄSITTELY ALEMMISSA OIKEUKSISSA</a>
    <a href="19960141mhaku0">MUUTOKSENHAKU KORKEIMMASSA OIKEUDESSA</a>
    <a href="19960141yloa0">KORKEIMMAN OIKEUDEN RATKAISU 5.12.1996</a>
  </dcterms:tableOfContents>
  <finlex:content id="s19960141.kko">
    <div>
      <h2 id="19960141aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Toimittaja Vilho Matti Laitinen lausui valtiota vastaan ajamassaan kanteessa, että hän oli hakenut kuluttajaviraston julkaiseman Kuluttajatietoa-lehden haettavaksi julistettua määräaikaista toimittajan tointa. Työpaikkailmoituksessa oli toimen työkokemustasoa koskevaksi vaatimukseksi ilmoitettu täysi ammattitaito.</p>
        <p>Virasto oli Laitiselle hänen pyynnöstään antamassaan, naisten ja miesten välisestä tasa-arvosta annetun lain 10 §:n 1 momentissa tarkoitetussa selvityksessä ilmoittanut valintaperusteiksi toimeen soveltuvan koulutuksen, kokemuksen toimittajan tehtävistä ja lehden tyyliin sopivan kirjoitustaidon. Lisäksi aikaisemmissa tehtävissä hankittu kokemus kuluttaja-aiheisten juttujen kirjoittamisesta, markkinoinnista ja toimitussihteerin työstä oli katsottu eduksi. Vielä oli yleisenä kelpoisuusehtona ollut sellainen taito ja kyky, jota toimen menestyksellinen hoitaminen edellytti.</p>
        <p>Kuluttajavirasto, jonka henkilöstöstä 50 oli naisia ja 17 miehiä, oli valinnut määräaikaiseen työsopimussuhteeseen valtiotieteen kandidaatti Sirpa Liisa Koskisen. Virasto oli vedonnut Koskisen aikaisempaan toimintaan lehden avustajana sekä hänen kirjoitustyyliinsä ja kokemukseensa markkinoinnista ja toimitussihteerin työstä. Laitinen katsoi olevansa tehtävään Koskista ansioituneempi. Täysin ammattitaitoisena toimittajana hän kykeni kirjoittamaan oikealla kirjoitustyylillä toimenkuvan mukaisesti ja annettuun työtehtävään perehtyen.</p>
        <p>Laitinen vaati, että valtio velvoitetaan suorittamaan hänelle naisten ja miesten välisestä tasa-arvosta annetun lain mukaisena hyvityksenä 35 000 markkaa korkoineen.</p>
      </div>
      <div>
        <h3>Vastaus</h3>
        <p>Valtio kiisti kanteen. Koulutuksen osalta ansiovertailu painottui Koskisen eduksi. Koskisen suorittama alan ylempi korkeakoulututkinto soveltui tehtävään erinomaisesti ja kaupallinen opistotasoinen tutkinto oli eduksi kuluttajajournalismin alaan kuuluvassa toimittajan työssä ja lehden markkinoinnissa. Lisäksi kuluttajaviraston vakiintuneen käytännön mukaan tämän tasoisissa tehtävissä painotettiin korkeakoulututkintoa. Työkokemusta oli Laitisella pitemmältä ajalta kuin Koskisella, mutta Koskisellakin oli alalta mittava noin kymmenen vuoden kokemus. Lisäksi Koskisella oli muun alan työkokemusta noin kolme vuotta. Koskinen oli työskennellyt, paitsi toimittajana, myös tiedottajana teollisuusyrityksessä, rakennusalan yrityksessä ja vakuutuslaitoksessa. Toimittajana hän oli kirjoittanut hyvin erityyppisiin lehtiin. Kuluttajatietoa-lehden avustajana toimimisensa ansiosta Koskisella oli tuoretta työkokemusta kuluttajajournalismin alueelta ja näyttöä kykenemisestä niihin tehtäviin, joihin hänet valittiin. Tälle kokemukselle oli annettu merkitystä erityisesti tehtävän määräaikaisuuden ja töiden ruuhkautumisen vuoksi. Laitisen kokemus oli lähinnä päivälehtien toimittajan työstä.</p>
        <p>Sen varalta, että Laitinen katsottaisiin Koskista ansioituneemmaksi, valtio lausui, että työsuhteen määräaikaisuus ja työyksikön työtilanteesta johtunut tarve saada tehtävään henkilö, joka oli heti valmis täysipainoiseen työhön, olivat sellainen painava ja hyväksyttävä syy, joka oli oikeuttanut valitsemaan Koskisen.</p>
      </div>
      <div>
        <h3>Helsingin käräjäoikeuden päätös 8.12.1993</h3>
        <p>Raastuvanoikeuden sijaan tullut käräjäoikeus totesi, että naisten ja miesten välisestä tasa-arvosta annetun lain 8 §:n 1 momentin mukaisessa ansiovertailussa olivat huomion arvoisia koulutus, aikaisempi työkokemus ja muut ansiot. Muina ansioina voitiin ottaa huomioon todennettavissa olevia hakijan ominaisuuksia, tietoja ja taitoja, jotka ovat eduksi tehtävän hoitamisessa.</p>
      </div>
      <div>
        <h3>Koskisen ja Laitisen ansioiden vertailu</h3>
        <h3>Koulutus</h3>
        <p>Käräjäoikeus totesi, että Koskinen oli ylioppilastutkinnon suoritettuaan valmistunut merkonomiksi kauppaopiston ylioppilasosaston markkinointilinjalta. Hän oli opiskellut yliopistossa kirjallisuutta ja valmistunut valtiotieteen kandidaatiksi pääaineenaan tiedotusoppi.</p>
        <p>Laitinen oli ylioppilastutkinnon suorittamisen jälkeen opiskellut Helsingin yliopiston valtiotieteellisessä tiedekunnassa vuosina 1965 - 1967 ja suorittanut Sanoma Osakeyhtiön toimittajakoulun vuosina 1967 - 1968.</p>
        <p>Asiassa oli selvitetty, että toimittajan alalle oli mahdollista päästä myös ilman tutkintoa. Se oli ollut aikaisemmin myös tavanomaista. Korkeakoulututkinto oli sinänsä ylempi tutkinto kuin toimittajakoulu. Toimen pätevyysvaatimuksissa ei kuitenkaan ollut edellytetty korkeakoulututkintoa vaan tehtävään soveltuvaa koulutusta. Asiassa oli selvitetty, että mainittu toimittajakoulu oli arvostettu. Käräjäoikeus päätyi siihen, että molemmilla hakijoilla oli edellytetty tehtävään soveltuva koulutus ja täysi ammattitaito, mutta piti Koskista koulutuksen puolesta ansioituneempana kuin Laitista.</p>
      </div>
      <div>
        <h3>Työkokemus</h3>
        <p>Koskinen oli merkonomiksi valmistuttuaan työskennellyt kolmen vuoden ajan Kurikan kaupungin palveluksessa. Opiskeluaikanaan hän oli työskennellyt Oy Wärtsilä Ab:n keskushallinnon tiedotusosastolla harjoittelijana yhteensä vajaat yhdeksän kuukautta. Tiedottajana Koskinen oli ollut Puolimatka-yhtymä Oy:n palveluksessa 1983 -1985 vuoden ja kahdeksan kuukauden ajan sekä Vakuutusosakeyhtiö Eläke-Sammossa 1985 - 1986 noin vuoden ajan, jolloin hänen tehtäviinsä oli kuulunut myös lehden taittoa ja trafiikkia. Mainosuutiset-lehden toimitussihteerinä Koskinen oli työskennellyt 1986 - 1990 noin neljän vuoden ajan. Maaliskuusta 1990 alkaen hän oli freelance-kirjoittajana kirjoittanut juttuja erilaisiin lehtiin ja hoitanut muutamaa tiedotuskampanjaa. Vuoden ajan Koskinen oli toiminut Kuluttajatietoa-lehden avustajana.</p>
        <p>Graafisen Teollisuuden Työnantajaliiton ja Suomen Sanomalehtimiesten Liiton välisen työehtosopimuksen mukaan tiedottajan toiminta ei oikeuttanut palvelusvuosilisiin eikä ollut harjoittelua toimittajan alalla. Koskisella oli siten alan työkokemusta noin kuusi vuotta ja muuta työkokemusta noin seitsemän vuotta.</p>
        <p>Laitinen oli työskennellyt TV-uutisten kamera-assistenttina 1963 - 1964. Hän oli toiminut freelance-toimittajana eri lehdissä kotimaassa 1968 - 1969 ja New Yorkissa 1969 - 1970 sekä New Yorkin Uutisten päätoimittajana 1970 - 1972. Laitinen oli työskennellyt Aamulehden poliittisena toimittajana 1972 - 1979 ja samalla lehden Helsingin toimituksen valtakunnallisiin uutisiin keskittyneen työryhmän esimiehenä 1976 - 1979. Edelleen hän oli työskennellyt Kouvolan Sanomien poliittisena toimittajana 1979 - 1984, Etelä-Suomi -lehden vastaavana päätoimittajana 1984 - 1988 sekä Kouvolan Sanomien ja Kotkan Sanomien poliittisena toimittajana 1989 -1990. Uuden Suomen poliittisen osaston toimittajana ja apulaisosastopäällikkönä Laitinen oli työskennellyt vuosina 1990 ja 1991, lehden 7-päiväisen ilmestymisen keskeyttämiseen saakka, ja sen jälkeen toimittajana Viikkosanomalehti Uuden Suomen palveluksessa marraskuun lopulle 1991, jolloin se oli lakkautettu. Laitisella oli alan työkokemusta yli 20 vuotta ja lisäksi muuta työkokemusta.</p>
        <p>Työkokemusta arvioitaessa ammattikokemuksella oli huomattavasti suurempi merkitys kuin muulla kokemuksella. Laitisen toimittajaura oli monipuolinen ja hänellä oli kokemusta myös esimiestehtävistä. Laitisen toimituksellinen työ oli lisäksi ollut monipuolista ja hänellä oli kokemusta myös markkinoinnista. Kirjoittaminen yhteiskunnallisista, poliittisista asioista sivusi myös kuluttaja-asioita. Jutussa kuullut todistajat olivat todenneet ammattitaitoisen toimittajan osaavan kirjoittaa juttuja kaikista aiheista.</p>
        <p>Käräjäoikeus katsoi Laitisen olevan ammattikokemuksensa puolesta huomattavasti ansioituneempi kuin Koskinen, vaikka Koskisella olikin ollut kuluttajaviraston eduksi katsomaa kokemusta kuluttaja-aiheisten juttujen kirjoittamisesta.</p>
        <p>Käräjäoikeus totesi kuluttajaviraston katsoneen Koskisen ansioksi sen, että hänen kirjoitustyylinsä tunnettiin, että hän oli jo perehtynyt talon tapoihin ja että hän oli osoittanut innostusta tuotetestien kirjoittamiseen, joita oli tarkoitus julkaista lähes jokaisessa lehden numerossa. Jutussa kuultujen todistajien kertomuksilla ei kuitenkaan ollut selvitetty, ettei Laitinen olisi ollut motivoitunut tuotetestijuttuihin. Erityisesti Laitisen pitkän ja monipuolisen työkokemuksen huomioon ottaen käräjäoikeus katsoi, etteivät Koskisen toimiminen Kuluttajatietoa-lehden avustajana ja kuluttaja-aiheisten juttujen kirjoittaminen olleet sellaisia lisäansioita, jotka tekisivät hänestä Laitista ansioituneemman. Laitista oli kokonaisarvostelun perusteella pidettävä toimeen Koskista ansioituneempana.</p>
        <p>Ottaen huomioon, että kuluttajavirastonkin mielestä molemmilla hakijoilla oli täysi ammattitaito, käräjäoikeus katsoi jääneen selvittämättä, että olisi ollut painava ja hyväksyttävä syy ansioituneemman Laitisen syrjäyttämiseen. Valinta oli siten johtunut sukupuoleen liittyvästä syystä.</p>
        <p>Käräjäoikeus velvoitti valtion suorittamaan Laitiselle naisten ja miesten välisestä tasa-arvosta annetun lain 11 §:n mukaisena hyvityksenä 20 000 markkaa.</p>
        <div>
          <p>Asian ovat ratkaisseet käräjätuomarit Ruikka, Meriluoto ja Hankipohja.</p>
        </div>
      </div>
      <div>
        <h3>Helsingin hovioikeuden tuomio 11.5.1995</h3>
        <p>Valtio valitti hovioikeuteen. Hovioikeus ei muuttanut käräjäoikeuden päätöstä.</p>
        <div>
          <p>Asian ovat ratkaisseet hovioikeuden jäsenet Tornivuori, Kartano (eri mieltä) ja Viitanen. Esittelijä Petri Honka.</p>
        </div>
        <p>Eri mieltä olleen jäsenen, hovioikeudenneuvos Kartanon lausunto:</p>
        <p>Kuluttajaviraston vuotta 1992 koskevan toimintasuunnitelman mukaan Kuluttajatietoa-lehden tavoitteena on herättää kuluttajapoliittista keskustelua, antaa joukkoviestimille ja valistajille virikkeitä ja aineistoa sekä aktivoida kuluttajia ja lisätä heidän kiinnostustaan ja tietojaan kuluttaja-asioista. Markkinoinnin tavoitteena on ainakin 5 000 maksullisen tilauksen saaminen. Kuluttajien valintojen helpottamiseksi, hintaja laatutietoisuuden lisäämiseksi sekä markkinoihin vaikuttamiseksi teetetään hyödyketestejä, jotka julkaistaan pääosin Kuluttajatietoa-lehdessä.</p>
        <p>Kuluttajavirastosta annetun asetuksen (277/90) 16 §:n 1 momentin mukaan yleisenä kelpoisuusvaatimuksena kuluttajaviraston virkaan on sellainen taito ja kyky, jota viran menestyksellinen hoitaminen edellyttää. Tätä kelpoisuusvaatimusta voidaan soveltuvin osin soveltaa myös työsopimussuhteeseen otettaviin henkilöihin. Kysymyksessä olevan määräaikaisen työsopimussuhteisen toimittajan toimen työkokemustasoa koskevaksi vaatimukseksi on ilmoitettu täysi ammattitaito. Toimittajan tehtäviksi on ilmoitettu lehden juttujen kirjoittaminen, tilattujen juttujen toimittaminen ja lehden markkinointityöhön osallistuminen.</p>
        <p>Koskinen on ylioppilastutkinnon jälkeen suorittanut merkonomin tutkinnon kaksivuotisen oppimäärän kauppaopiston ylioppilasosaston markkinointilinjalla. Koskisen merkonomintutkinto on Kuluttajatietoa-lehden toimiala ja tavoitteet huomioon ottaen luettava ansioksi. Koskinen on suorittanut Helsingin yliopistossa pääaineenaan tiedotusoppi valtiotieteen kandidaatin tutkinnon, jonka suorittamisaika on noin viisi vuotta. Tutkintoon on sisältynyt hänen Turun yliopistossa kirjallisuudessa suorittamansa arvosana.</p>
        <p>Laitinen on ylioppilastutkinnon jälkeen opiskellut Helsingin yliopiston valtiotieteellisessä tiedekunnassa vuosina 1965 - 1967, mutta selvitystä opintosuorituksista ei ole esitetty. Hän on käynyt Sanoma Osakeyhtiön toimittajakoulun 15.9.1967 - 31.8.1968.</p>
        <p>Koskisella ja Laitisella on ollut kysymyksessä olevalta alalta käräjäoikeuden tuomiossa mainittu työkokemus, Koskisella vajaa 10 vuotta ja Laitisella yli 20 vuotta. Työkokemusaika ja tutkintojen suorittamiseksi tarpeellinen aika on siten yhteensä Koskisella noin 17 vuotta ja Laitisella noin 21 vuotta.</p>
        <p>Koskisella ja Laitisella on kummallakin ollut toimeen soveltuva koulutus ja täysi ammattitaito. Koskista on koulutuksen osalta pidettävä huomattavasti Laitista ansioituneempana. Laitisen työkokemusaika on Koskisen työkokemusaikaan verrattuna kaksinkertainen, mutta opiskelu- ja työkokemusaika yhteensä on Laitisella noin neljä vuotta pitempi kuin Koskisella. Työkokemuksen monipuolisuuteen ja pituuteen nähden Laitista on työkokemuksen osalta pidettävä selvästi Koskista ansioituneempana. Kun Laitisen selvästi parempaa työkokemusta vastaa Koskisen huomattavasti parempi koulutus, heitä on pidettävä lähes yhtä ansioituneina. Laitista ei siten voida pitää ansioituneempana kuin toimeen valituksi tullutta Koskista eikä Koskisen valinnan näin ollen voida katsoa johtuneen sukupuoleen liittyvästä syystä.</p>
        <p>Näillä perusteilla eri mieltä ollut jäsen kumosi käräjäoikeuden päätöksen ja hylkäsi kanteen.</p>
      </div>
    </div>
    <div>
      <h2 id="19960141mhaku0">MUUTOKSENHAKU KORKEIMMASSA OIKEUDESSA</h2>
      <p>Valtiolle myönnettiin valituslupa. Valituksessaan valtio vaati hovioikeuden tuomion kumoamista.</p>
      <p>Laitinen vastasi valitukseen.</p>
    </div>
    <div>
      <h2 id="19960141yloa0">KORKEIMMAN OIKEUDEN RATKAISU 5.12.1996</h2>
      <div>
        <h3>Perustelut</h3>
        <p>Kuluttajatietoa-lehti oli kysymyksessä olevan toimen täyttämisen aikaan kuusi kertaa vuodessa ilmestyvä viranomaislehti. Sen toimitukseen kuuluivat vuoden 1992 alussa kuluttajaviraston viestintäpäällikkö päätoimittajana sekä toimitussihteeri. Lehdestä oli tarkoitus kehittää yleisölle suunnattu kuluttaja-alan erikoisaikakauslehti. Lehdelle haettiin maaliskuussa 1992 saman vuoden tulo- ja menoarviossa myönnetyllä määrärahalla kahdeksaksi kuukaudeksi työsopimussuhteeseen palkattavaa toimittajaa, jonka tehtäviin kuului juttujen kirjoittaminen, tilattujen juttujen toimittaminen, toimitussihteerin avustaminen ja sijaistaminen sekä lehden markkinointityöhön osallistuminen. Kaikkiaan 47 hakijasta, joista seitsemän oli hakemusasiakirjojen perusteella kutsuttu haastatteluun, kuluttajavirasto valitsi kysymyksessä olevaan toimeen Koskisen, jonka virasto katsoi Laitista ansioituneemmaksi.</p>
        <p>Asiassa esitetyn selvityksen mukaan toimittajan ammatissa toimiminen ja edistyminen ei edellytä korkeakoulu- tai muuta tutkintoa. Muodollista koulutusta painavampi merkitys on toimittajan ammattitaidolla, johon vaikuttavat muun muassa toimittajan ilmaisukyky, työja erityisesti ammattikokemuksen laatu ja määrä sekä yhteiskunnallisten tietojen laajuus ja monipuolisuus. Erityistoimittajan työssä tai muissa erityistehtävissä voidaan vaatia tiettyä koulutusta tai muunlaista perehtymistä kyseiseen alaan.</p>
        <p>Naisten ja miesten välisestä tasa-arvosta annetun lain 8 §:n 1 momentissa tarkoitetussa ansiovertailussa suoritetaan hakijoiden koulutuksen, kokemuksen ja muiden ansioiden kokonaisarviointi täytettävänä olevan toimen kannalta. Ansiovertailussa voidaan painottaa sellaisia hakemusasiakirjoista, haastattelussa tai muutoin hakijoiden ansioista esille tulleita seikkoja, jotka objektiivisestikin arvioiden ovat toimeen kuuluvien tehtävien menestyksellisen hoitamisen kannalta merkityksellisiä.</p>
        <p>Laitisen ja Koskisen koulutus ja työkokemus ilmenevät käräjäoikeuden päätöksestä. Koskinen on suorittanut kauppaopiston ylioppilasosaston markkinointilinjan vuonna 1975 ja valtiotieteen kandidaatin tutkinnon vuonna 1984. Kuluttajaviraston mukaan Koskisen valintaan vaikuttivat erityisesti hänen suorittamansa, tehtävään erinomaisesti sopivat tutkinnot, toimittaja- ja tiedottajakokemus, tuore työkokemus alalta ja perehtyneisyys kuluttajajournalismiin.</p>
        <p>Täytettävänä olleen toimen kelpoisuusehdot ovat väljät. Laitisen ja Koskisen ansioita vertailtaessa on otettava huomioon kysymyksessä olevan lehden luonne ja erityisala sekä täytettävänä olleeseen toimeen kuuluvat tehtävät. Koskisen suorittamat tutkinnot ovat toimeen soveltuvat ja niillä on erityisesti, kun ne liittyvät alan kokemukseen, merkitystä täytettävänä olleessa toimessa. Koskisen koulutuksella on ansiovertailussa painavampi merkitys kuin Laitisen suorittamalla, lehtialalla yleensä arvostetulla yksivuotisella toimittajakoululla.</p>
        <p>Laitisella on pitempi ja monipuolisempi kokemus toimittajan tehtävissä kuin Koskisella. Toimiessaan päivälehtien poliittisena toimittajana Laitinen on hyvin perehtynyt yhteiskunnallisiin asioihin. Myös markkinoinnin osalta Laitisella on käytännön kokemusta. Koskinen taas on toimittajan töiden lisäksi tehtävissään teollisuusyrityksen, rakennusalan yrityksen ja eläkevakuutusyhtiön tiedottajana saanut näiltä aloilta täytettävän toimen kannalta huomion arvoista tietoa ja kokemusta. Koskisen toimitussihteerinä saama kokemus vastaa paremmin täytettävänä olleen toimen tehtäviä kuin Laitisen päätoimittajana ja esimiehenä saama kokemus. Koskinen on vuoden ajan avustanut Kuluttajatietoa-lehteä ja kuluttajavirasto on tullut tietoiseksi Koskisen kyvystä kirjoittaa lehden linjaan sopivia tekstejä ja hänen kuluttajajournalismin tuntemuksestaan.</p>
        <p>Laitinen ja Koskinen ovat päteviä kyseiseen toimeen. Heidän ansionsa painottuvat eri tavoin. Laitinen ei ole osoittanut olevansa Koskista ansioituneempi. Täytettävää tointa koskevien kelpoisuusehtojen puitteissa kuluttajavirastolla on ollut oikeus tasa-arvolain vastaiseen syrjintään syyllistymättä arvioida ja painottaa hakijoiden ansioita tavalla, jonka se on parhaiten arvioinut edistävän työnantajan tarpeita.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja käräjäoikeuden päätös kumotaan. Kanne hylätään.</p>
        <div>
          <p>Asian ovat ratkaisseet oikeusneuvokset Riihelä, Krook, Tulokas ja Kivinen sekä ylimääräinen oikeusneuvos Vuori. Esittelijä Liisa Mansikkamäki.</p>
        </div>
      </div>
    </div>
  </finlex:content>
</finlex:document>
