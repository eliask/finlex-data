<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19960030</dcterms:identifier>
  <finlex:ecliIdentifier>ECLI:FI:KKO:1996:30</finlex:ecliIdentifier>
  <dcterms:title>KKO:1996:30</dcterms:title>
  <dcterms:description>
    <p>
      <strong>Lahja</strong>
    </p>
    <p>
      <strong>Perintö</strong>
      <span>Ennakkoperintö</span>
    </p>
  </dcterms:description>
  <finlex:registerNumber>S95/43</finlex:registerNumber>
  <dcterms:date pvm="19951025">1995-10-25</dcterms:date>
  <finlex:fileCopyNumber>1167</finlex:fileCopyNumber>
  <dcterms:issued pvm="19960327">1996-03-27</dcterms:issued>
  <dcterms:abstract>
    <p>Perittävä oli lahjakirjassa määrännyt, että perillisen saamaa kiinteistön lahjaa ei ollut vähennettävä saajan perintöosuudesta perittävän jälkeen. Myöhemmin tekemässään testamentissa perittävä oli todennut perillisen saaneen mainitulla lahjalla lakiosansa.</p>
    <p>Lahjakirjan määräys oli kuoleman varalta annettu määräys, jonka perittävä voi testamentinmääräyksellään muuttaa.</p>
  </dcterms:abstract>
  <dcterms:tableOfContents>
    <a href="19960030aloa0">ASIAN AIKAISEMPI KÄSITTELY</a>
    <a href="19960030mhaku0">MUUTOKSENHAKU KORKEIMMASSA OIKEUDESSA</a>
    <a href="19960030yloa0">KORKEIMMAN OIKEUDEN RATKAISU 27.3.1996</a>
  </dcterms:tableOfContents>
  <finlex:content id="s19960030.kko">
    <div>
      <h2 id="19960030aloa0">ASIAN AIKAISEMPI KÄSITTELY</h2>
      <div>
        <h3>Pesänjakajan toimittama ositus ja perinnönjako 5.6.1992</h3>
        <p>Asianajaja Tapani Kinnunen toimitti oikeuden määräämänä pesänjakajana 5.6.1992 omaisuuden osituksen Kuopiosta olleiden, 25.9.1967 kuolleen Sirkka Peitsaran ja tämän 13.5.1989 kuolleen puolison Tapio Peitsaran kuolinpesien välillä sekä perinnönjaot Sirkka Peitsaran ja Tapio Peitsaran jälkeen. Tapio Peitsaran kuolinpesän osakkaita olivat puolisoiden lapset Perttu, Immo, Ritva ja Risto Peitsara.</p>
        <p>Pesänjakaja totesi jakokirjassa, sikäli kuin tässä on kysymys, että Tapio Peitsara oli lahjoittanut 16.3.1984 vahvistetulla lahjakirjalla Karttulan kunnan Punnonmäen kylässä olevan Koskikallion tilan RN:o 5:21 Perttu Peitsaralle muun muassa seuraavin ehdoin: "Tätä lahjaa älköön lahjanantajan kuoltua hänen perintöään jaettaessa vähennettäkö lahjansaajan perintöosuudesta." Perttu Peitsaralle oli myönnetty lainhuuto Koskikallion tilaan 1.4.1985.</p>
        <p>Tapio Peitsara oli tehnyt 10.6.1986 testamentin, jonka mukaan hänen omaisuutensa oli jaettava, eräitä erityismääräyksiä lukuunottamatta, tasan hänen rintaperillisilleen. Testamenttiaan hän oli muuttanut 12.7.1988 siten, että nimetty omaisuus oli jaettava vain Immo, Ritva ja Risto Peitsaran kesken, perustellen muutosta sillä, että olosuhteet olivat oleellisesti muuttuneet Perttu Peitsaran syvästi loukattua häntä. Lisäksi testamentin muutoksessa oli seuraava lausuma: "Koska Perttu Peitsara on minulta lahjana 16.3.1984 saanut Koskikallio -nimisen tilan RN:o 5:21 Karttulan kunnan Punnonmäen kylässä, katson hänen saaneen lakiosansa". Testamentit olivat lainvoimaiset.</p>
        <p>Edellä olevan perusteella pesänjakaja totesi, että Koskikallion tilan lahjoittaminen Perttu Peitsaralle oli tapahtunut maakaaren 1 luvun 2 §:ssä säädetyin määrämuodoin. Sanotun lainkohdan mukaan luovutuksen ehdot oli pantava luovutuskirjaan. Luovutusta tehtäessä oli lahjansaajalla ollut oikeus harkita, ottiko hän ja millä ehdoilla luovutuksen vastaan. Luovutuskirjassa olevan ehdon mukaan luovutusta ei ollut pidettävä ennakkoperintönä jaettaessa Tapio Peitsaran kuolinpesää. Tapio Peitsaran 12.7.1988 tekemällä testamentinlisäyksellä ei ollut voitu muuttaa lahjakirjan määräyksiä siitä, ettei lahjaa vähennetä lahjansaajan perintöosuudesta, vaan asia oli perintökaaren 6 luvun 1 §:ssä olevan säännöksen perusteella ratkaistava sen mukaisesti, mitä lahjoitusta tehtäessä oli määrätty tai otaksuttava tarkoitetun. Sen vuoksi pesänjakaja ei ottanut lahjaa Perttu Peitsaran perintöosuutena huomioon ja jakoi tälle lakiosan Tapio Peitsaran jälkeen.</p>
      </div>
      <div>
        <h3>Kanne Kuopion raastuvanoikeudessa</h3>
        <p>Immo ja Risto Peitsara vaativat muun muassa Perttu Peitsaraa vastaan nostamassaan kanteessa, että pesänjakajan toimittamat ositus ja perinnönjaot kumotaan virheellisesti toimitettuina ja palautetaan pesänjakajalle uudelleen toimitettaviksi sekä että samalla määrätään Perttu Peitsaran isältään Tapio Peitsaralta lahjaksi saama Koskikallion tila otettavaksi huomioon Perttu Peitsaran ennakkoperintönä.</p>
        <p>Lahjoitus oli katsottava ennakkoperinnöksi, koska Tapio Peitsara oli näin määrännyt testamentin muutoksessaan 12.7.1988. Testamentti on perittävän viimeinen tahdonilmaisu, jota hän voi vapaasti muuttaa ja jonka hän voi vapaasti peruuttaa eikä laki aseta ennakkoperintömääräystä eri asemaan muiden testamentin määräysten kanssa. Määräys omaisuuden ennakkoperintöluonteesta on jäämistömääräys eikä ole olennainen ainesosa inter vivos -oikeustoimessa, kuten lahjassa. Ennakkoperintöjä annetaan usein eri aikoina eri perillisille ja perittävällä saattaa olla myös tästä syystä perusteltu tarve arvioida uudelleen lahjan ennakkoperintöluonnetta. Tapio Peitsara on ajallisesti viimeisimmässä asiakirjassa eli testamentin muutoksessa määrännyt Perttu Peitsaralle antamansa lahjan tämän ennakkoperinnöksi ja se vastaa parhaiten Tapio Peitsaran lopullista tarkoitusta. Kanteessa esitettyä kantaa tukee myös perintökaaren 7 luvun 3 §:n 3 momentin säännös suosiolahjan lisäämisestä pesän varoihin.</p>
      </div>
      <div>
        <h3>Vastaus</h3>
        <p>Perttu Peitsara kiisti kanteen. Koskikallion tilan lahjoitus oli tehty maakaaressa säädetyssä muodossa. Lain mukaan luovutuskirjaan on pantava luovutuksen ehdot. Lahjakirjassa on muiden ehtojen ohella nimenomaan todettu, ettei lahjaa tule katsoa perinnönjaossa ennakkoperinnöksi. Lahjakirjassa ei ole mainintaa siitä, että kiinteistölahja voitaisiin jollakin syyllä ja yksipuolisesti myöhemmin muuttaa ennakkoperinnöksi. Ottamalla vastaan lahjan Perttu Peitsara oli sitoutunut melkoisiin ylläpitokustannuksiin ja muihin maksuihin. Perttu Peitsara ei ollut loukannut lahjakirjassa olleita ehtoja.</p>
        <p>Perttu Peitsara viittasi lisäksi perintöverotustaan koskevaan korkeimman hallinto-oikeuden 28.4.1992 antamaan päätökseen, jonka mukaan testamentin muutoksella ei voida katsoa muutetun lahjakirjan määräystä siitä, ettei lahjaa lahjanantajan kuoltua vähennetä lahjansaajan perintöosuudesta.</p>
      </div>
      <div>
        <h3>Raastuvanoikeuden päätös 31.5.1993</h3>
        <p>Raastuvanoikeus lausui, ettei Koskikallion tilaa, jonka Tapio Peitsara oli 16.3.1984 vahvistetulla lahjakirjalla lahjoittanut pojalleen Perttu Peitsaralle nimenomaisin lahjanantajan ja lahjansaajan sopimin, julkisen kaupanvahvistajan todistajineen vahvistamin ehdoin, että "Tätä lahjaa älköön lahjanantajan kuoltua hänen perintöään jaettaessa vähennettäkö lahjansaajan perintöosuudesta", ollut otettava huomioon Perttu Peitsaran saamana ennakkoperintönä, koska Tapio Peitsara ei ollut voinut yksipuolisesti 12.7.1988 tekemällään testamentin muutoksella muuttaa lahjakirjan sisältöä.</p>
        <p>Raastuvanoikeus hylkäsi kanteen perusteettomana.</p>
      </div>
      <div>
        <h3>Itä-Suomen hovioikeuden tuomio 4.11.1994</h3>
        <p>Immo ja Risto Peitsara valittivat hovioikeuteen ja toistivat raastuvanoikeudessa esittämänsä kanteen.</p>
        <p>Hovioikeus lausui, että perintökaaren 6 luvun 1 §:n mukaan se, mitä perittävä on eläessään antanut rintaperilliselle, on ennakkona vähennettävä tämän perinnöstä, ellei muuta ole määrätty tai olosuhteisiin katsoen ole otaksuttava tarkoitetun.</p>
        <p>Tapio Peitsara oli lahjoittaessaan 16.3.1984 Koskikallion tilan pojalleen Perttu Peitsaralle määrännyt, että sanottua lahjaa ei ollut vähennettävä perinnönjaossa lahjansaajan perintöosuudesta. Tämän jälkeen Tapio Peitsara oli 12.7.1988 tekemässään testamentin muutoksessa määrännyt, että koska Perttu Peitsara oli saanut mainitun tilan lahjana, oli hänen katsottava saaneen lakiosansa. Tällä lausumalla Tapio Peitsaran oli katsottava tarkoittaneen määrätä, että mainittu lahja on perinnönjaossa vähennettävä ennakkona Perttu Peitsaran perintöosuudesta.</p>
        <p>Lahjoituksen huomioon ottamista ennakkoperintönä koskeva määräys on luonteeltaan kuoleman varalta annettu määräys. Sitä koskevat samat periaatteet kuin testamenttiakin siinä suhteessa, että sitä voidaan muuttaa ja että ratkaiseva on lahjanantajan viimeinen tahto. Tältä kannalta ei ole merkitystä sillä, että lahjoitus koskee kiinteää omaisuutta ja että se on tehty maakaaren 1 luvun 2 §:n 1 momentissa säädetyssä muodossa. Tuossa lainkohdassa mainittu velvollisuus panna oikeustoimen ehdot kauppa-, vaihto- tai lahjakirjaan tarkoittaa näet oikeustoimen osapuolten eli nyt puheena olevassa tapauksessa lahjanantajan ja lahjansaajan sopimia itse luovutusta elävien kesken (inter vivos) koskevia sopimusehtoja. Tällaisia ehtoja voi muuttaa vain uudella määrämuodossa tehdyllä sopimuksella. Lainkohta ei siis koske kuoleman varalta annettuja määräyksiä. Näin ollen hovioikeus katsoi, ettei se seikka, että ensimmäinen lahjan ennakkoperintöluonnetta koskeva määräys oli tässä tapauksessa sisältynyt kiinteistön luovutuksen määrämuodossa tehtyyn lahjakirjaan, ollut estänyt Tapio Peitsaraa pätevästi muuttamasta tätä määräystä myöhemmällä testamenttimääräyksellä.</p>
        <p>Näillä perusteilla hovioikeus muutti raastuvanoikeuden päätöstä. Pesänjakajan toimittama jako kumottiin siltä osin kuin Koskikallion tilan lahjoitusta ei ollut katsottu Perttu Peitsaran ennakkoperinnöksi. Pesänjakajan tuli suorittaa omaisuuden lainmukainen jako siten, että Tapio Peitsaran Perttu Peitsaralle 16.3.1984 lahjoittama kiinteistö katsotaan Perttu Peitsaran ennakkoperinnöksi.</p>
        <div>
          <p>Asian ovat ratkaisseet hovioikeuden jäsenet Krogerus, Hakkarainen ja Tynjälä. Esittelijä Jukka Soininen.</p>
        </div>
      </div>
    </div>
    <div>
      <h2 id="19960030mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 21.3.1995. Perttu Tapio Peitsara on vaatinut hovioikeuden tuomion kumoamista.</p>
      <p>Immo Heikki Peitsara ja Ritva Inkeri Peitsara ovat vastanneet valitukseen.</p>
      <p>Risto Ilmari Peitsara ja Inka Eila Ahonen eivät ole antaneet vastausta.</p>
    </div>
    <div>
      <h2 id="19960030yloa0">KORKEIMMAN OIKEUDEN RATKAISU 27.3.1996</h2>
      <p>Hovioikeuden tuomiota ei muuteta.</p>
      <div>
        <p>Asian ovat ratkaisseet oikeusneuvokset Portin, Paasikoski, Krook ja Wirilander sekä ylimääräinen oikeusneuvos Vuori. Esittelijä Anneli Tuomola.</p>
      </div>
    </div>
  </finlex:content>
</finlex:document>
