<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19960018</dcterms:identifier>
  <finlex:ecliIdentifier>ECLI:FI:KKO:1996:18</finlex:ecliIdentifier>
  <dcterms:title>KKO:1996:18</dcterms:title>
  <dcterms:description>
    <p>
      <strong>Osakeyhtiö</strong>
      <span>Hallitus</span>
    </p>
    <p>
      <strong>Panttaus</strong>
    </p>
  </dcterms:description>
  <finlex:registerNumber>S94/372</finlex:registerNumber>
  <dcterms:date pvm="19950213">1995-02-13</dcterms:date>
  <finlex:fileCopyNumber>677</finlex:fileCopyNumber>
  <dcterms:issued pvm="19960223">1996-02-23</dcterms:issued>
  <dcterms:abstract>
    <p>Osakeyhtiön toimitusjohtaja, jolla oli oikeus yksin kirjoittaa yhtiön toiminimi, oli luovuttaessaan yhtiön kiinteistöön kiinnitetyt haltijavelkakirjat vakuudeksi sellaisen kommandiittiyhtiön veloista, jonka vastuunalainen yhtiömies hän oli, ylittänyt toimivaltansa.</p>
    <p>Vakuuden saajan ei ollut selvitetty varmistautuneen siitä, että panttaus palveli osakeyhtiön liiketoimintaa ja ettei sillä loukattu yhtiön osakkeenomistajia ja velkojia. Panttaus ei sitonut osakeyhtiötä.  Ks.</p>
    <p>Ään.</p>
    <p>
      <a href="http://www.finlex.fi/fi/oikeus/kko/kko/1986/19860136">KKO:1986-II-136</a>
    </p>
    <p>
      <a href="http://www.finlex.fi/fi/oikeus/kko/kko/1992/19920190">KKO:1992:190</a>
    </p>
  </dcterms:abstract>
  <dcterms:tableOfContents>
    <a href="19960018aloa0">ASIAN KÄSITTELY ALEMMISSA OIKEUKSISSA</a>
    <a href="19960018mhaku0">MUUTOKSENHAKU KORKEIMMASSA OIKEUDESSA</a>
    <a href="19960018yloa0">KORKEIMMAN OIKEUDEN RATKAISU 23.2.1996</a>
  </dcterms:tableOfContents>
  <finlex:content id="s19960018.kko">
    <div>
      <h2 id="19960018aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Lahden raastuvanoikeuden päätös 12.8.1993</h3>
        <p>Thomart Oy oli vaatinut asiassa vahvistettavaksi, että Mobil-Rajala Oy:n omistamaan kiinteistöön Patomäki RN:o 22:7 kiinnitetyt pääomaltaan yhteensä 130 000 markan määräiset haltijavelkakirjat korkoineen vastasivat siitä tilisaatavasta, joka Thomart Oy:llä oli konkurssissa olevalta Kalustetalo Rajala Ky:ltä, ja vaatinut MobilRajala Oy:n velvoittamista heti suorittamaan kiinteistön arvosta edellä tarkoitetun määräisen saatavan sanottuine korkoineen. Thomart Oy:n saatava oli Kalustetalo Rajala Ky:n konkurssissa annetussa konkurssituomiossa lainvoimaisesti vahvistettu maksettavaksi.</p>
        <p>Mobil-Rajala Oy oli kiistänyt kanteen muun muassa sillä perusteella, että haltijavelkakirjojen panttaussitoumuksen oli allekirjoittanut yksin yhtiön toimitusjohtaja Terho Rantala ilman yhtiön hallituksen suostumusta eikä panttaus siten ollut pätevä.</p>
        <p>Raastuvanoikeus katsoi selvitetyksi, että Rajalan 31.1.1991 allekirjoittaman panttaussitoumuksen nojalla edellä mainitut haltijavelkakirjat olivat siihen nähden, että Rajalan oli katsottava tosiasiassa täysin määräävän Mobil-Rajala Oy:n toiminnasta ja omistavan yhtiöstä niin suuren osan, ettei muilla kahdella osakkeenomistajalla ole ollut osakeyhtiölain tarkoittamaa päätäntävaltaa yhtiön toimista, siirtyneet laillisesti Thomart Oy:n haltuun, ja että olisi kohtuutonta, jos muodollisella perusteella tosiasiallinen oikeustilanne mitätöitäisiin.</p>
        <p>Sen vuoksi raastuvanoikeus vahvisti, että haltijavelkakirjat vastasivat siitä tilisaatavasta, joka Thomart Oy:llä oli Kalustetalo Rajala Ky:ltä eli vaaditusta 130 000 markasta ja kertyneestä 53 956,50 markan suuruisesta korosta sekä 16 prosentin korosta edellä tarkoitetulle 130 000 markan pääomalle 3.4.1992 lukien. Mobil-Rajala Oy velvoitettiin suorittamaan Thomart Oy:lle tilan Patomäki RN:o 22:7 arvosta mainittu saatava.</p>
      </div>
      <div>
        <h3>Kouvolan hovioikeuden tuomio 29.12.1993</h3>
        <p>Mobil-Rajala Oy valitti hovioikeuteen.</p>
        <p>Hovioikeus totesi, että Thomart Oy oli 31.1.1991 saanut Kalustetalo Rajala Ky:ltä olevan saatavansa vakuudeksi Mobil-Rajala Oy:ltä sen tunnustamia haltijavelkakirjoja, joiden maksamisen vakuudeksi oli vahvistettu kiinnitys Mobil-Rajala Oy:n omistamaan kiinteistöön.</p>
        <p>Panttauksen oli tehnyt Mobil-Rajala Oy:n toimitusjohtaja, joka samalla oli ollut myös Kalustetalo Rajala Ky:n vastuunalainen yhtiömies.</p>
        <p>Mobil-Rajala Oy:n toimialana oli panttaushetkellä ollut harjoittaa huonekalujen ja sisustustarvikkeiden valmistusta, tukku- ja vähittäiskauppaa, tuontia ja vientiä sekä kiinteistöjen omistus- ja vuokraustoimintaa. Kysymyksessä oleva panttaus ei siten ollut liittynyt MobilRajala Oy:n liiketoimintaan, vaan oli ollut sen toimialaan kuulumatonta. Panttaukselle oli antanut suostumuksensa vain yhtiön toimitusjohtaja Terho Rajala. Hän oli omistanut yhtiön 4 800 osakkeesta 4 335 osaketta. Muiden osakkeiden omistajat eivät olleet antaneet panttaukseen suostumustaan. Toimialan vastainen panttaus oli pätevä vain, jos kaikki osakkeenomistajat olivat siitä yksimielisesti päättäneet. Näin ei asia nyt ollut ollut. Rajala oli siten toimitusjohtajana ylittänyt toimivaltuutensa luovuttaessaan Thomart Oy:lle pantiksi kyseiset velkakirjat. Thomart Oy:n olisi pitänyt tietää toimivallanylityksestä. Sen vuoksi panttaus ei sitonut Mobil-Rajala Oy:tä.</p>
        <p>Näillä perusteilla hovioikeus kumosi raastuvanoikeuden päätöksen, hylkäsi kanteen ja vapautti Mobil-Rajala Oy:n kaikesta raastuvanoikeuden tuomitsemasta suoritus- ja korvausvelvollisuudesta Thomart Oy:tä kohtaan.</p>
        <div>
          <p>Asian ovat ratkaisseet hovioikeuden jäsenet Heikkilä, Pitkänen ja Kurri. Esittelijä Helena Metso.</p>
        </div>
      </div>
    </div>
    <div>
      <h2 id="19960018mhaku0">MUUTOKSENHAKU KORKEIMMASSA OIKEUDESSA</h2>
      <p>Thomart Oy:lle on myönnetty valituslupa. Valituksessaan yhtiö on toistanut kanteensa.</p>
      <p>Mobil-Rajala Oy:n konkurssipesä on vastannut valitukseen.</p>
    </div>
    <div>
      <h2 id="19960018yloa0">KORKEIMMAN OIKEUDEN RATKAISU 23.2.1996</h2>
      <div>
        <h3>Perustelut</h3>
        <p>Mobil-Rajala Oy:n toimitusjohtaja ja hallituksen puheenjohtaja Terho Rajala on 31.1.1991 yhtiön puolesta allekirjoittamallaan panttaussitoumuksella luovuttanut yhtiön kiinteistöön kiinnitetyt haltijavelkakirjat Thomart Oy:lle vakuudeksi viimeksi mainitun yhtiön tilisaatavista Kalustetalo Rajala Ky:ltä. Kun Terho Rajalalla on ollut oikeus kirjoittaa Mobil-Rajala Oy:n toiminimi, hänellä on ollut kelpoisuus edustaa yhtiötä.</p>
        <p>Osakeyhtiölain 8 luvun 6 §:n mukaan hallitus huolehtii yhtiön hallinnosta ja toiminnan asianmukaisesta järjestämisestä. Pantin antaminen kuuluu normaalisti hallituksen tehtäviin ja toimivaltaan. Milloin on kysymys pantin antamisesta muusta kuin yhtiön omasta velasta, on otettava huomioon yhtiön toimialasta ja tarkoituksesta johtuvat yhtiön varojen käyttöä koskevat rajoitukset sekä osakepääoman suojaamiseksi annetut säännökset, jotka ilmenevät osakeyhtiölain 12 luvusta. Jos vastuuseen sitoutuminen ei palvele yhtiön liiketoimintaa, sillä loukataan lähtökohtaisesti osakkeenomistajien ja velkojien lailla suojattuja etuja, ja yhtiön hallitus ylittää toimivaltansa.</p>
        <p>Pantin luovuttamisen ei ole näytetty liittyneen MobilRajala Oy:n liiketoimintaan. Vaikka pantin antanut yhtiö on ollut hovioikeuden tuomiosta ilmenevin tavoin samassa omistuksessa ja samassa määräysvallassa kuin kommandiittiyhtiö, jonka veloista pantti on annettu, tämä ei merkitse, ettei vastuiden lisääntyminen nyt kysymyksessä olevin tavoin loukkaisi tuon yhtiön osakkeenomistajien tai velkojien etua. Rajala on panttaussitoumuksen antaessaan näin ollen ylittänyt toimivaltansa.</p>
        <p>Osakeyhtiölain 8 luvun 15 §:stä seuraa, ettei panttaus sido Mobil-Rajala Oy:tä, jos Thomart Oy tiesi tai sen olisi pitänyt tietää toimivallan ylityksestä. Kysymys on siitä, millainen selonottovelvollisuus Thomart Oy:lle on asetettava.</p>
        <p>Kun pantti on annettu muusta kuin Mobil-Rajala Oy:n omasta velasta, Thomart Oy:n olisi pantin saadessaan tullut varmistautua siitä, että panttaus palvelee Mobil-Rajala Oy:n liiketoimintaa ja ettei sillä loukata yhtiön osakkeenomistajia tai velkojia. Ne Thomart Oy:n panttauksen sitovuuden perusteeksi pelkästään esittämät seikat, että Rajala on omistanut yli 90 prosenttia Mobil-Rajala Oy:n osakekannasta ja ollut kommandiittiyhtiön vastuunalainen yhtiömies sekä käyttänyt määräysvaltaa kummassakin yhtiössä, eivät osoita, ettei Thomart Oy:n olisi pitänytkään tietää toimivallan ylityksestä. Thomart Oy:n ei siten ole näytetty täyttäneen selonottovelvollisuuttaan.</p>
        <p>Edellä olevan perusteella panttaussitoumus ei sido Mobil-Rajala Oy:tä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <div>
          <p>Asian ovat ratkaisseet oikeusneuvokset Portin, Suhonen, Wirilader (eri mieltä), Tulokas ja Pellinen. Esittelijä Kristiina Laakso.</p>
        </div>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Wirilander: Pantatessaan hovioikeuden tuomiossa tarkoitetut Mobil-Rajala Oy:n kiinteistöön kiinnitetyt haltijavelkakirjat Thomart Oy:lle sillä Kalustetalo Rajala Ky:ltä olevan tilisaatavan vakuudeksi Terho Rajala on allekirjoittanut panttaussitoumuksen Mobil-Rajala Oy:n toimitusjohtajana. Osakeyhtiön kiinteistöön kiinnitettyjen haltijavelkakirjojen panttaaminen toisen yhtiön velan vakuudeksi on osakeyhtiölain 8 luvun 6 §:n 1 momentissa tarkoitettu epätavallinen toimi, johon toimitusjohtaja tarvitsee hallituksen suostumuksen, ellei kysymyksessä ole tilanne, jossa hallituksen päätöstä ei voida odottaa aiheuttamatta yhtiön toiminnalle olennaista haittaa. Panttausta ei ole käsitelty Mobil-Rajala Oy:n hallituksessa eikä asiassa ole edes väitetty, että panttaus olisi tapahtunut mainitunlaisessa poikkeustilanteessa. Rajala on panttaussitoumuksen allekirjoittaessaan ylittänyt osakeyhtiölain 8 luvun 6 §:n 1 momentista ja 13 §:stä ilmenevän kelpoisuutensa. Panttausoikeustoimi on sen vuoksi pätemätön.</p>
        <p>Näillä perusteilla päädyn samaan lopputulokseen kuin Korkeimman oikeuden enemmistö.</p>
      </div>
    </div>
  </finlex:content>
</finlex:document>
