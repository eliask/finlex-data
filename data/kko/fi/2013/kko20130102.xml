<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20130102</dcterms:identifier>
  <finlex:ecliIdentifier>ECLI:FI:KKO:2013:102</finlex:ecliIdentifier>
  <dcterms:title>KKO:2013:102</dcterms:title>
  <dcterms:description>
    <p>
      <strong>Perintökaari</strong>
      <span>Perintö</span>
      <span>Perinnönjaon moite</span>
    </p>
    <p>
      <strong>Oikeudenkäyntimenettely</strong>
      <span>Myöntäminen</span>
    </p>
  </dcterms:description>
  <finlex:registerNumber>S2012/263</finlex:registerNumber>
  <dcterms:date pvm="20130605">2013-06-05</dcterms:date>
  <finlex:fileCopyNumber>2724</finlex:fileCopyNumber>
  <dcterms:issued pvm="20131231">2013-12-31</dcterms:issued>
  <dcterms:abstract>
    <p>Kuolinpesän osakas A oli nostanut perinnönjaon moitekanteen kolmea muuta pesän osakasta vastaan. Näistä osakkaista B oli oikeudenkäynnissä myöntänyt A:n vaatimukset oikeiksi. Myöntämisen perusteella kanne voitiin hyväksyä B:n osalta hänen perintöosuutensa määrään saakka.</p>
  </dcterms:abstract>
  <dcterms:tableOfContents>
    <a href="OT20130102_1">Asian käsittely alemmissa oikeuksissa</a>
    <a href="OT20130102_2">Muutoksenhaku Korkeimmassa oikeudessa</a>
    <a href="OT20130102_3">Korkeimman oikeuden ratkaisu</a>
  </dcterms:tableOfContents>
  <finlex:content id="s20130102.kko">
    <div>
      <h2 id="OT20130102_1">Asian käsittely alemmissa oikeuksissa</h2>
      <div>
        <h3>Perinnönjako</h3>
        <p>Jenny K:n kuolinpesässä oli neljä osakasta, Eino K, Kaija K, Erkki K ja Kalle K. Perinnönjako oli toimitettu 1.10.2009.</p>
        <p>Perinnönjaossa Kaija K ja Erkki K olivat vaatineet, että Eino K:n Jenny K:n kanssa 2.1.2001 tekemästä kiinteistön kaupasta maksamatta jäänyt kauppahintavelka otetaan huomioon hänen saamanaan ennakkoperintönä. Eino K oli vastustanut vaatimusta väittäen, että kauppahinta oli maksettu. Pesänjakaja oli hyväksynyt Kaija K:n ja Erkki K:n vaatimuksen.</p>
        <p>Eino K oli puolestaan perinnönjaossa vaatinut työhyvitystä ja matkakulukorvauksia ja, että Kaija K:n Jenny K:lta 4.10.2000 saamat varat otetaan huomioon Kaija K:n saamana ennakkoperintönä. Pesänjakaja oli hylännyt Eino K:n vaatimukset.</p>
      </div>
      <div>
        <h3>Kanne ja vastaukset Etelä-Savon käräjäoikeudessa</h3>
        <p>Eino K vaati käräjäoikeudessa, että perinnönjako kumotaan osittain ja sitä oikaistaan siten, että kiinteistön kaupan 2.1.2001 kauppahintaa 25 228 euroa ei oteta huomioon hänen saamanaan ennakkoperintönä, että hänelle maksetaan kuolinpesän varoista työhyvitystä ja matkakorvauksia yhteensä 116 000 euroa sekä että Kaija K:n Jenny K:lta 4.10.2000 saamat varat 10 763,03 euroa otetaan huomioon Kaija K:n saamana ennakkoperintönä. Eino K vaati, että asia palautetaan pesänjakajalle perinnönjaon toimittamista varten.</p>
        <p>Kaija K ja Erkki K vaativat, että kanne hylätään. Kalle K ilmoitti, ettei hän vastustanut Eino K:n vaatimuksia.</p>
      </div>
      <div>
        <h3>Käräjäoikeuden tuomio 3.3.2011</h3>
        <p>Käräjäoikeus katsoi jääneen näyttämättä, että kiinteistön kaupan 2.1.2001 kauppahinta oli maksettu. Käräjäoikeus totesi, että Eino K oli hoitanut Jenny K:ta ja kuljettanut Jenny K:ta autollaan ja että hänellä sen vuoksi oli oikeus työhyvitykseen ja matkakulujen korvaukseen. Käräjäoikeus katsoi jääneen näyttämättä, että Eino K:lla olisi ollut oikeus saada työhyvitystä ja korvausta matkakuluista sen lisäksi mitä hän oli jo saanut Jenny K:n varoista. Käräjäoikeus katsoi myös jääneen näyttämättä, että Kaija K:n 4.10.2000 saamat varat olisivat olleet peräisin Jenny K:lta.</p>
        <p>Käräjäoikeus hylkäsi Eino K:n kanteen kokonaisuudessaan.</p>
        <p>Asian on ratkaissut käräjätuomari Mikko Tuulos.</p>
      </div>
      <div>
        <h3>Itä-Suomen hovioikeuden tuomio 14.2.2012</h3>
        <p>Eino K valitti hovioikeuteen. Hovioikeudessa Kaija K vaati, että kanne hylätään, Erkki K ei käyttänyt puhevaltaa ja Kalle K myönsi Eino K:n vaatimukset oikeiksi.</p>
        <p>Hovioikeus ei muuttanut käräjäoikeuden tuomiota.</p>
        <p>Asian ovat ratkaisseet hovioikeuden jäsenet Olavi Snellman, Pekka Pärnänen ja Jukka Soininen.</p>
      </div>
    </div>
    <div>
      <h2 id="OT20130102_2">Muutoksenhaku Korkeimmassa oikeudessa</h2>
      <p>Eino K:lle myönnettiin valituslupa rajoitettuna koskemaan kysymystä siitä, mikä merkitys asiassa on sillä, että Kalle K ei ollut käräjäoikeudessa vastustanut kannetta ja oli hovioikeudessa myöntänyt Eino K:n muutosvaatimukset oikeiksi. Valituksessaan Eino K uudisti vaatimuksensa.</p>
      <p>Kaija K vastasi valitukseen ja vaati sen hylkäämistä.</p>
      <p>Kalle K ja Erkki K eivät antaneet heiltä pyydettyä vastausta.</p>
    </div>
    <div>
      <h2 id="OT20130102_3">Korkeimman oikeuden ratkaisu</h2>
      <div>
        <h3>Perustelut</h3>
        <p>Perinnönjako ja asian käsittely alemmissa oikeuksissa</p>
        <p>1. Jenny K on kuollut 8.1.2008. Hänen kuolinpesänsä osakkaita ovat hänen täysi-ikäiset lapsensa Eino, Kalle, Kaija ja Erkki K. Jäämistö koostuu asiassa riidanalaisia saatavia lukuun ottamatta 29 359 euron rahavaroista ja eräistä muista vähäisistä rahasaatavista. Pesänjakaja on toimittanut 1.10.2009 perinnönjaon Jenny K:n jälkeen.</p>
        <p>2. Kaija ja Erkki K ovat perinnönjaossa vaatineet, että 2.1.2001 tehdystä kiinteistön kaupasta, jossa Jenny K oli myynyt kiinteistöjä Eino K:lle, maksamatta jäänyt kauppahintavelka 25 228 euroa otetaan huomioon Eino K:n saamana ennakkoperintönä. Eino K on vastustanut vaatimusta. Pesänjakaja on katsonut, ettei Eino K ollut maksanut kauppahintaa ja että maksamaton kauppahinta oli otettava huomioon perinnönjaossa hänen saamanaan ennakkoperintönä.</p>
        <p>3. Eino K on perinnönjaossa vaatinut, että hänelle suoritetaan kuolinpesän varoista Jenny K:n hoitamisesta työhyvityksenä 135 000 euroa ja Jenny K:n kuljettamisesta aiheutuneista kustannuksista 20 000 euroa. Pesänjakaja on hylännyt nämä Eino K:n vaatimukset.</p>
        <p>4. Eino K on perinnönjaossa vielä vaatinut, että hänen Jenny K:n puolesta Kaija K:lle 4.10.2000 siirtämänsä varat 10 764,03 euroa otetaan huomioon Kaija K:n Jenny K:lta saamana ennakkoperintönä. Pesänjakaja on hylännyt tämän Eino K:n vaatimuksen.</p>
        <p>5. Eino K on käräjäoikeudessa 17.3.2010 Kalle, Kaija ja Erkki K:ta vastaan vireille panemassaan kanteessa vaatinut, ettei edellä kohdassa 2 mainittua kiinteistön kaupan kauppahintaa oteta huomioon hänen saamanaan ennakkoperintönä, ja toistanut edellä kohdissa 3 ja 4 esittämänsä vaatimukset, kuitenkin niin, että hän on vaatinut perinnönjaossa esitetystä vaatimuksesta poiketen työhyvityksenä 96 000 euroa. Kaija ja Erkki K ovat vaatineet, että kanne hylätään. Kalle K on käräjäoikeudessa ilmoittanut, ettei hän vastustanut Eino K:n vaatimuksia. Käräjäoikeus on hylännyt Eino K:n kanteen kokonaisuudessaan.</p>
        <p>6. Eino K on valittanut hovioikeuteen toistaen kanteensa. Valituksessaan hovioikeudelle hän on lausunut, että käräjäoikeus oli jättänyt ottamatta huomioon Kalle K:n kanteen hyväksymisen. Hovioikeudessa Kaija K on vastustanut Eino K:n vaatimuksia, Erkki K ei ole käyttänyt puhevaltaa ja Kalle K on myöntänyt Eino K:n vaatimukset oikeiksi. Hovioikeus on hylännyt Eino K:n valituksen kokonaisuudessaan.</p>
        <p>Kysymyksenasettelu Korkeimmassa oikeudessa</p>
        <p>7. Korkeimmassa oikeudessa asiassa on kysymys siitä, mikä merkitys oikeudenkäynnissä on annettava sille seikalle, että Kalle K on hovioikeudessa myöntänyt Eino K:n vaatimukset oikeiksi.</p>
        <p>Yhden pesän osakkaan kanteen myöntämisen merkitys</p>
        <p>8. Perintökaaren 23 luvun 3 §:n mukaan kuolinpesän osakkaat saavat toimittaa perinnönjaon sopimallaan tavalla. Osakkailla on oikeus sopia jaon sisällöstä laista poikkeavalla tavalla esimerkiksi niin, että joku osakkaista hyväksyy itselleen lainmukaista perintöosaa pienemmän osan, tai niin, että hän saa vähemmän kuin toinen samassa asemassa oleva perillinen. Sopimuksen vaikutukset koskevat vain sopimukseen osallisia. Myös pesänjakajan on perintökaaren 23 luvun 7 §:n mukaan toimitettava jako osakkaiden sopimuksen mukaan.</p>
        <p>9. Perinnönjakoa koskeva moitekanne koskee siten sellaista riita-asiaa, jossa sovinto on sallittu. Jos vastaaja tällaisessa asiassa myöntää kannevaatimuksen oikeaksi, tuomioistuimen on - tarvittaessa selvitettyään asianosaisen lausuman merkityksen - otettava myöntäminen tuomion perustaksi ja hyväksyttävä kannevaatimus. Moiteoikeudenkäynnissä pesän osakkaiden prosessioikeudellisten määräämistoimien, kuten kannevaatimuksen myöntämisen, vaikutuksia rajoittavat kuitenkin samankaltaiset määräämisvaltaan perustuvat rajoitukset kuin perinnönjaosta sovittaessa.</p>
        <p>10. Perintökaaren 23 luvun 10 §:n 1 momentin mukaan osakkaan, joka tahtoo moittia pesänjakajan toimittamaa jakoa, on nostettava kanne muita osakkaita vastaan. Vaikka säännöksen mukaan moitekanne on nostettava kaikkia osakkaita vastaan, säännöstä on oikeuskäytännössä tulkittu niin, että pesän osakkaiden välillä ei yleensä vallitse niin sanottua välttämätöntä prosessinyhteyttä, jonka vuoksi he voisivat vain yhdessä olla moiteoikeudenkäynnin osapuolena (KKO 1992:29 ja KKO 2010:63, kohta 25). Kannevaatimuksesta riippuu, onko se toteutettavissa vain suhteessa kaikkiin pesän osakkaisiin vai voidaanko se kokonaan tai edes osaksi toteuttaa suhteessa johonkin pesän osakkaista. Perinnönjaon lopputulos ei saa moiteoikeudenkäynnin seurauksena muodostua sisäisesti ristiriitaiseksi niin, ettei sitä voida panna täytäntöön.</p>
        <p>11. Vastatessaan kanteeseen yhdellä osakkaalla ei ole oikeutta yksin määrätä koko riidan kohteesta eikä oikeutta prosessitoimillaan loukata muiden osakkaiden etuja. Yhden osakkaan oikeudenkäynnissä tekemät määräämistoimet vaikuttavat yleensä vain hänen oikeusasemaansa.</p>
        <p>12. Vaikka siis moitekanne nostetaan kaikkia osakkaita vastaan, kannevaatimuksen vaikutukset tavallisesti kohdistuvat kunkin osakkaan jaossa saamaan jako-osuuteen. Sen osalta määräämisvalta kuuluu vain kyseiselle osakkaalle. Kannevaatimuksen oikeaksi myöntäminen vaikuttaa tällöin vain myöntäjän jako-osuuteen eikä toisten osakkaiden osuuksiin.</p>
        <p>Korkeimman oikeuden kannanotot tässä asiassa</p>
        <p>13. Käräjäoikeus ja hovioikeus eivät ole millään tavoin arvioineet sitä, mikä merkitys on annettava Kalle K:n Eino K:n vaatimuksia koskeville lausumille. Hovioikeudessa Kalle K on nimenomaisesti myöntänyt Eino K:n vaatimukset oikeiksi. Alemmat oikeudet ovat siten tältä osin menetelleet virheellisesti.</p>
        <p>14. Jenny K:n jäämistö koostuu kohdassa 1 kerrotuin tavoin kokonaan rahavaroista ja vähäisistä rahasaatavista. Eino K:n kannevaatimuksista kuljetuskustannusten korvaamiseen perustuvassa vaatimuksessa on kyse siitä, onko kuolinpesä velkaa hänelle. Jos vaatimus hyväksyttäisiin, jaettava jäämistö vähenisi korvausvelan määrällä, joka suoritettaisiin pesän päältä Eino K:lle. Tämä vähentäisi muiden osakkaiden jako-osuuden määrää. Eino K:n vaatiman työhyvityksen hyväksyminen tarkoittaisi myös muiden osakkaiden jako-osuuden pienentymistä. Eino K:n ennakkoperintöä koskevan vaatimuksen hyväksyminen tarkoittaisi niin ikään Kalle, Kaija ja Erkki K:n jako-osuuden vähentymistä.</p>
        <p>15. Korkein oikeus toteaa, että Eino K:n kannevaatimusten hyväksyminen voi vaikuttaa vain rahana suoritettaviin jako-osuuksiin. Näin ollen perinnönjakoon vaikuttavat muutokset voidaan tarvittaessa ottaa huomioon ja panna täytäntöön kahden osakkaan, Eino ja Kalle K:n välisessä suhteessa ilman toisiin osakkaisiin kohdistuvia vaikutuksia. Myöntäessään Eino K:n kannevaatimukset oikeaksi Kalle K on hyväksynyt osaltaan sen, että hänen perintöosuutensa lasketaan hänen myöntämiensä perusteiden mukaisesti. Se tarkoittaa, että laskennallisesti Kalle K:lle ei jää lainkaan perintöosuutta ja että Eino K:n perintöosuus kasvaa Kalle K:n osuuden määrällä. Kannevaatimusten hyväksymisen vaikutukset voidaan siten perinnönjaossa toteuttaa vain Kalle K:hon kohdistettuina ja hänen perintöosuutensa määrään saakka.</p>
        <p>16. Eino K:n vaatimus, että hänen Jenny K:n varoista Kaija K:lle 4.10.2000 siirtämänsä varat 10 764,03 euroa otetaan huomioon Kaija K:n Jenny K:lta saamana ennakkoperintönä, vaikuttaisi menestyessään Kaija K:n vahingoksi hänen perintöosaansa. Vaikka Kalle K on ollut tämänkin vaatimuksen osalta samaa mieltä Eino K:n kanssa, hän ei ole kuitenkaan ollut siinä asemassa, että hän olisi voinut myöntää kannevaatimuksen Kaija K:n puolesta oikeaksi. Tuomiota ei tämän vaatimuksen osalta voida osaksikaan perustaa Kalle K:n myöntämisen varaan.</p>
        <p>Asian jatkokäsittely</p>
        <p>17. Pesänjakajan on oikaistava perinnönjakoa Eino ja Kalle K:n välillä edellä mainitulla tavalla. Koska perinnönjaon oikaisemisella ei ole vaikutusta Kaija ja Erkki K:n perinnönjaossa saamiin jako-osuuksiin, myöskään oikaisemisesta aiheutuvat kustannukset eivät saa vähentää heidän jako-osuuksiaan eivätkä he muutoinkaan ole vastuussa näiden kustannusten korvaamisesta pesänjakajalle.</p>
      </div>
      <div>
        <h3>Tuomiolauselma</h3>
        <p>Hovioikeuden ja käräjäoikeuden tuomiot sekä Jenny K:n jälkeen 1.10.2009 toimitettu perinnönjako kumotaan siltä osin kuin Eino K:n vaatimukset, joiden mukaan<br/>
- 2.1.2001 tehtyyn kiinteistönkauppaan perustuvaa 25 228 euron suuruista kauppahintavelkaa ei tule ottaa huomioon hänen saamanaan ennakkoperintönä,<br/>
- hänelle tulee suorittaa kuolinpesän varoista työhyvityksenä 96 000 euroa ja<br/>
- hänelle tulee suorittaa kuolinpesän varoista 20 000 euroa maksuksi Jenny K:n kuljetuskustannuksista<br/>
on hylätty Kalle K:hon kohdistuneina.</p>
        <p>Muilta osin hovioikeuden tuomiota ei muuteta.</p>
        <p>Siltä osin kuin perinnönjako on kumottu, perinnönjako palautetaan pesänjakajalle toimitettavaksi uudelleen. Pesänjakajan on oikaistessaan perinnönjakoa Eino ja Kalle K:n väliseltä osalta otettava huomioon edellä Korkeimman oikeuden tuomion perusteluissa mainitut seikat. Oikaisusta aiheutuvat kustannukset jäävät näiden jakoon osallisten maksettaviksi. Pesänjakajan on viipymättä ryhdyttävä toimenpiteisiin perinnönjaon loppuun toimittamista varten.</p>
        <p>Asian ovat ratkaisseet oikeusneuvokset Kari Kitunen, Marjut Jokela, Pekka Koponen, Tuula Pynnä ja Jarmo Littunen. Esittelijä Thomas Kolster.</p>
      </div>
    </div>
  </finlex:content>
</finlex:document>
