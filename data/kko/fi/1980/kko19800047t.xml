<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19800047t</dcterms:identifier>
  <finlex:ecliIdentifier>ECLI:FI:KKO:1980:II47</finlex:ecliIdentifier>
  <dcterms:title>KKO:1980-II-47</dcterms:title>
  <dcterms:description>
    <p>
      <strong>Konkurssi</strong>
    </p>
    <p>
      <strong>Takaisinsaanti konkurssipesään</strong>
    </p>
    <p>
      <strong>KS 46 §:n d- ja e-kohta</strong>
    </p>
  </dcterms:description>
  <finlex:registerNumber>R79/646</finlex:registerNumber>
  <dcterms:date pvm="19791203">1979-12-03</dcterms:date>
  <finlex:fileCopyNumber>3419/79</finlex:fileCopyNumber>
  <dcterms:issued pvm="19800523">1980-05-23</dcterms:issued>
  <dcterms:abstract>
    <p>A-yhtiö, joka oli tehnyt pääurakkasopimuksen eräiden rakennustöiden suorittamisesta B-yhtiölle, oli tehnyt urakkasopimuksen C-yhtiön kanssa eräiden pääurakkasopimukseen kuuluvien töiden tekemisestä A:lle. A ja B olivat sopineet, että B suoritti A:n maksukehoitusten mukaisesti pääurakkasopimuksen mukaan erääntyviä maksueriä suoraan C:lle sen ja A:n välisen urakkasopimuksen mukaisten maksuerien suoritukseksi. Kun C ei ollut, A:n jouduttua konkurssiin, näyttänyt, että sen konkurssin alkamispäivän jälkeen päiväämät ja A:lle maksettavaksi esittämät laskut olisivat erääntyneet maksettaviksi ennen A:n konkurssin alkua, B:n C:lle näiden laskujen perusteella suorittamat maksut julistettiin KS 46 §:n d kohdan nojalla perääntyneiksi.</p>
    <p>A:n konkurssipesä ei ollut sen johdosta, että se oli tehnyt C:n kanssa sopimuksen C:n ja A:n välillä tehdyn panttaussopimuksen kohteen myynnistä ehdoin, että konkurssipesä suoritti C:lle sen saatavista sen määrän, jolta osin C:llä oli laillinen panttioikeus esineeseen, menettänyt oikeuttaan vaatia panttausta perääntyväksi.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19800047taloa0">ASIAN KÄSITTELY ALEMMISSA OIKEUKSISSA</a>
    <a href="19800047tyloa0">KORKEIN OIKEUS</a>
  </dcterms:tableOfContents>
  <finlex:content id="s19800047t.kko">
    <div>
      <h2 id="19800047taloa0">ASIAN KÄSITTELY ALEMMISSA OIKEUKSISSA</h2>
      <p>Osakeyhtiö A:n konkurssipesä oli kommandiittiyhtiö C:lle 27/8 1976 tiedoksi toimituttamansa haasteen nojalla Helsingin RO:ssa kanteenaan lausunut, että A, jonka 3/12 1975 alkaneessa konkurssissa oli toimitettu valvonta 31/5 1976, oli, tehtyään 16/8 1974 urakoitsijana osakeyhtiö B:n kanssa sopimuksen Helsingin Porkkalankadun varrelle rakennettavan keskusvaraston maankaivu- ja louhintatöistä, 28/10 1974 rakennuttajana tehnyt C:n kanssa rakennusurakkasopimuksen, jonka mukaan tämä sitoutui 2 238 000 markan kokonaishinnasta suorittamaan mainitun työmaan tunnelinlouhintatyöt. Näistä töistä C:lle syntyneiden laskusaatavien suoritusten viivästyessä oli A:n puolesta allekirjoitettu asiakirjoja, joiden nojalla B oli osoitettu sen ja A:n välisen urakkasopimuksen mukaisista maksueristä suorittamaan eräät C:n laskut. Tämän menettelyn mukaisesti B oli maksanut 17/12 1975 allekirjoitetun valtuutuksen perusteella yhteensä 13 325 markan määräiset kolme laskua, 19/12 1975 allekirjoitetun asiakirjan perusteella kuusi laskua määrältään erinäiset vähennykset poislukien yhteensä 21 373,54 markkaa, 22/12 1975 allekirjoitetun valtuutuksen perusteella 8 739,40 markan määräisen laskun sekä 20/10 1975 allekirjoitetun maksuosoituksen perusteella suorituksena viidestä ja osasuorituksena neljästä muusta laskusta 150 000 markkaa ynnä suorittanut ilmeisesti joulukuussa 1975 C:lle 151 816,38 markkaa. Lisäksi C oli saanut A:lta 12/11 1975 käteispantiksi paalutuskoneen, joka oli konkurssipesän toimesta sittemmin myyty pantinhaltijan suostumuksin. Koneen 177 000 markan määräisestä kauppahinnasta C oli vaatinut itselleen 46 114,68 markkaa korkoineen, mutta konkurssipesän hallinto ei ollut suostunut sitä maksamaan. Koska C:lle suoritettuja maksuja koskevien oikeustointen tarkoituksena oli ollut velkojain oikeuksien loukkaaminen ja ne olivat tapahtuneet viimeisen 60 päivän aikana ennen konkurssin alkua tai sen jälkeen sekä käsittivät maksuja, jotka olivat rinnastettavissa sijaissuorituksiin tai epätavallisiin maksuvälineisiin ja kohdistuivat myös osittain sellaisten velkojen suorituksiin, jotka eivät olleet ennen konkurssin alkua joutuneet maksettaviksi, konkurssipesä oli konkurssisäännön 46 §:n b ja d kohdan nojalla vaatinut, että mainitut maksut 345 254,32 markkaa 6 prosentin korkoineen laskettuna kunkin maksuerän kohdalta siitä päivästä, jona kommandiittiyhtiö oli saanut ne hyväkseen, julistettiin peräytymään. Lisäksi konkurssipesä oli vaatinut, että paalutuskoneen panttaus, koska pantti oli viimeisen 60 päivän aikana ennen konkurssia annettu velasta, jota otettaessa sellaista vakuutta ei ollut määrätty, konkurssisäännön 46 §:n e kohdan nojalla julistettaisiin peräytymään. Vielä konkurssipesä oli vaatinut korvausta oikeudenkäyntikuluistaan.</p>
      <p>Yhtiö C:n vastustettua kannetta RO p. 12/9 1978 oli lausunut selvitetyksi, että yhtiö A oli tehnyt kanteessa kerrotun urakkasopimukset ja että C:n kanssa tehdyn urakkasopimuksen mukaan tunnelin louhintatyön olisi tullut olla valmis 15/7 1975 työn kuitenkin viivästymisen vuoksi jatkuessa konkurssin alkamiseen saakka. Viimeksi mainittuun urakkasopimukseen liittyvien rakennusurakan yleisen sopimusehtojen mukaan C:llä oli ollut oikeus sopimuksen purkamiseen ja töiden keskeyttämiseen rakennuttajan maksu- ja muiden velvollisuuksien laiminlyöntien sekä rakennuttajan maksukyvyttömyyden vuoksi. Sopimusta ei kuitenkaan ollut purettu ennen konkurssin alkamista. Sitä vastoin oli käynyt ilmi, että A ei ollut suorittanut C:lle urakkasopimukseen liittyvän maksuerätaulukon mukaisia, eri työvaiheiden valmistumisen mukaan maksettavia maksueriä määräajassa ja että C oli tästä syystä syyskuun 1975 alussa kirjallisesti ilmoittanut A:lle laiminlyöntien jatkuessa keskeyttävänsä työt. Ilmeisesti turvatakseen C:n työsuoritusten jatkumisen A oli 24/7 1975 päivätyssä maksujärjestelyjä koskevassa ilmoitusessa, jonka pääurakkasopimuksessa takaajana ollut pankki oli hyväksynyt, suostunut siihen, että yhtiö B maksaisi pääurakkasopimuksen mukaan erääntyviä maksueriä suoraan C:lle sen ja A:n välillä solmitun urakkasopimuksen mukaisten maksuerien suoritukseksi. Tämän jälkeen A oli kirjallisesti toimittanut B:lle muita samanlaisia maksukehoituksia. Näiden maksukehoitusten ja osaksi myös A:n B:lle toimittamien yksittäisten työlaskujen maksamiseen oikeuttaneiden 20/10 1975 tai sen jälkeen päivättyjen valtakirjojen ja muiden valtuutusten perusteella B oli maksanut C:lle marraskuun 1975 alun jälkeen kanteessa mainitut yhteensä 345 254,32 markkaa, Myös ennen mainittua ajankohtaa oli tapahtunut muita vastaavanlaisia maksuja C:lle. Kun maksujärjestelyjen perusteista oli kerrotuin tavoin sovittu jo heinäkuussa 1975 ja C:lle oli sen mukaisesti suoritettu useita maksueriä aikaisemminkin kuin 60 päivää ennen konkurssin alkamista kanteessa tarkoitetuilla toimilla ei voitu katsoa tarkoitetun loukata A:n muiden velkojien oikeutta. Näissä oloissa ei maksuja myöskään ollut pidettävä epätavallisia maksuvälineitä käyttäen tapahtuneina tai muutoin sijaissuorituksina.</p>
      <p>Edelleen RO oli lausunut havainneensa, että osa B:n C:lle suoraan maksamista suorituksista oli perustunut muutamia päiviä A:n konkurssin alkamispäivän 3/12 1975 jälkeen päivättyihin laskuihin. Sanotun joulukuun 18 päivälle päivätyn 11 880,50 markan määräisen laskun ja sen liitteen sisällön oli katsottava osoittavan, että laskutus koski työvaihetta, jota tarkoittava maksusuoritus oli urakkasopimuksen mukaan erääntynyt ennen konkurssin alkamista. Samaa päätelmää ei varmuudella voitu tehdä muiden 10/12 1975 jälkeisinä päivinä päivättyjen laskujen osalta. C ei ollut näyttänyt, että sen konkurssin alkamispäivän jälkeen päiväämät ja maksettavaksi esittämät laskut eli 15/12 1975 päivätty 3 250 markan ja samalle päivälle päivätty 225 markan määräinen lasku sekä saman joulukuun 17 päivälle päivätty 6 825, 18 päivälle päivätty 40 201,24 ja 19 päivälle päivätty 2 275 markan lasku kohdistuisivat sellaisiin työvaiheisiin, joilta suoritettavat maksut urakkasopimuksen mukaan olisivat erääntyneet ennen konkurssin alkua. Sen vuoksi RO oli katsonut, ottaen huomioon kanteenkin mukaan vähennettäviksi hyväksytyt 38 007,70 markkaa, että C oli velvollinen palauttamaan konkurssipesälle konkurssin alkamisen jälkeen erääntyneistä saatavista saamistaan suorituksista 14 768,54 markkaa.</p>
      <p>Paalutuskoneen panttauksen julistamista peräytyneeksi koskevasta vaatimuksesta RO oli todennut, että A oli 12/11 1975 tehdyn sopimuksen mukaan luovuttanut C:lle paalutuskoneen käteispantiksi tuolla hetkellä olleiden tai vastedes syntyvien urakkaerien maksamisen vakuudeksi. Edelleen oli ilmennyt, että A:n konkurssipesän hallinto ja C olivat 31/3 1976 allekirjoittamallaan sopimuksella sopineet paalutuskoneen myymisestä konkurssipesän toimesta ehdoin, että konkurssipesän hallinto suorittaisi myynnin tapahduttua C:lle sen rahamäärän, johon C olisi sopimusehtojen mukaan oikeutettu. Paalutuskone oli sen jälkeen konkurssihallinnon toimesta myyty. Kun konkurssihallinnon allekirjoittamansa sopimuksen ehtojen ja sen nojalla suorittamiensa toimien perusteella oli katsottava hyväksyneen panttauksen oikeellisuuden, sillä ei enää ollut oikeutta tältä osin vaatimaansa takaisinsaantiin.</p>
      <p>Sen vuoksi RO oli, kanteen muilta osin hyläten, konkurssisäännön 46 §:n d kohdan nojalla julistanut mainitut C:lle konkurssin alkamisen jälkeen suoritetut maksut 14 768,56 markan osalta peräytyneiksi ja velvoittanut C:n maksamaan konkurssipesälle 14 768 markkaa 56 penniä 5 prosentin korkoineen haastepäivästä. Lisäksi RO oli määrännyt, että konkurssipesä sai asian laadun vuoksi pitää oikeudenkäyntikulut vahinkonaan. Koska C:llä, jota vastaan kysymyksessä olevaa kannetta ei ollut nostettu niin ajoissa, että se olisi voinut ilmoittautua valvontapäivänä, oli konkurssisäännön 48 §:n mukaan oikeus valvoa sille takaisinsaantikanteen johdosta syntynyt saatava, RO oli määrännyt, että C:n oli jos se tahtoi tuota oikeutta käyttää, Hauhon KO:ssa valvottava sanottu saamisensa 3 kuukauden kuluessa siitä, kun päätös jutussa sai lainvoiman. C sai, jos saaminen vahvistettiin maksettavaksi, vähentää siitä, mitä sen oli RO:n päätöksen perusteella palautettava konkurssipesään, niin paljon kuin saatavan osalle olisi pitänyt tulla, jos se olisi valvontapäivänä valvottu.</p>
      <p>Helsingin HO, jonka tutkittavaksi A:n konkurssipesä oli saattanut jutun, t. 21/3 1979 oli jättänyt asian RO:n päätöksen varaan.</p>
      <p>A:n konkurssipesä pyysi oikeudenkäymiskaaren 30 luvun 3 §:n 1 kohdan nojalla lupaa hakea muutosta HO:n tuomioon ja lupahakemukseensa sisällytti muutoksenhakemuksen.</p>
    </div>
    <div>
      <h2 id="19800047tyloa0">KORKEIN OIKEUS</h2>
      <p>KKO t. myönsi muutoksenhakuluvan ja tutki jutun. Yhtiö C:n ja yhtiö A:n välisen urakkasopimuksen perusteella yhtiö B:n C:lle suorittamien maksujen kohdalta KKO katsoi selvitetyksi, että A oli RO:n päätöksessä mainittujen ennen A:n konkurssin alkua erääntymättömiin laskuihin perustuvien suoritusten lisäksi kanteessa kerrotuin tavoin osoittanut C:lle maksettavaksi 17/12 1975 päivätyllä maksuvaltuutuksella 9/12 1975 päivätyn 3 250 markan laskun sekä 19/12 1975 päivätyllä valtuutuksella 9/12 1975 päivätyn 1 375 markan laskun. Nämä laskut B oli saamiensa valtuutusten nojalla suorittanut. Selvitystä ei kuitenkaan ollut esitetty siitä, että sanotuista kahdesta laskusta tai RO:n päätöksessä mainitusta A:n 19/12 1975 antamalla valtuutuksella maksettavaksi osoittamasta 18/12 1975 päivätystä 11 880,50 markan suuruisesta laskusta ilmenevät C:n saamiset olisivat käyneet maksettaviksi ennenkuin C vaati niistä suoritusta toimittamalla niitä koskevat laskut A:lle. Tämän vuoksi KKO katsoi, että A oli 3/12 1975 alkaneen konkurssin jälkeen myös nyt mainittujen kolmen laskun yhteismäärällä 16 505,50 markalla maksanut velkaansa, joka ei ollut ennen konkurssin alkua erääntynyt maksettavaksi.</p>
      <p>Paalutuskoneen panttauksen peräytyneeksi julistamista koskevan vaatimuksen kohdalta KKO katsoi alempien oikeuksien tavoin selvitetyksi, että A oli 12/11 1975 tehdyllä panttaussitoumuksella pantannut paalutuskoneen C:lle vakuudeksi, paitsi C:n työsuoritusten johdosta sille vastaisuudessa erääntyvistä saatavista, myös kaikista panttaushetkellä A:n C:lle olleista veloista. A oli siten viimeisten 60 päivän aikana ennen mainittua 3/12 1975 alkanutta konkurssiaan antanut pantin velasta, jonka syntyessä ei ollut sellaisesta vakuudesta sovittu. Konkurssipesä ei myöskään ollut sitoutuessaan RO:n päätöksessä mainitussa 31/3 1976 kommandiittiyhtiön kanssa tekemässään panttiesineen myyntiä koskevassa sopimuksessa suorittamaan C:lle sen saatavista sen määrän, jolta osin sillä oli laillinen panttioikeus esineeseen, menettänyt oikeuttaan vaatia panttausta peräytymään.</p>
      <p>Edellä mainituilla perusteilla KKO harkitsi konkurssisäännön 46 §:n d ja e kohdan nojalla oikeaksi, muuttaen HO:n tuomiota ja RO:n päätöstä, julistaa edellä kerrotut yhteensä 16 505,50 markan määräiset maksut peräytyneiksi ja velvoittaa C:n alempien oikeuksien sille määräämän maksuvelvollisuuden lisäksi suorittamaan konkurssipesälle mainitut 16 505 markkaa 50 penniä 5 prosentin korkoineen haastepäivästä 27/8 1976 sekä julistaa puheena olevan panttauksen peräytyneeksi siltä osin kuin se koski A:lla panttaushetkellä C:lle olleita velkoja. Kun niiden määrä, joiden osalta panttaus jäi voimaan, ei ollut, jutussa esitetty näyttö huomioon ottaen, tässä selvitettävissä, KKO määräsi, että asianosaiset saivat, elleivät he sopineet, siitä erikseen riidellä. RO:n päätöksessä tarkoitettu jälkivalvonta oli suoritettava 3 kuukauden kuluessa KKO:n tuomion antopäivästä.</p>
      <div>
        <p>Ratkaisuun osallistuneet: oikeusneuvokset Saanri-Rytkölä, Mälkki, Riihelä ja Lindholm sekä ylimääräinen oikeusneuvos Kilpeläinen</p>
      </div>
    </div>
  </finlex:content>
</finlex:document>
