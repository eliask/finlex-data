<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19800049t</dcterms:identifier>
  <finlex:ecliIdentifier>ECLI:FI:KKO:1980:II49</finlex:ecliIdentifier>
  <dcterms:title>KKO:1980-II-49</dcterms:title>
  <dcterms:description>
    <p>
      <strong>Työurakka</strong>
    </p>
    <p>
      <strong>Rakennusurakka</strong>
    </p>
    <p>
      <strong>Vahingonkorvaus</strong>
    </p>
  </dcterms:description>
  <finlex:registerNumber>424 RD 1974</finlex:registerNumber>
  <dcterms:date pvm="19790830">1979-08-30</dcterms:date>
  <finlex:fileCopyNumber>2270</finlex:fileCopyNumber>
  <dcterms:issued pvm="19800523">1980-05-23</dcterms:issued>
  <dcterms:abstract>
    <p>Puhdistamon vesiaseman paalutus- ja maansiirtotyöt käsittäneessä urakassa oli sovittu työn tuloksesta työn suunnittelun ja suoritustavan jäädessä urakoitsijan asiaksi. Maamassojen siirtymisen vuoksi paaluja oli kallistunut paitsi ennen vastaanottotarkastusta myös sen jälkeen takuuaikana. Rakennuttajan toimeksiannosta tehtyä, urakkatarjousasiakirjoihin sisältyvänä urakoitsijan tietoon saatettua maapohjatutkimusta ei osoitettu puuttelliseksi tai virheelliseksi. Kysymys siitä, oliko urakoitsija vastuussa myös takuuaikana kallistuneiden paalujen korjaamisesta aiheutuneista kustannuksista, sekä siitä, mihin kustannuksiin tuo vastuu ulottui.</p>
    <p>Ään</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19800049taloa0">ASIAN KÄSITTELY ALEMMISSA OIKEUKSISSA</a>
    <a href="19800049tyloa0">KORKEIN OIKEUS</a>
  </dcterms:tableOfContents>
  <finlex:content id="s19800049t.kko">
    <div>
      <h2 id="19800049taloa0">ASIAN KÄSITTELY ALEMMISSA OIKEUKSISSA</h2>
      <p>Helsingin kaupungin puolesta sanotun kaupungin kaupunginhallitus oli osakeyhtiö A:lle 23/9 1969 tiedoksi toimitetun haasteen nojalla ja kannetta kehittäessään Helsingin RO:ssa kertonut, että osakeyhtiö B, joka oli 19/4 1968 eräiden yhtiöiden kanssa sulautunut A-yhtiöön, oli suorittanut Helsingin Kyläsaaren puhdistamon vesiaseman paalutus- ja maansiirtotyöt käsittävän urakan Helsingin kaupungin rakennusviraston ja yhtiön välillä 28/10 1966 allekirjoitetun urakkasopimuksen perusteella. 5/7 1967 toimitetussa urakan vastaanottotarkastuksessa oli todettu, että puhdistamon vesiaseman jälkiselkeytys- ja ilmastusaltaiden reunimmaisia paaluja oli kallistunut. Havaittava vika oli tässä vaiheessa ollut kuitenkin niin pieni, ettei sen katsottu estäneen urakan vastaanottamista, vaan asianomaiset olivat sopineet, että yhtiö suoritti paalujen oikaisemisen silloin, kun seuraava urakoitsija oli aloittanut puhdistamon vesiaseman varsinaiset rakennustyöt. Syksyllä 1967 oli todettu, että puhdistamon alueella oli tapahtunut sortumia, jolloin vastaanottotarkastuksessa kallistuneeksi todettujen paalujen lisäksi oli havaittu kallistuneen muitakin paaluja niin paljon, että paalujen käyttökelpoisuus oli ollut kyseenalaista. Urakkasopimuksen mukainen vuoden takuuaika oli alkanut vastaanottotarkastuksesta. 16/7 1968 toimitetussa takuuajan tarkastuksessa oli todettu paalujen kallistuneen myös takuuaikana. Vastaanottotarkastuksessa havaittuja sopimuksen vastaisia vinoja paaluja oli ollut noin 20 kappaletta ja takuuaikana todettiin kallistuneen noin 110 paalua. Yhtiö, joka oli ilmoittanut korjaavansa vastaanottotarkastuksessa kallistuneiksi todetut paalut, oli kieltäytynyt korjaamasta takuuaikana kallistuneita paaluja. Koska vinossa olevien paalujen korjaaminen oli toimitettava erittäin kiireellisesti kallistuneiden paalujen estäessä puhdistamon vesiaseman rakennustöiden jatkamista ja yhtiö oli tarjoutunut korvausta vastaan suorittamaan myös takuuaikana kallistuneitten paalujen korjauksen, kaupunki oli 29/7 1968 päivätyllä kirjeellään tilannut korjaustyön yhtiöltä huomautuksin, ettei rakennuttaja työn tilaamalla katsonut yhtiön vapautuneen suorittamasta työtä takuuajan korjaustyöhön kuuluvana korvauksettomana työnä. Yhtiö oli aloittanut korjaustyöt 1/8 1968. Sanotusta korjaustyöstä kaupungille olivat aiheutuneet seuraavat kustannukset: 1) kaupungin katurakennusosaston omalla työvoimalla mittausten ja koekuormitusten yhteydessä suoritetusta työstä 39 598 markkaa 85 penniä, 2) kiinteistöviraston geoteknillisen toimiston suorittamista mittauksista ja koekuormituksista 29 844 markkaa 24 penniä, 3) rakennusinsinööritoimistolle X:lle koekuormituslaitteen suunnittelusta ja paaluvauriolausunnosta maksetut 5 560 markkaa, 4) yhtiön suorittamasta paalujen oikaisemisesta ja uusimisesta maksetut 182 192 markkaa 7 penniä sekä 5) varsinaisen rakennustyön urakoitsijan insinööritoimiston Y:n veloitus korjaustyön aiheuttaman työsauman tekemisestä 17 041 markkaa 55 penniä eli, kun 15 000 markan määräiset sellaiset jälkimittaus- ja koekuormitustöistä aiheutuneet kustannukset, jotka kaupunki olisi ollut velvollinen suorittamaan paaluvioista huolimatta, oli 1 - 3 kohdan osalta vähennyksenä otettu huomioon, yhteensä 259 236 markkaa 71 penniä. Koska paalujen kallistuminen takuuaikana oli johtunut puhdistamon vesiaseman kaivannon penkereiden sortumisesta ja maamassojen siirtymisestä, jota yhtiö ei ollut urakkaa suunnitellessaan ja suorittaessaan ottanut huomioon, ja yhtiö, joka rakentajana oli vastuussa virheellisen ja huolimattoman rakennustavan aiheuttamista kustannuksista, ei ollut suostunut korjauskustannuksia korvaamaan, kaupunginhallitus oli vaatinut, että yhtiö velvoitettaisiin suorittamaan sille korvaukseksi mainitut 259 236 markkaa 71 penniä korkoineen.</p>
      <p>Yhtiö A oli vastustanut kannetta sillä perusteella, että se oli jo takuuajan tarkastuksessa ilmoittanut, ettei se ollut velvollinen korvaamaan yhtiöstä riippumattomasta syystä takuuaikana syntyneitä vaurioita. Kaupunki ei ollut hyväksynyt ilmoitusta, mutta siitä huolimatta se oli edellä mainitulla 29/7 1968 päivätyllä kirjeellään siinä mainituin ehdoin tilannut yhtiöltä takuuaikana kallistuneitten paalujen korjaustyön. Yhtiö oli 31/7 1968 päivätyllä kirjeellään hyväksynyt tilauksen a samalla ilmoittanut, että yhtiö työhön ryhtyessään ehdottomasti edellytti suorittamastaan työstä tilauksessa ja sanotussa hyväksymiskirjeessä mainitun perustein laskutettavan korvauksen. Kaupunki oli sallinut töiden aloittamisen 1/8 1968 alkaen tekemättä edes huomautusta yhtiön kirjeessä ilmoitetusta ehdosta. Näillä edellytyksillä yhtiö oli suorittanut korjaustyön ja saanut siitä kaupungilta sopimuksen mukaisen suorituksen. Koska kaupunki oli jo täyttänyt korjaustyöstä johtuneen suoritusvelvollisuutensa sillä ei ollut enää lakiin perustuvaa oikeutta vaatia suoritusta takaisin. Varsinainen urakkatyö oli edellä mainitussa 5/7 1967 toimitetussa vastaanottotarkastuksessa hyväksytty pienin huomautuksin, jotka oli asianmukaisesti selvitetty. Yhtiön urakan kunnollisesta ja sopimuksen mukaisesta suorituksesta kaupunki ei ollut tehnyt muita huomautuksia. Maamassojen siirtyminen oli kysymyksessä olevassa tapauksessa takuuaikana aiheuttanut paalujen kallistumista. Massojen siirtyminen takuuaikana ei ollut ollut missään yhteydessä itse työnsuoritukseen, vaan kysymyksessä oli ollut rakennusurakan yleisten sopimusehtojen 13 §:ssä tarkoitettu vahinko, josta vahingonvaara kaupungin vastaanottaessa työtuloksen oli siirtynyt kaupungille. Vastaanottamisen jälkeen kaupunki oli siten vastannut siitä, mitä työkohteelle oli tapahtunut. Yhtiö oli ollut vastuussa vain vioista, jotka olivat aiheutuneet huonosta tai huolimattomasta työnsuorituksesta. Rakennusurakan yleisten sopimusehtojen mukaan kaupunki oli vastannut työsuunnitelmista. Kaupungin geoteknillinen asiantuntija oli 2/3 1967 pidetyssä työmaakokouksessa ilmoittanut, että tutkimusten mukaan rakennuspaikalla olevan saven oli todettu lähtevän liikkeelle, jos maanpinnan ja kaivutason korkeusero oli yli 1,5 metriä 20 metrin matkalla. Tällöin kaupunki oli tullut tietoiseksi maan siirtymisestä. Työselityksessä oli mainittu, että "paalutustyön jälkeen kaivetaan maat pois altaan alapintaan asti". Kaupunki ei ollut laatinut peruskaivannon osalta yksityiskohtaista suunnitelmaa. Maan siirtyminen olisi voitu estää kevennysleikkauksella. Kysymyksessä olisi ollut kuitenkin rakennussuunnitelmien muutos ja kaupungin olisi tullut määrätä millä alueella ja missä laajuudessa kevennysleikkaus kaivannon sivuilla olisi pitänyt tehdä. Kaupunki ei ollut kuitenkaan tehnyt minkäänlaisia uusia suunnitelmia, vaan kehottanut jatkamaan töitä noin kahden viikon keskeytyksen jälkeen. Yhtiöllä ei ollut velvollisuutta eikä mahdollisuuksiakaan ryhtyä tutkiman maamassojen siirtymistä ja tehdä siitä aiheutuvia suunnitelmia rakennus- ja takuuaikaa silmällä pitäen.Koska yhtiö oli suorittanut työn täysin annettujen suunnitelmien ja ohjeiden mukaisesti ja kun kevennysleikkaus olisi ollut suunnitelmien muutos, josta kaupungin olisi tullut antaa uusi ohje tai määräys, jollaista ei ollut annettu, maamassojen siirtymisestä aiheutunut vahinko oli jäänyt yksin kaupungin vastattavaksi. Lisäksi yhtiö oli vastustanut kannetta sen 1, 2 ja 3 kohdassa mainittujen korvausvaatimusten osalta myös sillä perusteella, etteivät nuo erät työn tarkastamisesta aiheutuneina kuuluneet yhtiön korvattaviksi sekä 5 kohdassa mainitun vaatimuksen osalta sillä perusteella, että se oli johtunut yhtiön takuuaikana syntyneiden vahinkojen korjaamisesta aiheutuneesta haitasta.</p>
      <p>RO, jossa asianosaiset olivat vaatineet korvausta oikeudenkäyntikuluistaan, p. 10/6 1971 oli lausunut selvitetyksi, että yhtiö A oli sen ja kaupungin välisen 28/10 1966 allekirjoitetun urakkasopimuksen nojalla sitoutunut sopimuksessa lähemmin noudatettavin ehdoin suorittamaan Kyläsaaren puhdistamon vesiaseman paalutus- ja maansiirtotyöt noudattaen urakkasopimuksen lisäksi urakkaohjelmaa, rakennusurakan yleisiä sopimusehtoja, rakennusselitystä sekä sopimuksessa mainittuja kaupungin kiinteistöviraston kahta maaperätutkimusta lausuntoineen ja yhdeksää eri piirustusta, tarjouspyyntöä, lisätarjouspyyntöä ja tarjousta,</p>
      <p>että työ tuli alkaa 1/11 1966, kolmanneksen vesiasemasta tuli olla paalutettu 1/3 1967 ja koko työn olla suoritettu 1/8 1967 mennessä,</p>
      <p>että rakennusurakan yleisten sopimusehtojen mukaan takuuaika oli yksi vuosi alkaen sinä päivänä, jolloin rakennus vastaanottotarkastuksessa hyväksyttiin vastaanotetuksi,</p>
      <p>että 2/3 1967 pidetyssä työmaakokouksessa kaupungin kiinteistöviraston geoteknillistä toimistoa edustanut asiantuntija oli ilmoittanut, että tehdyissä tutkimuksissa oli todettu rakennuspaikalla olevan saven lähtevän liikkeelle, jos maanpinnan ja kaivutason korkeusero 20 metrin matkalla oli yli 1,5 metriä,</p>
      <p>että sama asiantuntija oli 21/6 1967 pidetyssä työmaakokouksessa kehottanut madalluttamaan vesiaseman peruskaivannon reunoja, jotta maanpaine ei olisi kallistanut paaluja, ja että yhtiö oli samassa kokouksessa luvannut ryhtyä asian vaatimiin toimenpiteisiin,</p>
      <p>että 5/7 1967 pidetyssä vastaanottotarkastuksessa oli todettu, että jälkiselkeytys- ja ilmastusaltaiden reunimmaisia paaluja oli kallistunut, minkä johdosta asianosaiset olivat sopineet, että yhtiö suoritti oikomistyön silloin, kun seuraava urakoitsija urakoi Kyläsaaren puhdistamon vesiaseman rakennustyöt,</p>
      <p>että 16/7 1968 pidetyssä takuuajan tarkastuksessa oli todettu, että paaluja oli takuuaikana kallistunut aikaisemmin vastaanottotarkastuksessa kallistuneiksi todettujen noin 20 paalun lisäksi noin 110 kappaletta. Sanotussa tarkastustilaisuudessa yhtiön edustaja oli ilmoittanut yhtiön suostuvan korjaamaan ensiksi mainitut paalut, mutta kiistänyt yhtiön korjausvelvollisuuden viimeksi mainittuihin paaluihin nähden, ja</p>
      <p>että paalujen kallistumisen syynä oli ollut maan liukuminen, jonka oli aiheuttanut maamassojen liian suuri korkeusero altaassa.</p>
      <p>Edelleen RO oli lausunut selvitetyksi, että kaupunki oli 25/6 1968 päivätyssä kirjeessä ilmoittanut yhtiölle, että kallistuneet paalut tultiin uusimaan ja että kaupunki tuli perimään siitä aiheutuvat kustannukset yhtiöltä,</p>
      <p>että yhtiö oli 1/7 1968 päivätyssä kirjeessään ilmoittanut kaupungille olevansa velvollinen korjaamaan vastaanottotarkastuksessa kallistuneiksi todetut paalut ja olevansa valmis korjaamaan mainitun tarkastuksen jälkeen kallistuneet paalut 255 markan hinnasta kappaleelta ja suorittamaan uusien paalujen lyönnin valetun peruslaatan päältä urakkasopimuksen mukaisella hinnalla,</p>
      <p>että kaupunki oli 29/7 1968 päivätyssä kirjeessään hyväksynyt tuon tarjouksen "huomautuksin, ettei rakennuttaja työn tilaamalla katso urakoitsijan vapautuneen suorittamasta kysymyksessä olevaa työtä takuuajan korjaustyöhön kuuluvana korvauksettomana työnä", ja pyytänyt samalla yhtiöltä tilausvahvistusta,</p>
      <p>että yhtiö oli 31/7 1968 päivätyssä kirjeessään ilmoittanut hyväksyvänsä tilauksen siten, että yhtiö "ei tee työtä takuuajan korjaustyöhön kuuluvana korvauksettomana työnä, vaan työhön ryhtyessään ehdottomasti edellyttää suorittamastaan työstä alussa mainitussa tilauksenne ja tässä kirjeessä mainitun perustein laskutettavan korvauksen", ja</p>
      <p>että yhtiö oli 1/8 1968 aloittanut työn sekä että kaupunki oli ennen tämän jutun vireillepanoa maksanut yhtiölle tästä työstä eri erissä yhteensä 182 192 markkaa 7 penniä.</p>
      <p>Koska yhtiö ei ollut näyttänyt kaupungin ennen 1/8 1968 tapahtunutta korjaustyön aloittamista luopuneen 29/7 1968 päivätyssä kirjeessä asettamastaan rajoituksesta ja yhtiön oli täytynyt ymmärtää kaupungin siinä pysyvän eikä se seikka, että kaupunki oli yhtiön laskut maksanut, sellaisenaan osoittanut, että kaupunki oli vapauttanut yhtiön takuuajan vastuusta, varsinkin kun maksutositteet oli varustettu huomautuksin, että kaupunki katsoi yhtiön olevan velvollisen suorittamaan työn korvauksetta takuuajan työnä ja lisäksi ilmoituksin, että kaupunki tuli vaatimaan suorituksensa takaisin oikeusteitse, RO oli katsonut, että kaupungilla oli ollut lakiin perustuva oikeus kanteensa nostamiseen.</p>
      <p>Edelleen RO oli katsonut, että yhtiö oli 2/3 1967 pidetyssä työmaakokouksessa saanut luotettavan tiedon siitä, että rakennuspaikalla oleva savi alkoi liikkua, jos maanpinnan ja kaivutason korkeusero oli yli 1,5 metriä 20 metrin matkalla, ja ettei yhtiö tuon tiedon saatuaan ollut ryhtynyt tarpeellisiin toimenpiteisiin vahingon estämiseksi.</p>
      <p>RO oli sen vuoksi, hyläten kanteen 1, 2 ja 3 kohdan osalta tehdyt korvausvaatimukset, koska paalujen koekuormitus- ja muut tarkastuskustannukset samoinkuin tarpeellisten asiantuntijalausuntojen kustantaminen vakiintuneen tavan mukaan kuuluivat kaupungin vastattaviksi sekä 5 kohdassa mainitun vaatimuksen, koska mainitut kustannukset olivat aiheutuneet toiselle urakoitsijalle yhtiön takuuajan päätyttyä suorittamien, takuuaikana tapahtuneiden vahinkojen korjauksista, eivätkä nuo kustannukset niin ollen kuuluneet yhtiön vastattaviin, velvoittanut yhtiön heti kuitin saadessaan suorittamaan kaupungille 182 192 markkaa 7 penniä 5 prosentin korkoineen haastepäivästä 23/9 1969, jota paitsi yhtiön tuli 5 000 markalla korvata kaupungin oikeudenkäyntikulut.</p>
      <p>Helsingin HO, jonka tutkittavaksi asianosaiset olivat saattaneet jutun, t. 15/5 1974 oli katsonut selvitetyksi, että Kyläsaaren puhdistamon vesiasemaa varten tarpeelliset maansiirtotyöt oli ollut suoritettava sellaisissa geoteknillisissä olosuhteissa, että kaivantojen luiskien sortumavaaran välttämiseksi olisi sitä ennen ollut suoritettava tarpeelliset tutkimukset ja niiden perusteella tehtävä suunnitelmat. Helsingin kaupungin toimesta olikin suoritettu maapohjatutkimuksia ja nämä oli luovutettu urakkatarjouksen tekijöille ja yhtiöllä oli siten ollut urakkatarjouksen tehdessään nämä tiedot, joita ei ollut osoitettu puutteellisiksi tai virheellisiksi. Urakka-asiakirjojen sisältäessä kuitenkin vaatimuksen vain työn tuloksesta olivat työn suorituksen menettelytavat jääneet yhtiön harkittaviksi ja yhtiön suoritus olisi siten edellyttänyt suunnitelmien tekemistä sortumavaaran välttämiseksi, varsinkin kun sellaisen mahdollisuuden oli täytynyt olla alan asiantuntemuksen omanneelle urakointiliikkeelle noissa olosuhteissa ennakolta arvattavissa. Työn tarkemman suunnitteluvelvollisuuden ollessa yhtiöllä ei se seikka, että kaupungin palveluksessa ollut asiantuntija oli 2/3 ja 21/6 1967 pidetyissä kokouksissa kiinnittänyt erityistä huomiota sortumavaaraan, ollut työn ollessa keskeneräisen siirtänyt vastuuta tarpeellisista suunnittelutoimenpiteistä kaupungille, vaan yhtiön olisi sanotun asiantuntijan suosittamalla kevennysleikkauksella tai muulla asianmukaisella tavalla ollut pyrittävä estämään sortumavaara. Työn menettelytapojen suunnittelun ja valinnan jäätyä yhtiölle eivät nuo toimenpiteet olisi edellyttäneet uutta kirjallista sopimusta kaupungin kanssa eikä yhtiö ollut väittänyt, ettei kaupunki olisi ollut valmis antamaan yhtiölle sen mahdollisesti tarvitsemaa asiantuntija-apua ja siten laiminlyönyt myötävaikutusvelvollisuuttaan. Sen vuoksi ja kun yhtiön ei siten ollut katsottava noudattaneen työn suunnittelussa ja suorituksessa riittävää huolellisuutta eikä yhtiön puolesta voitu siten noissa olosuhteissa vastuusta vapauttavasti vedota siihen seikkaan, ettei sillä olisi ollut riittävästi geoteknillistä asiantuntemusta, jota yhtiöllä alalla toimivana liikkeenä oli edellytettävä olleen, eikä yhtiö myöskään ollut näyttänyt, että maamassojen siirtyminen olisi aiheuttunut jostain muusta yhtiöstä riippumattomasta syystä, HO oli katsonut, että yhtiö oli ollut velvollinen korjaamaan myös takuuaikana kallistuneet noin 110 paalua takuuajan vastuunsa perusteella. Kaupungin vaadittua työn suoritettavaksi sanotunlaisena työnä ja huomautettua tästä seikasta myös maksusuoritusten yhteydessä oli kaupunki oikeutettu vaatimaan ja saamaan yhtiöltä takaisin 4 kohdassa mainitun korvauksen. Sen vuoksi ja kun 5 kohdassa mainittu vahinko oli aiheutunut paalujen kallistumisen tai vääntymisen vuoksi suoritetun korjaustyön johdosta yhtiön voimatta näyttää, että tältäkään osin yhtiöstä riippumaton seikka olisi myötävaikuttanut vahinkoon, HO oli näillä ja muilta osin raastuvanoikeuden mainitsemilla perusteilla katsonut, ettei ollut syytä muuttaa RO:n päätöstä muulla tavoin kuin että yhtiö velvoitettiin suorittamaan kaupungille myös 5 kohdassa vaadittu korvaus 17 041 markkaa 55 penniä eli siis suorittamaan kaupungille kaikkiaan 199 233 markkaa 62 penniä RO:n määräämän laskuperusteen mukaisine korkoineen.</p>
      <p>Helsingin kaupunki ja osakeyhtiö A pyysivät oikeudenkäymiskaaren 30 luvun 3 §:n 1 kohdan nojalla lupaa hakea muutosta HO:n tuomioon ja lupahakemuksiinsa sisällyttivät muutoksenhakemukset. Hakijat vastasivat toistensa hakemuksiin.</p>
    </div>
    <div>
      <h2 id="19800049tyloa0">KORKEIN OIKEUS</h2>
      <p>KKO t. suostui muutoksenhakulupa-anomuksiin, tutki jutun ja katsoi, ettei syytä ollut muuttaa Ho:n tuomiota muulla tavalla kuin että, koska kanteen 1, 2 ja 3 kohdassa esitetyt korvausvaatimukset aiheutuivat kustannuksista, jotka olivat olleet välttämättömiä vahingon laajuuden selvittämiseksi sen vaatiman korjaustyön asianmukaista suorittamista varten, yhtiö A velvoitettiin maksamaan Helsingin kaupungille HO:n tuomitsemien määrien lisäksi myös näissä kohdissa vaaditut yhteensä 75 003 markkaa 9 penniä vähennettyinä niillä jälkimittaus- ja koekuormitustöistä aiheutuneilla kustannuksilla, jotka kaupunki olisi ollut velvollinen maksamaan paaluvioista huolimatta, eli 15 000 markalla ja suorittamaan siis Helsingin kaupungille kanteessa vaadittu koko määrä 259 236 markkaa 71 penniä HO:n määräämine 5 prosentin korkoineen 23/9 1969 lukien.</p>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Nikkarinen: olen KKO:n tuomiolauselmasta ilmenevällä kannalla muutoin paitsi että kanteen 5 kohdan osalta muutan HO:n tuomiota ja jätän asian RO:n päätöksen varaan.</p>
        <p>Oikeusneuvos Miettinen: katson, ettei ole syytä muuttaa HO:n tuomiota muulla tavoin kuin että 5 kohdan osalta yhdyn oikeusneuvos Nikkarisen mielipiteeseen.</p>
      </div>
      <div>
        <p>Ratkaisuun osallistuneet: oikeusneuvokset Jalanko ja Lehtonen sekä ylimääräinen oikeusneuvos Ketola</p>
      </div>
    </div>
  </finlex:content>
</finlex:document>
