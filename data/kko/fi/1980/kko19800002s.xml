<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19800002s</dcterms:identifier>
  <finlex:ecliIdentifier>ECLI:FI:KKO:1980:I2</finlex:ecliIdentifier>
  <dcterms:title>KKO:1980-I-2</dcterms:title>
  <dcterms:description>
    <p>
      <strong>Tuomioistuimen toimivalta</strong>
    </p>
    <p>
      <strong>Kanne</strong>
    </p>
    <p>
      <strong>Vastakanne</strong>
    </p>
  </dcterms:description>
  <finlex:registerNumber>R77/179, V 78/373</finlex:registerNumber>
  <dcterms:date pvm="19800611">1980-06-11</dcterms:date>
  <finlex:fileCopyNumber>2230 T:2231</finlex:fileCopyNumber>
  <dcterms:issued pvm="19801014">1980-10-14</dcterms:issued>
  <dcterms:abstract>
    <p>Tuomioistuin oli OK 10 luvun 1 §:n 4 mom:n nojalla toimivaltainen tutkimaan vastakanteen, vaikka haastetta ei ollut otettu pääkanteen ensimmäiseen käsittelytilaisuuteen.</p>
  </dcterms:abstract>
  <p>I-jaosto (vahvennettu)</p>
  <dcterms:tableOfContents>
    <a href="19800002saloa0">ASIAN KÄSITTELY ALEMMISSA OIKEUKSISSA</a>
    <a href="19800002syloa0">KORKEIN OIKEUS</a>
  </dcterms:tableOfContents>
  <finlex:content id="s19800002s.kko">
    <div>
      <h2 id="19800002saloa0">ASIAN KÄSITTELY ALEMMISSA OIKEUKSISSA</h2>
      <div>
        <h3/>
        <p>A.</p>
        <p>Osuuskunnan A:n vaadittua B:lle tiedoksi toimitetun haasteen nojalla 18/1 1977 Lohtajan KO:ssa B:n velvoittamista suorittamaan osuuskunnalle korvaukseksi B:n auton korjaamisesta 1 330 markkaa korkoineen sekä maksamismääräys- ja oikeudenkäyntikuluineen B oli vastustanut kannetta ja puolestaan osuuskunnalle 25/2 1977 tiedoksi toimitetun haasteen nojalla osuuskunnan kanteen jatkokäsittelyssä KO:ssa lausunut, että auto oli huonosti ja huolimattomasti korjattu sekä että hänen luovutettuaan 15/11 1976 autonsa osuuskunnalle sen toimesta myytäväksi ja hänen sittemmin vaadittua sen takaisin osuuskunta oli kieltäytynyt palauttamasta autoa ja pitänyt sitä luvattomasti hallussaan. Osuuskunnan menettely oli aiheuttanut B:lle auton arvon alenemisen johdosta 3 000 markan, auton käyttöhyödyn menettämisen takia 15/11 1976 ja 28/2 1977 välisenä aikana 5 250 markan, opettajanviran hoitamiseksi tarpeellisen auton vuokraamisen johdosta 15/1 1977 ja 28/2 1977 väliseltä ajalta 3 038 markan sekä auton poishakuyrityksistä aiheutuneina kuluina 1 450 markan eli yhteensä 12 738 markan vahingon. Sen vuoksi B oli vaatinut osuuskunnan velvoittamista suorittamaan hänelle vahingonkorvaukseksi sanotut 12 738 markkaa korkoineen sekä korvausta auton käyttöhyödyn menettämisestä ja toisen auton vuokraamisesta 1/3 1977 ja 22/3 1977 väliseltä ajalta sekä korvaamaan hänen oikeudenkäyntikulunsa.</p>
        <p>Osuuskunnan kieltäydyttyä vastaamasta B:n kanteeseen ja väitettyä, ettei KO ollut toimivaltainen tutkimaan sitä, koska B ei ollut ottanut haastettaan osuuskunnan kanteen ensikäsittelyyn ja koska osuuskunnan kotipaikka oli Helsingin kaupunki, KO oli väitepäätöksellä 22/3 1977 mainituilla perusteilla jättänyt B:n kanteen tutkittavakseen ottamatta sekä samana päivänä julistamallaan päätöksellä osuuskunnan kanteesta velvoittanut B:n suorittamaan osuuskunnalle vaaditut 1 330 markkaa korkoineen sekä maksamismääräys- ja oikeudenkäyntikuluineen.</p>
        <p>Vaasan HO, jonka tutkittavaksi B oli saattanut KO:n toimivaltaa koskevan päätöksen ja osuuskunnan kanteesta julistetun ratkaisun, oli 2/2 1978 antamallaan lainvoimaisella tuomiolla jättänyt osuuskunnan kannetta koskevan jutun KO:n päätöksen varaan ja velvoittanut B:n korvaamaan osuuskunnan kulut HO:ssa sekä seuraavana päivänä antamallaan päätöksellä jättänyt myös toimivaltaa koskevan KO:n päätöksen voimaan ja velvoittanut B:n suorittamaan osuuskunnalle korvaukseksi sillä HO:ssa olleista kuluista 150 markkaa.</p>
        <p>B pyysi oikeudenkäymiskaaren 30 luvun 3 §:n 1 kohdan nojalla lupaa hakea muutosta HO:n päätökseen ja lupahakemukseensa sisällytti muutoksenhakemuksen. Osuuskunta vastasi hakemukseen.</p>
        <p>KKO p. 14/10 1980 myönsi muutoksenhakuluvan, tutki valituksen ja katsoi, että osuuskunnan ja B:n kanteilla oli yhteyttä keskenään ja että Lohtajan KO oli sen vuoksi, vaikka B ei ollut ottanut haastetta osuuskuntaa vastaan tämän B:tä vastaan vireille paneman velkomisjutun ensimmäiseen käsittelyyn, oikeudenkäymiskaaren 10 luvun 1 §:n 4 momentin nojalla ollut toimivaltainen tutkimaan B:n vastakanteen. Sitä ei siis olisi pitänyt alempien oikeuksien mainitsemilla perusteilla jättää tutkimatta. Tämän vuoksi KKO harkitsi lailliseksi, kumoten alempien oikeuksien päätökset, palauttaa B:n kannetta koskevan jutun KO:een, jonka tuli ilmoituksetta ottaa se uudelleen käsiteltäväksi ja menetellä siinä lain mukaan.</p>
        <div>
          <p>Ratkaisuun osallistuneet: presidentti Olsson, oikeusneuvokset Miettinen, Ailio, Jalanko, Mälkki, Mörä, Nybergh, Riihelä ja af Hällström sekä ylimääräiset oikeusneuvokset Mäkinen ja Aro</p>
        </div>
      </div>
      <div>
        <h3/>
        <p>B.</p>
        <p>Osuuskunnan A:n vaadittua D:lle tiedoksi toimitetun haasteen nojalla 28/8 1974 Taivalkosken KO:ssa D:n, jolle osuuskunta oli 18/1 1973 osamaksukauppasopimuksella myynyt osamaksulisineen 27 168 markan hinnasta metsäkuomaimen, velvoittamista suorittamaan sille po. laitteen, joka oli D:n toimesta asennettu paikoilleen ja rikkoutunut käytössä, korjauttamisesta osuuskunnan korjaamolla johtuneet kustannukset 7 240 markkaa korkoineen sekä maksamismääräys- ja oikeudenkäyntikuluineen D oli vastustanut kannetta ja puolestaan osuuskunnalle 30/9 1974 tiedoksi toimitetun haasteen nojalla osuuskunnan kanteen jatkokäsittelyssä KO:ssa lausunut, että po. metsäkuormain oli toimitettu hänelle suoraan valmistajalta siten, että laitetta vastoin yleistä käytäntöä ei ollut seurannut minkäänlaista kirjallista huolto- tai käyttöohjetta taikka ilmoitusta siitä, että laitteen öljypesästä puuttui öljy, mistä johtuen, kun öljy oli jäänyt siihen laittamatta, metsäkuormain oli sitä asennuksen jälkeen käytettäessä rikkoontunut. Edelleen D oli lausunut, että koskei öljyn eikä myöskään huolto- tai käyttöohjeiden puuttuminen metsäkuormaimesta sitä valmistajalta toimitettaessa ollut tavanmukaista, tavaraa toimitettaessa näin ollen oli tapahtunut toimitusvirhe esineen salaisen virheen muodossa, jonka seurauksista osuuskunta oli myyjänä vastuussa. Sen vuoksi ja katsoen, että osuuskunnan, jolla oli ollut näissä olosuhteissa velvollisuus kustannuksellaan korjata ko. laite, siten oli kunnianvastaista ja arvotonta vaatia häneltä korjauslaskuun suoritusta, D oli kanteessaan vaatinut, mikäli osuuskunnan kannetta ei hylätty, että mainitun metsäkuormaimen kauppa julistettaisiin puretuksi ja että osuuskunta velvoitettaisiin palauttamaan hänelle suoritettu kauppahinta. Lisäksi D oli vaatinut korvausta oikeudenkäyntikuluistaan.</p>
        <p>Osuuskunnan kieltäydyttyä vastaamasta D:n kanteeseen ja väitettyä, ettei KO ollut toimivaltainen tutkimaan sitä, koska D ei ollut ottanut vastakanteeksi tarkoittamaansa haastetta osuuskunnan kanteen ensi käsittelyyn ja koska osuuskunnan kotipaikka oli Helsingin kaupunki, KO oli väitepäätöksellään 23/10 1974 mainituilla perusteilla jättänyt D:n kanteen tutkittavakseen ottamatta. Sen sijaan KO oli osuuskunnan kanteesta samana päivänä julistetussa päätöksessään lausunut selvitetyksi, että osuuskunta oli toimittanut D:lle tämän tilauksesta mainitun metsäkuormaimen siten, että D sopimuksen mukaan itse huolehti sen asentamisesta, ja että laite oli asennuksen jälkeen käytössä rikkoontunut, minkä jälkeen osuuskunta oli sopimuksen mukaan suorittanut laitteen korjauksen tarvittavine uusine osineen. Sen vuoksi ja todeten vielä, että D:n olisi pitänyt toimituksen saatuaan tarkastaa metsäkuormain ja että öljyn puuttuminen olisi ilmennyt tarkastuksessa, KO oli velvoittanut D:n heti suorittamaan osuuskunnalle vaaditut 7 240 markkaa 5 prosentin korkoineen samaa velkomista koskeneen maksamismääräysasian tiedoksiantopäivästä 28/5 1974 lukien täyden maksun tapahtumiseen sekä korvaamaan osuuskunnan oikeudenkäyntikulut, huomioon ottaen D:n vastustamisen vuoksi rauenneesta maksamismääräysasiasta johtuneet kulut, 1 500 markalla.</p>
        <p>Vaasan HO, jonka tutkittavaksi D oli saattanut KO:n toimivaltaa koskevan väitepäätöksen ja osuuskunnan kanteesta julistetun päätöksen, t. ja p. 23/12 1976 oli harkinnut sopivaksi ottaa tuomioistuimen toimivaltaa koskevan asian velkomisjutun yhteydessä käsiteltäväkseen ja tutkinut jutun sekä katsonut, ettei ollut syytä muuttaa kumpaakaan KO:n päätöstä. D oli velvoitettu korvaamaan osuuskunnalle vastineista johtuneet kulut 400 markalla.</p>
        <p>D pyysi oikeudenkäymiskaaren 30 luvun 3 §:n 1 kohdan nojalla lupaa hakea muutosta HO:n tuomioon ja päätökseen sekä lupahakemukseensa sisällytti muutoksenhakemuksen. Osuuskunta vastasi hakemukseen.</p>
      </div>
    </div>
    <div>
      <h2 id="19800002syloa0">KORKEIN OIKEUS</h2>
      <p>KKO t. 14/10 1980 myönsi muutoksenhakuluvan ja tutki muutoksenhakemuksen. Tuomioistuimen toimivaltaa koskevan päätöksen osalta KKO katsoi, että osuuskunnan ja D:n ajamilla kanteilla oli yhteyttä keskenään ja että KO oli sen vuoksi, vaikkei D ollut ottanut haastetta osuuskuntaa vastaan tämän vireille panemaan velkomisjutun ensimmäiseen käsittelytilaisuuteen, oikeudenkäymiskaaren 10 luvun 1 §:n 4 momentin nojalla ollut toimivaltainen tutkimaan D:n vastakanteen. Sitä ei siis olisi pitänyt alempien oikeuksien mainitsemilla perusteilla jättää tutkimatta. Tämän vuoksi KKO harkitsi lailliseksi kumota ja poistaa HO:n ja KO:n päätökset siltä osin kuin D:n kanne oli jätetty tutkimatta.</p>
      <p>Mitä tuli D:n vastakanteen sisältöön, KKO, koska alemmissa oikeuksissa osuuskunnan kannetta käsiteltäessä asianosaiset olivat puolin ja toisin esittäneet lausumansa ja selvityksensä myös niistä seikoista, joihin D:n kanne perustui, oli viivytyksen välttämiseksi ottanut D:n kanteen välittömästi ratkaistavakseen. Koska D:n, kuten alemmat oikeuden olivat osuuskunnan kanteen tutkiessaan todenneet, olisi pitänyt vastaanotettuaan kanteessa tarkoitetun metsäkuormaimen tarkastaa se ja tällöin huomata öljyn puuttuminen, KKO harkitsi oikeaksi hylätä D:n kanteen. Mitä sitten muutoksenhakemukseen osuuskunnan velkomiskanteen osalta tuli, KKO katsoi, ettei ollut esitetty syytä muuttaa HO:n tuomiota. HO:n osuuskunnalle maksettavaksi tuomitsema vastinekulujen korvaus 400 markkaa alennettiin HO:een vetoamalla saatetussa jutussa annetusta vastauksesta johtuviksi katsottaviksi 250 markaksi.</p>
      <div>
        <h3>Eri mieltä olevien jäsenten lausunnot</h3>
        <p>Ylimääräinen oikeusneuvos Mäkinen: katson kuten enemmistö, ettei alempien oikeuksien olisi pitänyt jättää D:n kannetta tutkimatta. Tältä osalta asia ei kuitenkaan ole tullut siinä määrin selvitetyksi, että KKO voisi ottaa D:n kanteen välittömästi ratkaistavakseen. Tämän vuoksi ja kun D:n ja osuuskunnan kanteet on käsiteltävä yhdessä, harkitsen lailliseksi, kumoten HO:n tuomion ja päätöksen sekä KO:n päätökset ja vapauttaen D:n hänelle määrätystä korvausvelvollisuudesta, palauttaa jutun kokonaisuudessaan KO:een, jonka tulee ilmoituksesta ottaa molemmat kanteet yhdessä uudelleen käsiteltävikseen. Äänestyksen tuloksen johdosta velvollisena välittömästi tutkimaan koko jutun päädyn samaan lopputulokseen kuin KKO:n enemmistö.</p>
        <p>Oikeusneuvokset Nybergh, Jalanko ja Miettinen, kukin vuorollaan, olivat samaa mieltä kuin ylimääräinen oikeusneuvos Mäkinen.</p>
        <p>Asiat käsiteltiin vahvennetussa jaostossa.</p>
      </div>
      <div>
        <p>Ratkaisuun osallistuneet: presidentti Olsson, oikeusneuvokset Ailio, Mälkki, Mörä, Riihelä ja af Hällström sekä ylimääräinen oikeusneuvos Aro</p>
      </div>
    </div>
  </finlex:content>
</finlex:document>
