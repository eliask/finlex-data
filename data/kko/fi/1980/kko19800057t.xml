<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19800057t</dcterms:identifier>
  <finlex:ecliIdentifier>ECLI:FI:KKO:1980:II57</finlex:ecliIdentifier>
  <dcterms:title>KKO:1980-II-57</dcterms:title>
  <dcterms:description>
    <p>
      <strong>Virkarikos</strong>
    </p>
  </dcterms:description>
  <finlex:registerNumber>V77/737</finlex:registerNumber>
  <dcterms:date pvm="19791002">1979-10-02</dcterms:date>
  <finlex:fileCopyNumber>2694</finlex:fileCopyNumber>
  <dcterms:issued pvm="19800606">1980-06-06</dcterms:issued>
  <dcterms:abstract>
    <p>Järjestysoikeuden puheenjohtaja ja jäsenet, jotka olivat ilman laillista syytä lykänneet rakennuslupahakemuksen käsittelyä, tuomittiin rangaistukseen varomattomuudesta tehdystä virkavirheestä.</p>
    <p>Ään</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19800057taloa0">ASIAN KÄSITTELY ALEMMISSA OIKEUKSISSA</a>
  </dcterms:tableOfContents>
  <finlex:content id="s19800057t.kko">
    <div>
      <h2 id="19800057taloa0">ASIAN KÄSITTELY ALEMMISSA OIKEUKSISSA</h2>
      <p>Virallinen syyttäjä oli Seinäjoen KO:ssa lausunut, että Seinäjoen kaupungin Upan kaupunginosassa oli ollut sisäasiainministeriön 27/7 1971 antaman päätöksen perusteella kesäkuun loppuun 1972 saakka rakennuskielto, joka oli kohdistunut muun muassa kortteliin n:o 23, ja että kaupunginhallitus oli 27/6 1972 päivätyllä ja saman kuun 29 päivänä sisäasiainministeriöön saapuneella hakemuksellaan pyytänyt rakennuskiellon jatkamista, minkä perusteella ministeriö oli seuranneen heinäkuun 28 päivänä antamallaan päätöksellä pidentänyt rakennuskiellon voimassaoloaikaa 30/6 1974 saakka siten, että kielto tuli asianmukaisen kuuluttamisen jälkeen uudelleen voimaan 8/8 1972. Edelleen virallinen syyttäjä oli lausunut, että Seinäjoen kaupungista olevat varatuomari A, rakennusmestari B ja kaupunginarkkitehti C olivat 18/7 1972 Seinäjoella saman kaupungin järjestysoikeuden istunnossa, A oikeuden puheenjohtajana sekä B ja C sen jäseninä, käsitellessään Heikki K:n, joka yhdessä vaimonsa Tyyne K:n kanssa omisti mainitun kaupunginosan korttelin n:o 23 tontin n:o 10, järjestysoikeudelle 29/6 1972 jättämää ja seuranneen heinäkuun 17 päivänä täydentämää, silloin voimassa olleen asemakaavan mukaista rakennuslupahakemusta omakotitalon rakentamiseksi mainitulle tontille tehneet, vaikka asian ratkaisemista varten oli ollut olemassa riittävä selvitys, seuraavan välipäätöksen: "Sen johdosta, että järjestysoikeus on tietoinen siitä, että sille alueelle, jolla rakennuslupa-anomuksessa mainittu tontti sijaitsee on Seinäjoen kaupunginvaltuuston päätöksellä haettu sisäasiainministeriöltä rakennuskiellolle jatkoaikaa, ja kun järjestysoikeus ei ole saanut mainitun anomuksen suhteen mitään virallista tietoa sisäasiainministeriön mahdollisesta päätöksestä, päätti järjestysoikeus rakennuslupa-anomuksen osalta pyytää Seinäjoen kaupunginhallituksen lausunnon". Sen vuoksi ja kun kaupunginhallituksen oli rakennusasetuksen 147 §:n mukaan oma-aloitteisesti huolehdittava siitä, että rakennuskieltoja koskevista päätöksistä annettiin tieto rakennusluvan myöntävälle viranomaiselle ilman, että viimeksi mainitun viranomaisen oli tarpeen tehdä niistä tiedusteluja sekä lisäksi, koska järjestysoikeuden jäsenenä oli ollut kaupunginarkkitehti, jonka oli edellytettävä virkansa puolesta tietävän kaupungissa olevat rakennuskiellot, ja kun järjestysoikeudella ei näin ollen ollut ollut laillista syytä mainitsemallaan perusteella lykätä rakennuslupahakemuksen ratkaisemista, virallinen syyttäjä oli vaatinut A:n, B:n ja C:n tuomitsemista rangaistukseen rikoslain 40 luvun 21 §:ssä tarkoitetusta virkavirheestä.</p>
      <p>Asianomistajina kuultuina K:n aviopuolisot olivat vaatineet A:n, B:n ja C:n tuomitsemista rangaistukseen tahallisesta hyötymistarkoituksessa tehdystä virkarikoksesta sekä lisäksi näiden velvoittamista yhteisvastuullisesti suorittamaan heille korvaukseksi tontin arvonnousun menetyksestä 147 780, rakennuskustannusten nousun aiheuttamasta tappiosta 100 000, rakennuksen piirustuskustannusten kohoamisesta johtuneesta vahingosta 1 450 sekä vaivannäöstä, ajanhukasta ja kuluista 3 000 markkaa, kaikki määrät 5 prosentin korkoineen 28/8 1974 lukien ynnä korvaamaan heidän oikeudenkäyntikulunsa.</p>
      <p>Kuultuaan A:ta, B:tä ja C:tä vaatimuksista KO p. 23/10 1974 oli lausunut selvitetyksi, että näiden ollessa järjestysoikeuden jäseninä järjestysoikeus oli syytteessä mainituissa olosuhteissa 18/7 1972 lykännyt asian käsittelyä hankkiakseen kaupunginhallituksen lausunnon siitä, oliko rakennuskieltoa koskeva asia ministeriössä jo ratkaistu, ja syytteessä mainitulla perusteella 15/8 1972 hylännyt hakemuksen, ja että tämä päätös oli Heikki K:n valitettua asiasta Vaasan lääninhallitukseen ja Korkeimpaan hallinto-oikeuteen, jäänyt pysyväksi. Koska A:n, B:n ja C:n oli, toimiessaan kerrotulla tavalla, katsottava menetelleen niin kuin virkamiesten tuli menetellä silloin, kun heillä ei ollut tiedossaan kaikkia asian ratkaisuun vaikuttavia seikkoja ja koska A:lla, B:llä ja C:llä tuolloin oli ollut perusteltu syy olettaa rakennuskiellon jo mahdollisesti tulleen voimaan sekä koska, ottaen huomioon jutussa esille tuodun ja tällaisissa asioissa noudatetun kaupungin sisäisen virkatien ja sen, että Heikki K:n rakennuslupaa koskevat paperit olivat tulleet täydennettyinä järjestysoikeudelle vasta käsittelyä edeltävänä päivänä, A:n, B:n ja C:n ei ollut lykkäyspäätöstä tehdessään katsottava voineen olla täysin selvillä rakennuskieltoasian silloisesta vaiheesta, ja koska lisäksi oli jäänyt näyttämättä, että he olisivat lykänneet asian käsittelyä tahallisessa hyötymis- tai vahingoittamistarkoituksessa tai että lykkäyspäätös olisi muutoin luettava heidän syykseen virkavirheenä, KO oli hylännyt syytteen ja muut vaatimukset toteennäyttämättöminä.</p>
      <p>Vaasan HO, jonka tutkittavaksi virallinen syyttäjä sekä Heikki ja Tyyne A olivat saattaneet jutun, p. 13/5 1977 oli jättänyt asian KO:n päätöksen varaan.</p>
      <p>Virallinen syyttäjä sekä Heikki ja Tyyne K pyysivät oikeudenkäymiskaaren 30 luvun 3 §:n 1 kohdan nojalla lupaa hakea muutosta HO:n päätökseen ja lupahakemusiinsa säilyttivät muutoksenhakemukset. A, B ja C vastasivat hakemuksiin.</p>
    </div>
    <div>
      <h2 id=""/>
      <p>KKO p. myönsi muutoksenhakuluvan ja tutki jutun. Sen asiakirjoista kävi selville, että kyseinen tontti oli, niin kuin syytteessä oli kerrottu, ollut sisäasiainministeriön 27/7 1971 asemakaavan muutoksen vahvistamatta jättämisen yhteydessä antamasta määräyksestä rakennuskiellossa siitä lukien, kun kiellosta oli Seinäjoen kaupungin toimesta kuulutettu niin kuin rakennusasetuksen 147 §:ssä oli säädetty, 30/6 1972 asti. Kaupungin pyydettyä ministeriöön sanotun kesäkuun 29 päivänä saapuneella hakemuksella kiellon jatkamista ministeriö oli 28/7 1972 antamallaan päätöksellä pitentänyt rakennuskiellon voimassaoloaikaa 30/6 1974 saakka. Sanottu päätös oli tullut voimaan, kun siitä oli kaupungin toimesta kuulutettu niin kuin kunnalliset ilmoitukset kunnassa julkaistiin. Kuuluttaminen oli tapahtunut 8/8 1972. Edelleen KKO havaitsi, että järjestysoikeuden, jonka puheenjohtajana oli toiminut A sekä jäseninä B ja C, ottaessa 18/7 1972 pidetyssä istunnossa Heikki K:n tekemän rakennuslupahakemuksen käsiteltäväkseen asia oli ollut valmis ratkaistavaksi. Järjestysoikeus oli kuitenkin päättänyt vielä pyytää kaupunginhallitukselta syytteessä kerrotun lausunnon siirtäen asian ratkaisun myöhemmäksi. Tästä oli aiheutunut, että asia oli tullut ratkaistavaksi vasta rakennuskiellon tultua uudelleen voimaan ja että K:n rakennuslupahakemus oli tuon kiellon vuoksi hylätty.</p>
      <p>A:han, B:hen ja C:hen kohdistettujen, HO:n päätöksessä kerrottujen syytteiden osalta KKO totesi ensinnäkin, että A:n, B:n ja C:n olisi järjestysoikeuden jäseninä ja C:n myös kaupunginarkkitehtina pitänyt tietää, että sisäasiainministeriön rakennuskiellon pitentämisestä ehkä tekemä päätös rakennuslain 125 §:n 3 momentin ja rakennusasetuksen 147 §:n mukaan oli tuleva voimaan vasta kun se oli kuulutettu viimeksi mainitussa pykälässä säädetyllä tavalla. A, B ja C olivat myös olleet tietoiset siitä, että kaupunginhallituksen tuli sanotun 147 §:n mukaan antaa järjestysoikeudelle rakennusluvan myöntävänä viranomaisena tieto ministeriön rakennuskieltoa koskevasta päätöksestä. Vielä heidän oli täytynyt järjestysoikeuden jäseninä olla selvillä siitä, ettei mainitunlaista rakennuskiellon kuuluttamista, josta huolehtiminen julkisista kuulutuksista annetun lain nojalla kuului järjestysoikeuden puheenjohtajan tehtäviin, ollut tapahtunut 18/7 1972 mennessä. A, B ja C olivat viimeksi mainittuna päivänä järjestysoikeuden jäseninä tehdessään päätöksen Heikki K:n tuolloin muodollisesti ratkaisuvalmiin rakennuslupahakemuksen ratkaisun siirtämisestä tarkoittaneet viivyttää lopullisen päätöksen tekemistä odotettavissa olleen sisäasianministeriön rakennuskiellon jatkamista koskevan päätöksen voimaantulon jälkeiseen aikaan. Koska järjestysoikeus siirtäessään asian ratkaisun tämän tarkoituksen saavuttamiseksi sekä edellä kerrotulla lykkäysperustella oli ylittänyt sille kuuluneen harkintavallan, KKO katsoi, että A, B ja C siten järjestysoikeuden jäseninä olivat syyllistyneet varomattomuudesta tehtyyn virkavirheeseen, ja harkitsi oikeaksi, muuttaen HO:n päätöstä, rikoslain 40 luvun 21 §:n 1 momentin ja 2 luvun 4 §:n nojalla, sellaisena kuin viimeksi mainittu lainkohta oli ollut 17/1 1969 annetussa laissa, tuomita A:n, B:n ja C:n kunkin varomattomuudesta tehdystä virkavirheestä 30 päiväsakkoon eli, kun A:n päiväsakon rahamäärä oli 25 markkaa sekä B:n ja C:n 15 markkaa, maksamaan sakkoa A:n 750 sekä B:n ja C:n kummankin 450 markkaa.</p>
      <p>Mitä sitten A:han, B:hen ja C:hen kohdistettuihin vahingonkorvausvaatimuksiin tuli, KKO, kun A:n, B:n ja C:n virheellisestä menettelystä ei ollut näytetty lopullisesti aiheutuneen Heikki ja Tyyne K:lle muuta vahinkoa kuin hylätystä rakennuslupahakemuksesta aiheutuneet kustannukset, harkitsi oikeaksi, hyläten esitetyt korvausvaatimukset enemmälti ennenaikaisina, velvoittaa A:n, B:n ja C:n yhteisvastuullisesti suorittamaan K:n puolisoille korvaukseksi sanotuista kustannuksista 1 000 markkaa. Lisäksi A, B ja C velvoitettiin yhteisvastuullisesti korvaamaan Heikki ja Tyyne K:n yhteiset oikeudenkäyntikulut jutussa 2 000 markalla.</p>
      <div>
        <h3>Eri mieltä olevien jäsenten lausunnot</h3>
        <p>Ylimääräinen oikeusneuvos Kilpeläinen: Totean A:n, B:n ja C:n KKO:n päätöslauselmasta ilmenevissä olosuhteissa lykkäämällä Heikki K:n rakennuslupahakemuksen ratkaisemista Seinäjoen kaupunginhallituksen lausunnon saamiseksi aiheuttaneen sen, ettei K ollut sinä runsaan kuukauden aikana, jona hänen tonttiaan ei ollut koskenut rakennuskielto, saanut pyytämäänsä rakennuslupaa, vaikka hänellä ilmeisesti olisi ollut siihen oikeus. Kun A:n, B:n ja C:n olisi päätöslauselmassa mainituista syistä pitänyt tietää, että mahdollinen päätös rakennuskiellon jatkamisesta oli tuleva voimaan vasta kun siitä oli asianmukaisesti kuulutettu, ja he myös ovat olleet selvillä, ettei tuollaista kuuluttamista ollut toimitettu, katson rakennuslupahakemuksen ratkaisun viivyttämisen tapahtuneen ilman laillista syytä. A, B ja C ovat siten järjestysoikeuden jäsenen tehtävässään taitamattomuudesta menetelleet virkavelvollisuutensa vastaisesti. Sen vuoksi harkitsen oikeaksi, muuttaen HO:n päätöstä, KKO:n päätöslauselmassa mainittujen lainkohtien nojalla tuomita heidät kunkin taitamattomuudesta tehdystä virkavirheestä 20 päiväsakkoon eli maksamaan sakkoa KKO:n soveltaman laskemisperusteen mukaan A:n 500 sekä B:n ja C:n kummankin 300 markkaa. Muilta osin olen samaa mieltä kuin enemmistö.</p>
        <p>Oikeusneuvos Mälkki oli samaa mieltä kuin ylimääräinen oikeusneuvos Kilpeläinen.</p>
      </div>
      <div>
        <p>Ratkaisuun osallistuneet: presidentti Olsson sekä oikeusneuvokset Saarni-Rytkölä ja Lindholm</p>
      </div>
    </div>
  </finlex:content>
</finlex:document>
