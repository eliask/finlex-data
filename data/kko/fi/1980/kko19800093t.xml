<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19800093t</dcterms:identifier>
  <finlex:ecliIdentifier>ECLI:FI:KKO:1980:II93</finlex:ecliIdentifier>
  <dcterms:title>KKO:1980-II-93</dcterms:title>
  <dcterms:description>
    <p>
      <strong>Merioikeus</strong>
    </p>
    <p>
      <strong>Laivanisännän vastuun rajoitus</strong>
    </p>
    <p>
      <strong>Vahingonkorvaus</strong>
    </p>
    <p>
      <strong>Syy-yhteys</strong>
    </p>
  </dcterms:description>
  <finlex:registerNumber>861 RD 1976</finlex:registerNumber>
  <dcterms:date pvm="19791101">1979-11-01</dcterms:date>
  <finlex:fileCopyNumber>3072a</finlex:fileCopyNumber>
  <dcterms:issued pvm="19800923">1980-09-23</dcterms:issued>
  <dcterms:abstract>
    <p>Jäänsärkijä oli avannut kauppa-alusta varten uoman jääkenttään jonkin verran väylältä sivuun, jolloin se oli kulkenut matalikon ylitse. Kauppa-alus, jonka syväys oli suurempi kuin jäänsärkijän, oli kulkiessaan jäänsärkijää seuraten tuossa uomassa törmännyt matalikkoon, jolloin alus ja sen lasti olivat vahingoittuneet. Karilleajoon vaikuttaneiksi syiksi katsottu I) väylää osoittaneen linjaloiston lampun virheellinen asento, II) jäämurtajan päällikön tuottamus ja III) kauppa-aluksen puolella tapahtuneet laiminlyönnit. Jäänmurtajan laivanisäntänä valtio katsottu oikeutetuksi merilain 2 luvun mukaiseen vastuun rajoitukseen.</p>
    <p>Loiston virheen osalta kysymys sen syy-yhteydestä vahinkoon.</p>
    <p>Ään</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19800093taloa0">ASIAN KÄSITTELY ALEMMISSA OIKEUKSISSA</a>
    <a href="19800093tyloa0">KORKEIN OIKEUS</a>
  </dcterms:tableOfContents>
  <finlex:content id="s19800093t.kko">
    <div>
      <h2 id="19800093taloa0">ASIAN KÄSITTELY ALEMMISSA OIKEUKSISSA</h2>
      <p>Keskinäinen Vakuutusyhtiö Sampo-Tarmo ja muut jäljempänä mainittavat vakuutuksenottajat olivat Turun RO:ssa lausuneet, että valtion omistama jäänmurtaja Sisu, jonka päällikkönä oli ollut merikapteeni A, oli 11/1 1969 lähdettyään Kotkan kaupungista puolenpäivän aikaan saanut satamaviranomaisten kautta ohjeet ajaa Haminan kaupunkiin, jossa Enso Gutzeit Osakeyhtiön omistama m/s Finnboard, lastinaan ruumassa 5 797,1 tonnia paperia, selluloosaa, puutavaraa ja kappaletavaraa sekä kannella 641 tonnia puutavaraa ja tärpättiä, oli ollut valmiina lähtemään Espanjaan. Kiintojäätä murtaen ja n.s. Kuorsalon linjan yhtymäkohtaan tarkoituksin Kuorsalon linjaa seuraten jatkaa matkaa kohti Haminaa. Koska Kuorsalon linjan ylempi linjataulu valoineen 2 - 4 meripeninkulman näkyvyydestä huolimatta ei ollut ollut havaittavissa, Kuorsalon linjan alemman linjaloiston kyllä toimiessa, Sisu oli navigoinnissaan pääasiallisesti nojautunut tutkahavaintoihin. Sisun avaama jääuoma oli kuitenkin kulkenut 100 - 150 metriä Kuorsalon linjan itäpuolella ja siten ylittänyt Havourin saaren luoteispuolella olevan 6,7 metrin matalan. Kello 15.54 ennen saapumistaan Haminaan Sisu oli tiedottanut radiopuhelimella Finnboardille, että väylä oli avattu osaksi tutkahavaintojen avulla. Kello 16.20 Sisu, antaen jäänmurtaja-avustuksessa käytettävien kansainvälisten viestien mukaisen äänimerkin "seuratkaa jääuomaa", oli ryhtynyt avustamaan Finnboardia, jonka kulkusyvyys Sisun tieten oli ollut noin 7,5 metriä ja jonka navigoinnista oli lähinnä vastannut valtion luotsi. Finnboard oli jääuomassa seurannut Sisua vaihtelevalla nopeudella 0,7 - 1 meripeninkulman etäisyydellä. Tultuaan n.s. Houteren linjan ja Kuorsalon linjan yhtymäkohtaan Sisu oli todennut Kuorsalon ylemmän linjataulun valoineen olleen edelleen näkymättömissä. Jääuomaa oikealle levitellen Sisu oli 0,3 meripeninkulman etäisyydellä sivuuttanut Vieskarin saaren kello 17.04 ja Havourin saaren kello 17.10. Kello 17.14 Sisu oli radiopäiväkirjansa mukaa radiopuhelimella kehoittanut Finnboardia ajamaan varovasti sen johdosta että väylä oli avattu tutkan avulla. Finnboard oli kuitenkin tuolloin jo sivuuttanut Houteren ja Kuorsalon linjan yhtymäkohdan ja koko ennen sanotun ilmoituksen vastaanottamista tai välittömästi sen jälkeen ajanut karille mainitulla 6,7 metrin matalalla ja saanut pahoja pohjavaurioita. Uppoamisen välttämiseksi oli Finnboard Sisun avustuksella siirretty Aarholman saaren rantaan, jossa Finnboard oli painunut veteen osaksi kansirakenteita myöten ja sen lasti oli turmeltunut ja vahingoittunut.</p>
      <p>Edelleen Keskinäinen Vakuutusyhtiö Sampo-Tarmo ja sen myötäpuolet olivat RO:ssa lausuneet, että valtion kunnossapidettävänä olevan Kuorsalon ylemmän linjataulun valolähteenä toimiva sähkölamppu oli asennettu virheellisesti niin, että se oli ollut noin neljä senttimetriä heijastuspeilin keskikohtaa ylempänä, eikä linjataulua sen johdosta ollut voinut näkyä noin 2,5 meripeninkulman päässä olevaan Houteren ja Kuorsalon linjojen yhtymäkohtaan saakka eikä liioin edemmäksi, mikäli virhe oli olennaisesti vaikuttanut navigointiin Kuorsalon linjalla. Vaikka A jo valoisana aikana oli todennut, ettei Kuorsalon linjan ylempi linjataulu ollut havaittavissa, hän oli laiminlyönyt käyttää hyväkseen jäänmurtajan navigointilaitteiden suomia muita mahdollisuuksia määritellä aluksen sijaintia useaan lähisaareen nähden samoin kuin käyttää mennen tullen kaikuluotainta. Lisäksi A oli laiminlyönyt ajoissa ilmoittaa Finnboardille linjataulun valon ilmeisestä epäkuntoisuudesta, sekä suoritettuaan paluumatkalla tutkalla paikanmäärityksiä, joiden olisi pitänyt osoittaa jääuoman kulkeneen 6,7 metrin matalan yli, ainoastaan antanut Finnboardille kello 17.14 edellä mainitun kehotuksen ajamaan varovasti.</p>
      <p>Koska A kerrotun menettelynsä perusteella ja valtio sekä laivanisäntä että myös vahinkoon olennaisesti vaikuttaneen Kuorsalon ylemmän linjaloiston virheellisen asennuksen perusteella olivat vastuussa syntyneistä vahingoista, vakuutuksenantajat, jotka joko kasko- tai kuljetusvakuutussopimusten perusteella olivat suorittaneet korvauksia vahingoista, olivat vaatineet valtion ja A:n velvoittamista yhteisvastuullisesti suorittamaan korvausta, A) Keskinäinen Vakuutusyhtiö Sampo-Tarmo, jossa 70 prosenttia Finnboardin kaskovakuutusarvosta oli ollut vakuutettuna, 999 788 markkaa 56 penniä, B) A.H.W. Groom ja 17 muuta vakuutuksenantajaa, joissa yhteensä 15 prosenttia Finnboardin kaskovakuutusarvosta oli ollut vakuutettuna, yhteisesti 214 240 markkaa 41 penniä C) N.V. Algemene Verzekering Maatschappij "De Zee" ja 38 muuta vakuutuksenantajaa, joissa 15 prosenttia Finnboardin kaskovakuutusarvosta oli ollut vakuutettuna, yhteisesti 214 240 markkaa 40 penniä sekä kuljetusvakuutuksen perusteella D) Suomen Merivakuutus Osakeyhtiö 961 235 markkaa 29 penniä, E) Vakuutusosakeyhtiö Pohjola 108 946 markkaa 10 penniä, F) Vakuutusosakeyhtiö Fennia 9 509 markkaa 31 penniä ja G) Försäkrings AB Svenska Veritas 371 603 markkaa oi penniä, kaikki määrät 5 prosentin korkoineen haastepäivästä lukien.</p>
      <p>Valtion ja A:n vastustettua kannetta ja valtion vaadittua, että sen vastuuta joka tapauksessa rajoitettaisiin merilain 2 luvussa olevien säännösten nojalla, RO, jossa kaksi meriasioita tuntevaa henkilöä asiantuntijoina oli ollut läsnä oikeutta avustamassa ja antanut kirjallisen lausuntonsa ja jossa asianosaiset olivat vaatineet korvausta oikeudenkäyntikuluistaan, p. 14/4 1975 oli lausunut selvitetyksi, että A oli Sisu navigoinnissa menetellyt kerrotuin tavoin hyvän merimiestaidon vastaisesti ja että valtion kunnossapidettävänä olevan Kuorsalon ylemmän linjataulun valolähteenä toimiva sähkölamppu oli kanteessa mainituin tavoin ollut väärin asennettu, mistä syistä karilleajo oli johtunut. Vielä RO oli lausunut selvitetyksi, että Finnboard osaltaan oli ollut syypää karilleajoon saapumalla Houteren ja Kuorsalon linjan yhtymäkohtaan olosuhteisiin katsoen liian suurella nopeudella seurauksin, että Finnboard, joka jään vahvuuden huomioon ottaen ei ollut voinut ajaa jääuoman sivuun, Sisun kello 17.14 antamasta varoituksesta huolimatta ei ollut kyennyt koneteknisistä syistä ja 6,7 metrin matalalle jäljellä olevan lyhyen etäisyyden takia riittävästi alentamaan nopeuttaan, jotta väistämättömän karilleajon seuraukset olisivat leventyneet. Sen vuoksi ja koska valtio laivanisäntänä ja merimerkkien ylläpitäjänä ja A hyvän merimiestaidon vastaisen navigoinnin perusteella, raastuvanoikeus on, vahingonkorvausvelvollisuutta Finnboardin puolella tapahtuneen tuottamuksen vuoksi sovitellen ja vaadittuja korvauksia sen johdosta neljänneksellä alentaen sekä vapauttaen A:n merilain 67 §:n 3 momentin nojalla vahingonkorvausvelvollisuudesta, hyläten jutussa esitetyt vaatimukset enemmälti, velvoittanut valtion suorittamaan korvausta vakuutuksenottajille, jotka vakuutussopimusten perusteella olivat suorittaneet korvausta vahingoista ja joilla mainittujen sopimusten perusteella oli takautumisoikeus, A) Keskinäiselle Vakuutusyhtiölle Sampo-Tarmolle 749 841 markkaa 42 penniä, B) A.H.W. Groomille ja muille B kohdan vakuutuksenantajille yhteisesti 160 680 markkaa 30 penniä, C) N.V. Algemene Verzekering Maatschappij "De Zee":lle ja muille C kohdan vakuutuksenantajille yhteisesti 160 680 markkaa 30 penniä, D) Suomen Merivakuutus Osakeyhtiölle 720 930 markkaa 31 penniä, E) Vakuutusosakeyhtiö Pohjolalle 81 709 markkaa 57 penniä, F) Vakuutusosakeyhtiö Fennialle 7 131 markkaa 98 penniä ja G) Försäkrings AB Svenska Veritasille 278 702 markkaa 49 penniä, kaikki määrät 5 prosentin korkoineen haastepäivästä 17/12 1970 lukien. Sitä paitsi RO oli velvoittanut valtion korvaamaan vakuutuksenantajien yhteiset oikeudenkäyntikulut, niihin luettuina merenkulun asiantuntijoille maksetut palkkiot, 186 000 markalla ja lisäksi suorittamaan vakuutuksenantajille näiden korvaamasta merenkulun asiantuntijoiden lausunnosta 1 350 markkaa.</p>
      <p>Turun HO, jonka tutkittavaksi asianosaiset olivat saattaneet jutun muutoin paitsi etteivät vakuutuksenantajat vaatineet A:lta korvausta, t. 3/9 1976 oli katsonut jääneen näyttämättä, että Finnboard olisi saapunut Houteren ja Kuorsalon linjan yhtymäkohtaan olosuhteisiin katsoen liian suurella nopeudella, mutta sen sijaan näytetyksi, että se, saatuaan ennen lähtöään Haminasta kello 15.54 Sisulta tiedon, että jääuoma oli suurimmaksi osaksi avattu vain tutkahavaintojen avulla, oli laiminlyönyt Sisulta tarkemmin tiedustella tähän syytä ja sitä, miltä kohdin kuljettava reitti oli avattu tutkan opastuksella, ja että Finnboardin Sisua sitten seuratessaan ja edellä selostetun tilanteen tietäessään oli laiminlyönyt huolellisemmin tehdä omia havaintoja sijainnistaan ja omasta aloitteestaan olla jatkuvassa radiopuhelinyhteydessä Sisuun. Sen vuoksi ja koska Finnboardin oli näin ollen itsekin katsottava olevan osaltaan syypää karilleajoon, niin ja kun valtion ei ollut jäänmurtajan isäntänä katsottava olevan oikeutettu vastuun rajoitukseen merilain 9 ja 13 §:n nojalla, HO oli jättänyt asian RO:n päätöksen varaan muutoin paitsi että RO:n maksettaviksi tuomitsemat korvaukset oli korotettu, A) Keskinäiselle Vakuutusyhtiö Sampo-Tarmolle 949 799 markkaa 13 penniin, B) A.H.W. Groomille ja muille B kohdan vakuutuksenantajille yhteisesti 203 528 markkaan 39 penniin, C) N.V. Algemene Verzekerig Maatschappij "De Zee":lle ja muille C kohdan vakuutuksenantajille yhteisesti 203 528 markkaan 38 penniin, D) Suomen Merivakuutus Osakeyhtiölle 913 173 markkaan 53 penniin, E) Vakuutusosakeyhtiö Pohjolalle 103 498 markkaan 80 penniin, F) Vakuutusosakeyhtiö Fennialle 9 033 markkaan 84 penniin ja G) Försäkrings AB Svenska Veritasille 353 023 markkaan 15 penniin, kaikki määrät RO:n tuomitsemine korkoineen.</p>
      <p>Keskinäinen Vakuutusyhtiö Sampo ja muut edellä tarkoitetut vakuutuksenantajat yhteisesti sekä merenkulkuhallitus pyysivät oikeudenkäymiskaaren 30 luvun 3 §:n 1 kohdan nojalla lupaa hakea muutosta HO:n tuomioon ja lupahakemuksiinsa sisällyttivät muutoksenhakemuksen. Vakuutuksenantajat vastasivat merenkulkuhallituksen ja merenkulkuhallitus vakuutusyhtiöiden muutoksenhakemukseen.</p>
    </div>
    <div>
      <h2 id="19800093tyloa0">KORKEIN OIKEUS</h2>
      <p>KKO t. myönsi muutoksenhakuluvan, tutki jutun ja katsoi selvitetyksi, että tapahtumain kulku uoman avaamisen ja m/s Finnboardin karilleajon osalta oli ollut sellainen kuin alempien oikeuksien ratkaisuista ilmeni.</p>
      <p>Finnboardin karilleajoon olivat sekä RO:n että HO:n ratkaisun mukaan vaikuttaneet ensinnäkin (I) Kuorsalon ylemmän linjaloiston virheellinen asento, toiseksi (II) jäänmurtaja Sisun päällikön hyvän merimiestaidon vastainen menettely ja kolmanneksi (III) Finnboardilla laivanisännän vastuulla työskennelleiden henkilöiden laiminlyönnit. Näiden tekijöiden vaikutuksen keskinäiset suhteet ja perusteet oli HO arvioinut osittain toisin kuin RO. Asianosaisten käsitykset karilleajoon vaikuttaneista tekijöistä poikkesivat sekä toisistaan että alempien oikeuksien kannanotoista. Seuraavassa KKO otti tarkasteltavakseen ensiksi näiden kolmen eri tekijän osuutta karilleajoon.</p>
      <div>
        <h3>I. Kuorsalon ylemmän linjaloiston asento</h3>
        <p>Jutussa oli selvitetty, että Kuorsalon linjaloiston ylemmän linjataulun valaisimena toiminut sähkölamppu oli ollut väärässä asennossa. Syy tähän oli jäänyt epäselväksi. Oli kuitenkin epätodennäköistä, että lampun väärä asento olisi joutunut muusta seikasta kuin sen virheellisestä asentamisesta tai vastaavasta varomattomuudesta loistoa huollettaessa. Vaikka ei ollut voitu selvittää varomattomuuteen syyllistyneen henkilöllisyyttä, valtio oli loiston kunnossapitäjänä niin sanotun anonyymin tuottamuksen perusteella vastuussa Kuorsalon ylemmän linjataulun loiston virheellisestä asennosta.</p>
        <p>Lampun virheellisen asennon johdosta loisto oli jäänyt näkymättä linjalla. Arvioitaessa tämän seikan vaikutusta Finnboardin karilleajoon oli ensinnäkin todettava, ettei loisto ollut näyttänyt linjaa virheellisesti. Harhaanjohtavan loiston vaikutus karilleajoon saattaisikin olla paljon suurempi. Lisäksi loisto oli vain eräs navigoinnin apuväline, jota sääolosuhteista johtuvan huonon näkyvyyden vallitessa ei aina voitu käyttää hyväksi.</p>
        <p>Antamassaan meriselityksessä oli jäänmurtaja Sisun päällikkö A kertonut, että uomaa Kuorsalon linjalle avattaessa sää oli ollut usvainen ja että ylemmän loiston näkymättä jäämisen oli voinut olettaa johtuvan tästä. Samassa yhteydessä oli Finnboardissa karilleajon sattuessa luotsina toiminut Martti Tiili kertonut Kuorsalon linjan tavallisissa oloissa näkyneen hyvin. Hänen mukaansa taulut olivat kesäaikaan yleensä hyvin havaittavissa, mutta talvella niiden havaitseminen oli vaikeampaa. Näin ollen oli mahdollista, että ylempi linjataulu ja -loisto olisi voinut jäädä Sisulla havaitsematta huonon näkyvyyden takia, vaikka loiston asento ei olisikaan ollut virheellinen.</p>
        <p>Jos ylempi linjaloisto olisi ollut oikeassa asennossa, se olisi ehkä auttanut Sisun päällikköä havaitsemaan, että uoma menomatkalla Haminaan oli avattu väylän sivuun, mutta hyvän merimiestaidon mukaisesti menetellen Sisun olisi pitänyt pystyä avaamaan uoma väylälle ylemmän linjaloiston näkymättä jäämisestä huolimatta. Tämän vuoksi linjaloiston näkymättömyyden mahdollinen vaikutus Sisun navigointiin uoman avaamisen yhteydessä ei ollut syy-yhteydessä Finnboardin karilleajoon.</p>
        <p>Tämän jälkeen oli vielä ratkaistava, oliko linjaloiston näkymättömyys vaikuttanut Finnboardin karilleajoon joko vaikuttamalla Sisun navigointiin paluumatkalla tai Finnboardin omaan navigointiin.</p>
        <p>Sääolosuhteissa ja näkyvyydessä ei Sisun meno- ja paluumatkalla ollut ollut muuta merkittävää eroa kuin että paluumatka tapahtui talvisessa pimeydessä. Tämän vuoksi linjataulun havaitseminen ei ollut enää ollut mahdollista. Jos ylemmän linjaloiston näkymättömyyden oli Sisulla katsottu johtuneen sääolosuhteista, ei sen näkymättä jääminen paluumatkalla sinänsä ollut aiheuttanut mitään suoranaisia toimenpiteitä.</p>
        <p>Myöskään Finnboardilla ei ollut ryhdytty suoranaisiin toimiin Kuorsalon linjalle tultaessa sen johdosta, että ylempi linjaloisto jäi näkymättä. Selityksenä tälle saattoivat olla samalla tavalla kuin Sisun kohdalla sääolosuhteet sekä lisäksi luottaminen Sisun navigointiin uoman avaajana. Siitä miten linjaloiston oikea asento olisi vaikuttanut Finnboardin navigointiin välittömästi ennen karilleajoa, voitiin näin esittää vain olettamuksia. Oli kuitenkin perusteltua lähteä siitä, että Finnboardilla olisi ollut paremmat mahdollisuudet havaita uoman virheellinen sijainti, jos ylempi linjaloisto olisi ollut oikeassa asennossa. Vain täten linjaloiston virheellinen asento oli osaltaan myötävaikuttanut karilleajoon.</p>
      </div>
      <div>
        <h3>II. Jäänmurtaja Sisun päällikön menettely</h3>
        <p>Kuorsalon linjalla oleva Haminan syväväylän osa oli väylän vaikeimpia. Sisun päällikkö oli tietänyt, mitä alusta varten uoma oli avattava. Hän oli myös ollut tietoinen avustettavan Finnboardin mitoista ja syväyksestä sekä meriveden korkeudesta. Kun lisäksi jo menomatkalla oli todettu Kuorsalon ylemmän linjataulun ja -loiston jääneen näkymättä, uomaa avattaessa olisi pitänyt noudattaa suurta varovaisuutta.</p>
        <p>Sisulla oli ollut käytettävissään sellaiset navigointivälineet, erityisesti tutkat ja kaikuluotain, joiden avulla olisi ollut mahdollista varmistaa uoman sijainti. Kaikuluotainta ei ollut käytetty Kuorsalon linjan kohdalla ollenkaan, koska sen käyttäminen oli epäluotettavaa etupotkurin käydessä. Potkurin pysäyttäminen kaikuluotauksen ajaksi olisi puolestaan hidastanut uoman avaamista. Tutkahavaintojen luotettavuuteen olivat osaltaan saattaneet vaikuttaa saarien rannoilla olleet jäänmuodostukset, mutta verrattain luotettavien tutkahavaintojen tekeminen ja uoman sijainnin määritteleminen suhteessa sen eri puolilla oleviin saariin olisi tästä huolimatta ollut mahdollista. Varmistukset olisivat kuitenkin vaatineet vauhdin hidastamista sekä myös pysähtymistä ja palaamista. Siten tämäkin olisi ollut aikaavievää.</p>
        <p>Mikäli jäänmurtaja jättää jonkin tarkistustoimenpiteen suorittamatta, esimerkiksi avustettavan aluksen intressissä sen nopean toimintatuloksen saavuttamiseksi, oli perusteltua edellyttää, että asiasta ilmoitetaan avustettavalle alukselle, jotta sen päällikkö voi itse arvioida, miten luotettavaan navigointiin uoman avaaminen perustuu. Tämän vuoksi jutun lopputuloksen kannalta hyvinkin merkittävänä voitiin pitää Sisulta Finnboardille 15.54 annettua radiopuhelinilmoitusta ja sitä, miten se olisi Finnboardilla pitänyt ymmärtää.</p>
        <p>Sisun radiopäiväkirjan mukaan Sisu oli 11.1.1969 kello 15.54 ilmoittanut Finnboardille: "Finnboard nyt on 2,5 mpk ja uoma on auki mutta vain tutkan mukaan ajettu suurin osa."</p>
        <p>Tätä sanomaa oli jutussa tulkittu eri tavoin. RO:ssa jutun käsittelyyn osallistuneet merenkulun asiantuntijat, merikapteenit Nils Holmberg ja Lennart Hagelstam olivat kirjallisessa lausunnossaan todenneet ilmoituksesta seuraavaa: "Denna uppgift bör närmast anses vara ett rutinmässigt meddelande - --. Hade omnämnandet att farleden gåtts upp med radar utan nämnvärd annan kontroll avsetts såsom en viktig varning just i detta fall där det gällde ett rätt stort fartyg - - - så hade det varit isbrytarbefällhavarns sak att - - - konferera med Finnboard's befälhavare om risker skulle tagas - - -." Kantajien todistajaksi nimeämä ruotsalainen merikapteeni Sten Hällström oli todennut samansuuntaisesti: "- - - någon direkt varning om eventuella felaktigheten eller risker icke givits från isbrytarens sida, och det synes ej heller kunna finnas fog för antagandet, att Finnboard's befälhavare skulle ha uppfattat meddelandet såsom en "förtäckt" varning. Det troliga är väl att han uppfattat det hela som en upplysning i största allmänhet (och ej heller haft skäl till något annat)."</p>
        <p>Erilaisen käsityksen oli ilmoituksesta saanut merenkulkuhallituksen puolesta todistajan kuultu merikapteeni Armas Aalto, joka oli pitänyt ilmoitusta "erittäin vahvana varoituksena siitä, että väylä ei ole luotettava". A:n todistajiksi nimeämät luotsipiirin päällikkö Osmo Myllymaa ja Finnboardin luotsina karilleajon tapahtuessa toiminut merikapteeni Martti Tiili eivät olleet pitäneet väylää kapeimmilta kohdiltaan luotettavana, jos jäänmurtaja ilmoittaa avanneensa sen suurimmaksi osaksi tutkalla. Samoin A:n todistajaksi nimeämä merikapteeni Per-Olof Forsberg oli lausunut: "Undertecknad anser, att Sisu har fullgjort sin upplysningsplikt genom att 15.54 meddela, att farleden blivit öppnad med hjälp av radarobservationer. Därmed har Sisus befällhavare överlåtit ät Finnboards befälhavare att avgöra huruvida han önskar följa isbrytaren eller ej."</p>
        <p>Näiden lausuntojen perusteella Sisun kello 15.54 ilmoitusta ei voitu pitää yksiselitteisenä. Sisun päällikön toimintaa tässä yhteydessä voitiin arvostella joko sen vuoksi, ettei hän ollut antanut yksityiskohtaisempaa ja yksiselitteisempää ilmoitusta avatun uoman riskeistä, erityisesti siitä, ettei Kuorsalon ylemmän linjaloiston valoa ollut uomaa avattaessa näkynyt, tai sen vuoksi, ettei hän ollut varmistunut siitä, että Sisun yleisluonteinen ilmoitus oli ollut Finnboardilla oikein ymmärretyksi.</p>
        <p>Paluumatkalla Haminasta oli Sisulla tehty kansipäiväkirjan mukaan havaintoja ("Klo 17.04 siv. Vieskari, et. 0,3 mpk Houterin linjalla" ja "Klo 17.10 Havouri ts. 114 ast. et. 0,3 mpk"), jotka oikein tulkittuina osoittivat uoman sijaitsevan väylän sivussa. Hyvän merimiestaidon mukaan nämä havainnot olisi pitänyt heti pystyä tulkitsemaan oikein ja niistä olisi pitänyt viivytyksettä ilmoittaa Finnboardille, joka niiden perusteella olisi ainakin ehtinyt ennen karilleajoa hiljentää nopeuttaan ja siten vähentää karilleajon vahinkoja. Varoitus lähetettiin kuitenkin vasta kello 17.14 ja jälleen melko yleisessä muodossa ("Finnboardille ajakaa varovasti on avattu tutkan mukaan").</p>
        <p>Lopputulos edellisestä tarkastelusta oli se, että Sisun päällikkö oli syyllistynyt sellaiseen hyvän merimiestaidon vastaiseen menettelyyn, joka oli osaltaan vaikuttanut Finnboardin karilleajoon.</p>
      </div>
      <div>
        <h3>III. Finnboardilla laivanisännän vastuulla työskennelleiden henkilöiden laiminlyönnit</h3>
        <p>Arvioitaessa Finnboardin mahdollista omaa myötävaikutusta karilleajoon KKO totesi yleisesti periaatteeksi sen, ettei jäänmurtajan avaamassa uomassa kulkeminen vapauttanut aluksen päällikköä velvollisuudesta vastata aluksen turvallisesta kulusta edes silloin, kun uoma avattiin nimenomaan tuota alusta varten ja se seurasi jäänmurtajaa. Arvioitaessa Finnboardin menettelyä jouduttiin harkitsemaan Sisun kello 15.54 antaman ilmoituksen edellyttämiä toimia Finnboardilla. Laivan päällikkö B:n Haminan RO:lle antamassa meriselityksessä ja tällöin jättämässä laivapäiväkirjan otteessa ei mainittu tästä ilmoituksesta mitään. Meriselityksen yhteydessä kuultu luotsi Martti Tiili oli tällöin (24.1.1969) kertonut luotsiasemalle ilmoitetun, että Sisu "oli ollut avaamassa puheena olevaa väylää, mutta ei sitä tapaa, millä tavoin väylä oli 'todettu'". Myöhemmin (14.1.1974) jutussa todistajana kuultaessa ja Tiileltä kysyttäessä, saiko hän ennen karilleajoa tietää, miten väylä oli avattu, hän kertoi saaneensa tästä tiedon vasta karilleajon jälkeen jäänmuraja Sisulta. Kysymykseen, kuuliko hän missään vaiheessa ennen karilleajoa mitään puhetta siitä, että jäänsärkijä olisi avannut väylän suurimmaksi osaksi tutkalla, Tiili todistajana vastasi: "En muista sellaista". Sen sijaan merikapteeni B oli jutussa todistajana kuultuna (23.8.1971) kertonut: "Noin klo 16.00 ilmoitti Sisu Ula:n kautta, että jääränni oli avattu syväväylää pitkin sekä että väylä suurilta osin oli avattu tutkan avulla. Minä keskustelin luotsin kanssa jäänsärkijän raportista mutta tulimme molemmat siihen käsitykseen, että jäänsärkijä oli kontrolloinut kaikki väylän vaikeimmat paikat optillisesti. Näkyvyys oli nimittäin lähtiessämme sellainen että tämä oli mahdollista, sitäpaitsi oli väylä avattu päivänvalossa."</p>
        <p>Edellä esitetty viittasi siihen, ettei Sisun kello 15.54 lähettämään sanomaan ollut Finnboardilla kiinnitetty kovinkaan paljon huomiota. Mahdollisesti juuri tämä oli johtanut sanoman ymmärtämiseen toisin kuin lähettäjä oli tarkoittanut sen ymmärrettäväksi. Kysymys oli siis jälleen siitä, ettei sanoma ollut yksiselitteinen. Tämän on edellä todettu jäävän Sisun päällikön syyksi hyvän merimiestaidon vastaisena menettelynä. Kun eräät jutussa kuullut merenkulun aisantuntijat olivat käsittäneet sanoman vakavaksi varoitukseksi Finnboardille, voitiin perustellusti päätyä siihen, että Finnboardilla olisi pitänyt tarkemmin syventyä sanoman merkitykseen eikä varmistautumatta päätyä sellaiseen tulkintaan sanoman sisällöstä, jonka Finnboardin päällikkö häntä todistajana kuultaessa oli esittänyt.</p>
        <p>Jos Sisun sanomaa ei olisi tulkittu Finnboardin päällikön esittämällä tavalla, olisi Finnboardilla ilmeisesti tehty tarkempia havaintoja uoman ja aluksen sijainnista saavuttaessa Kuorsalon linjan kohdalla olevalle väylän osalle. Näin olisi ehkä voitu havaita uoman sijainti väylän sivussa ja ehditty ainakin hiljentää vauhtia ennen karilleajoa, jolloin vahingot ainakin olisivat todennäköisesti jääneet vähäisemmiksi, vaikkei alusta olisikaan ehditty kokonaan pysäyttää ennen matalikkoa. Sitä paitsi Finnboardin päällikön tulkinta Sisun sanomasta siten, että Kuorsalon linja oli kontrolloitu optisesti, olisi edellyttänyt tarkkaa tähystystä Kuorsalon linjan loistosta ja välitöntä reagointia ylemmän loiston jäätyä näkymättä. Ilmeisesti tällöinkin olisi ehditty jossakin määrin hiljentää aluksen vauhtia ennen karilleajoa.</p>
        <p>Edellä esitetty johti siihen, että myös Finnboardin navigoinnissa oli syyllistytty sellaiseen hyvän merimiestaidon vastaiseen menettelyyn, joka oli osaltaan vaikuttanut aluksen karilleajoon.</p>
      </div>
      <div>
        <h3>IV. Eri tekijöiden vaikutus karilleajoon</h3>
        <p>Missä määrin eri myötävaikuttavat tekijät olivat vaikuttaneet karilleajoon ja sen yhteydessä syntyneisiin vahinkoihin, jäi pakostakin viime kädessä harkinnan varaan. Jutussa esitetyssä aineistossa oli ylemmän linjaloiston näkymättömyys painottunut melko voimakkaasti. Edellä on päädytty käsitykseen, joka mukaan loiston näkymättömyyden vaikutus sittenkin jäi suhteellisen vähäiseksi ja myös pienemmäksi kuin kummankaan muun tekijän vaikutus. Sisun päällikön hyvän merimiestaidon vastainen menettely oli Finnboardilla tehtyihin virheisiin ja laiminlyönteihin verrattuna ollut ensisijaista. Tämän vuoksi oli perusteltua päätyä siihen, että Finnboardin oma myötävaikutus jäi vähäisemmäksi kuin Sisun päällikön menettelyn vaikutus.</p>
        <p>Näin ollen KKO arvioi linjaloiston näkymättömyyden vaikutuksen yhdeksi, Sisun päällikön hyvän merimiestaidon vastaisen menettelyn vaikutuksen kolmeksi ja Finnboardin oman myötävaikutuksen kahdeksi kuudennekseksi.</p>
        <p>Valtio oli vastuussa linjaloiston näkymättömyyden vaikutuksesta loiston kunnossapitäjänä. Jäänmurtaja Sisun laivaisäntänä valtio vastasi aluksen päällikön virheistä ja laiminlyönneistä.</p>
      </div>
      <div>
        <h3>V. Valtion oikeus rajoittaa vastuutaan jäänmurtajan laivaisäntänä</h3>
        <p>Merenkulkuhallitus oli vedonnut valtion rajoitettuun laivaisännän vastuuseen siltä osin kuin valtio oli vastuussa Finnboardin karilleajon vahingoista jäänmurtaja Sisun laivanisäntänä.</p>
        <p>Laivanisännän vastuun rajoituksista oli Brysselissä 10/10 1957 tehty avoimella merellä käytettävien alusten omistajain vastuun rajoittamista koskeva yleissopimus. Se oli Suomen puolesta allekirjoitettu ja ratifioitu sekä 26/1 1968 ennetulla asetuksella säädetty tulemaan voimaan 31/5 1968. Sopimusta allekirjoitettaessa oli Suomen puolesta tehty varauma sopimuksen voimaan saattamisesta joko antamalla sille lain voima tai sisällyttämällä yleissopimuksen määräykset kansalliseen lainsäädäntöön. Hallituksen esityksestä n:o 26/1964 vp. laiksi merilain muuttamisesta ilmeni, että yleissopimuksen voimaan saattaminen oli tapahtunut siten, että laivaisännän vastuun rajoitusta koskevat merilain säännökset oli saatettu vastaamaan vuoden 1957 yleissopimuksen määräyksiä.</p>
        <p>Vastuun rajoitusta koskevissa merilain säännöksissä ei asetettu poikkeusasemaan valtion aluksia eikä jäänsärkijöitä. Merilain 9 §:ssä todettiin kuitenkin, että merilain säännökset koskivat alusta, jota ei käytetä kauppamerenkulkuun, vain mikäli ne kulloinkin sellaiseen alukseen soveltuvat. Kauppamerenkulku määriteltiin aikaisemmin merilain 2 §:n 2 momentissa siten, että sillä tarkoitettiin, paitsi tavaran ja henkilöiden kuljetusta, myös hinausta, jäänsärkemistä, pyyntiä, pelastusta ja muuta sellaista toimintaa, jota ansiotarkoituksessa tai muuten korvauksesta aluksella harjoitetaan. Tämä momentti kumottiin 26/5 1967 annetulla lailla. Määritelmän poisjättämistä perusteltiin asianomaisessa hallituksen esityksessä lähinnä sillä, ettei kauppamerenkulun käsitettä enää haluttu rajoittaa sen perusteella, tapahtuiko toiminta ansiotarkoituksessa tai muuten korvausta vastaan. Kun merilain säännökset aikaisemmin selvästi soveltuivat ansiotarkoituksessa tai korvausta vastaan tapahtuvaan jäänsärjentään ja ilman tällaista tarkoitusta tai korvausta tapahtuva jäänsärjentä ei merenkulullisena toimintana siitä ratkaisevasti eroa, oli perusteltua päätyä siihen, ettei merilain 9 § estänyt valtiota jäänsärkijän laivanisäntänä vetoamasta vastuun rajoituksiin.</p>
        <p>Tämän jälkeen jouduttiin ratkaisemaan, voivatko merilain 2 luvun vastuun rajoitussäännökset koskea valtion aluksia. Brysselin vuoden 1957 yleissopimuksessa ei valtion aluksia ollut asetettu poikkeusasemaan. Näin ollen oli merilain 2 luvun säännöksiä, kun niistä ei muuta ilmennyt, tulkittava siten, ettei valtion aluksia sinänsä ollut asetettu niiden soveltamisessa muiden omistamiin aluksiin verrattuina poikkeusasemaan.</p>
        <p>Ratkaisevaksi kysymykseksi jäi näin ollen se, oliko tässä tapauksessa kysymys sellaisesta vahingosta, jota laivanisännän vastuurajoitusta määrittelevät säännökset koskivat. Tällöin jouduttiin tulkitsemaan ja harkitsemaan ennen kaikkea merilain 13 §:n 1 momentin säännösten sisältöä.</p>
        <p>Merilain 202 §:n mukaan oli yhteentörmäykseen rinnastettava tapaukset, joissa alus ohjauksen johdosta tai muuten aiheuttaa vahinkoa toiselle alukselle taikka siinä olevalle henkilölle tai tavaralle, vaikka alukset eivät törmääkään yhteen. Verrattaessa tähän säännökseen merilain 13 §:n 1 momentin 2 kohdan säännöstä päädyttiin siihen, että mainitussa kohdassa tarkoitettiin sellaista Sisun päällikön toiminnasta aiheutunutta vahinkoa, josta tässä jutussa oli kysymys.</p>
        <p>Näin ollen valtio jäänmurtaja Sisun laivanisäntänä oli oikeutettu merilain 13 §:n 1 momentin 2 kohdan perusteella rajoittamaan vastuutaan merilain 14 §:n mukaisesti.</p>
      </div>
      <div>
        <h3>VI. Suoritettavat korvaukset</h3>
        <p>Edellä olevan perusteella KKO harkitsi oikeaksi, muuttaen HO:n tuomiota ja RO:n päätöstä, velvoittaa valtion linjaloiston näkymättömyyden johdosta suorittamaan korvausta yhden kuudesosan vahingoista</p>
        <p>A) Keskinäiselle Vakuutusyhtiö Sammolle 166 631 markkaa 42 penniä,</p>
        <p>B) A.H.W. Groomille ja muille B kohdan vakuutuksenantajille yhteisesti 35 706 markkaa 74 penniä,</p>
        <p>C) N.V. Algemene Verzekering Maatschappij "De Zee":lle ja muille C kohdan vakuutuksenantajille samoin 35 706 markkaa 74 penniä,</p>
        <p>D) Suomen Merivakuutus Osakeyhtiölle 160 205 markkaa 88 penniä,</p>
        <p>E) Vakuutusosakeyhtiö Pohjolalle 18 157 markkaa 68 penniä,</p>
        <p>F) Vakuutusosakeyhtiö Fennialle 1 584 markkaa 89 penniä ja</p>
        <p>G) Försäkringsaktiebolaget Svenska Veritakselle 61 933 markkaa 89 penniä.</p>
        <p>Edellä mainituille määrille valtion tuli suorittaa 5 prosentin korko haasteen tiedoksiantamisesta 17/12 1970 lukien.</p>
        <p>Lisäksi valtion tuli Sisun laivanisäntänä suorittaa edellä mainituille vakuutuksenantajille korvauksena, samoin 5 prosentin korkoineen haastepäivistä, kolmea kuudettaosaa vahingosta vastaavasta määrästä se määrä, jonka valtio laivanisäntänä oli merilain 14 §:n nojalla velvollinen suorittamaan. Tämän korvauksen laskemisesta asianosaiset saivat, jolleivät ne siitä, sopineet, riidellä erikseen ottaen huomioon merilain 18 §:ssä olevat säännökset.</p>
        <p>Kantajat ja merenkulkuhallitus olivat ilmoittaneet RO:n osalta oikeudenkäyntikulujen määräksi, kun siihen vielä lisättiin merenkulun asiantuntijoille maksetut istuntopalkkiot ja korvaus kirjallisesta lausunnosta, yhteensä 274 178 markkaa 27 penniä. Ottaen huomioon jutun lopputuloksen valtion alempien oikeuksien määräämää oikeudenkäyntikulujen korvausvelvollisuutta alennettiin ja valtion oli suoritettava vakuutuksenantajien yhteisten oikeudenkäyntikulujen korvaukseksi 137 359 markkaa 13 penniä.</p>
        <div>
          <p>Oikeusneuvos Leivonen, joka oli eri mieltä, lausui: Olen muutoin samaa mieltä kuin KKO:n enemmistö paitsi mikäli on kysymys merilain 2 luvussa säädettyjen laivanisännän vastuun rajoittamista koskevien säännösten soveltamisesta valtiolle jäänmuraja Sisun laivanisäntänä nyt kysymyksessä olevassa tapauksessa syntyneeseen vastuuseen. Kysymys on ratkaistava merilain 9 §:n ja 13 §:n 1 momentin säännösten sekä vastuunrajoitussäännöstön tarkoitusperää koskevien yleisten periaatteiden perusteella. Tämä säännöstö perustuu pyrkimykseen rajoittaa merenkulun erityisolosuhteisiin liittyvää muihin elinkeinoihin verrattuna tavallista suurempaa vahingonvastuuta ja on alun perin tähdännyt kauppamerenkulun etujen turvaamiseen. Merilain 9 §:n mukaan vastuunrajoitus, joka muodostaa poikkeuksen lain 10 ja 11 §:ssä säädetystä laivanisännän pääsääntöisesti rajoittamattomasta vastusta, sinänsä koskee kaikkia aluksi niiden omistajasta ja käyttötarkoituksesta riippumatta, mutta muihin kuin kauppamerenkulkuun käytettäviin aluksiin nähden sitä noudatetaan vain kulloinkin soveltuvilta osilta. Harkitessani, miltä osin vastuunrajoitus koskee alusta, jota ei käytetä varsinaiseen kauppamerenkulkuun vaan esimerkiksi johonkin merenkulun turvaamista tarkoittavaan erikoistehtävään, katson, että rajoitus ei sovellu vahinkoihin, jotka tosin ovat tapahtuneet alusta tällaiseen merenkulkuun käytettäessä mutta jotka eivät ole aiheutuneet merenkulkuun yleensä liittyvistä erityisistä olosuhteista vaan ovat syntyneet vahinkoa tuottaneen aluksen suorittaessa erikoisen käyttötarkoituksensa mukaista tehtävää sellaisella tavalla, että siihen liittyvä vahingonvaara ja -vastuu olennaisesti poikkeavat tavanmukaiseen varsinaiseen kauppamerenkulkuun liittyvästä vahingonvaarasta ja vastuusta. Kun väylän kunnossapidossa tapahtuneeseen virheeseen ja laiminlyöntiin liittyvä vahingonvaara olennaisesti poikkeaa muuhun merenkulkuun liittyvästä vahingonvaarasta, katson, että valtiolla jäänmurtaja Sisun laivanisäntänä ja väylän kunnossapitäjänä ei ole oikeutta merilain 13 §:n nojalla rajoittaa vastuutaan siltä näillä perusteilla korvattaviksi vaadituista vahingoista.</p>
        </div>
        <p>Edellä olevan johdosta harkitsen oikeaksi, muuttaen HO:n tuomiota ja RO:n päätöstä, velvoittaa valtion suorittamaan korvausta</p>
        <p>linjaloiston näkymättömyyden johdosta kuudenneksen ja jäänmurtaja Sisun laivanisäntänä kolme kuudennesta eli kaikkiaan neljä kuudennesta vahingosta ja siis</p>
        <p>A) Keskinäiselle Vakuutusyhtiö Sammolle 666 525,70 markkaa,</p>
        <p>B) A.H.W. Groomille ja muille B kohdan vakuutuksenantajille yhteisesti 142 826,94 markkaa,</p>
        <p>C) N.V. Algemene Verzekering Maatschappij "De Zee":lle ja muille C kohdan vakuutuksenantajille yhteisesti 142 826,93 markkaa,</p>
        <p>D) Suomen Merivakuutus Osakeyhtiölle 640 823,52 markkaa,</p>
        <p>E) Vakuutusosakeyhtiö Pohjolalle 72 630,73 markkaa,</p>
        <p>F) Vakuutusosakeyhtiö Fennialle 6 339,54 markkaa ja</p>
        <p>G) Försäkringsaktiebolaget Svenska Veritakselle 247 735,54 markkaa.</p>
        <p>Edellä mainituille määrille valtion tulee suorittaa KKO:n tuomiolauselmassa mainittu korko. Oikeudenkäyntikulujen korvaamista koskevalta osalta olen KKO:n tuomiolauselmasta ilmenevällä kannalla.</p>
        <div>
          <p>Ratkaisuun osallistuneet: oikeusneuvokset Heinonen ja Surakka sekä ylimääräiset oikeusneuvokset Winqvist ja Heikkilä</p>
        </div>
      </div>
    </div>
  </finlex:content>
</finlex:document>
