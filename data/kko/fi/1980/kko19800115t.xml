<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19800115t</dcterms:identifier>
  <finlex:ecliIdentifier>ECLI:FI:KKO:1980:II115</finlex:ecliIdentifier>
  <dcterms:title>KKO:1980-II-115</dcterms:title>
  <dcterms:description>
    <p>
      <strong>Vahingonkorvaus</strong>
    </p>
    <p>
      <strong>Kaupungin korvausvastuu</strong>
    </p>
  </dcterms:description>
  <finlex:registerNumber>R77/941</finlex:registerNumber>
  <finlex:fileCopyNumber>319</finlex:fileCopyNumber>
  <dcterms:issued pvm="19801107">1980-11-07</dcterms:issued>
  <dcterms:abstract>
    <p>Kaupunki oli vastuussa sen viranhaltijan toimesta paikoitusalueeksi kaupungin maalla osoitetun alueen sortumisesta aiheutuneesta vahingosta. Vahingonkärsijä ei ollut oikeutettu saamaan korvausta siitä osasta vahinkoa, joka oli aiheutunut vahingonkärsijän syyksi jäävästä laiminlyönnistä ryhtyä toimenpiteisiin vahingon rajoittamiseksi.</p>
  </dcterms:abstract>
  <dcterms:tableOfContents>
    <a href="19800115taloa0">ASIAN KÄSITTELY ALEMMISSA OIKEUKSISSA</a>
    <a href="19800115tyloa0">KORKEIN OIKEUS</a>
  </dcterms:tableOfContents>
  <finlex:content id="s19800115t.kko">
    <div>
      <h2 id="19800115taloa0">ASIAN KÄSITTELY ALEMMISSA OIKEUKSISSA</h2>
      <p>Kommandiittiyhtiön konkurssipesän Helsingin kaupunkia vastaan ajamasta kanteesta Helsingin RO p. 2/3 1977 oli lausunut selvitetyksi, että kommandiittiyhtiö oli, osakeyhtiön X:n solmittua 24/4 1976 urakkasopimuksen Helsingin kaupungin urheilu- ja ulkoiluviraston kanssa sähkötöistä Korkeasaaressa, X:n alaurakoitsijana tehnyt töitä mainitussa saaressa. Kaupungin palveluksessa oleva saaren intendentti oli kommandiittiyhtiön aloitettua työt saaressa antanut määräyksen, että 12/5 1976 lähtien kaikkien Korkeasaaressa autolla liikkuvien tuli jättää ajoneuvonsa kaupungin maalla Korkeasaaressa sijaitsevalle paikoitusalueelle sekä että saaressa työsuorituksia tekevien työkoneiden haltijoiden tuli myös jättää työkoneensa työajan päätyttyä sanotulle paikoitusalueelle. Tästä määräyksestä oli erityisesti annettu tieto myös kommandiittiyhtiön edustajalle. Paikoitusalueella oli 24/5 1976 tapahtunut maansuortuma, jolloin kommandiittiyhtiön omistamat Ford Super County traktori ja Ford 4500 kaivuriyhdistelmä olivat suistuneet veteen ja meriveden vaikutuksesta vaurioituneet. Tämän johdosta oli kommandiittiyhtiölle, joka 21/6 1976 oli asetettu konkurssiin, aiheutunut vahinkoa traktorin purkaus- ja korjauskustannuksina 8 000 markkaa ja käyttöhyödyn menetyksenä vahingon tapahtumispäivästä kommandiittiyhtiön konkurssin alkamiseen eli 20 päivältä 8 tunnin mukaan päivältä ja 48 markan mukaan tunnilta 7 680 markkaa sekä kaivuriyhdistelmän korjauskustannuksina 11 000 markkaa ja käyttöhyödyn menetyksenä samalta ajalta 55 matkan mukaan tunnilta 8 800 markkaa. Koska Helsingin kaupunki sanotun paikoitusalueen omistajana ja sen kunnossapitäjänä oli vastuussa kerrotuista vahingoista, RO oli velvoittanut kaupungin heti kuittia vastaan maksamaan kommandiittiyhtiön konkurssipesälle vahingonkorvaukseksi kerrottujen vahinkojen yhteisen määrän 35 480 markkaa 5 prosentin korkoineen haasteen tiedoksiantopäivästä 17/11 1976 sekä oikeudenkäyntikulujen korvaukseksi 1 800 markkaa.</p>
      <p>Helsingin HO, jonka tutkittavaksi kaupunki oli saattanut jutun, t. 28/9 1977 oli lausunut selvitetyksi, että ko. työkoneiden suistuttua 24/5 1976 mereen ne oli kaupungin toimesta seuranneena päivänä nostettu vedestä ja kuljetettu Sompasaareen. Kuljetuksen jälkeen koneet huostaansa ottanut kommandiittiyhtiön edustaja oli samana päivänä käynyt laskemassa koneiden moottoreista veden pois, mutta jättänyt huolehtimatta muista meriveden ruostevaikutuksen ehkäisemiseksi välttämättömiksi ja kiireellisiksi katsottavista huoltotoimista. Kaupunki oli RO:n mainitsemilla perusteilla vastuussa sellaisten vahinkojen ja kustannusten korvaamisesta, jotka olivat syntyneet koneiden putoamisesta veteen ja sellaisista huoltotoimenpiteistä, joihin oli ollut välittömästi ryhdyttävä merivedestä aiheutuvien vaurioiden estämiseksi. Kaupunki ei kuitenkaan ollut vastuussa sellaisten vahinkojen korvaamisesta, jotka olivat johtuneet siitä, että kommandiittiyhtiö oli laiminlyönyt merestä nostettujen koneiden välttämättömän huollon ruostevaurioiden estämiseksi ja säilyttänyt koneita Sompasaaressa seuranneen syyskuun alkuun saakka siinä kunnossa, mihin ne olivat merestä nostamisen jälkeen jääneet, aiheuttaen siten vahingon suurenemisen. Sen vuoksi HO oli, muuttaen RO:n päätöstä ja alentaen tuomittua korvausta, velvoittanut kaupungin suorittamaan kommandiittiyhtiön konkurssipesälle RO:n tuomitseman määrän asemesta korvaukseksi työkoneille veteen putoamisesta aiheutuneiden vaurioiden korjaamisesta ja tarpeellisista huoltotoimenpiteistä 8 000 markkaa ja ansion menetyksestä koneiden korjaamiseen tarvittavilta arvioiduilta 6 päivältä, 86 markan mukaan päivältä, kummankin koneen osalta erikseen 516 markkaa eli kaikkiaan korvaukseksi 9 032 markkaa 5 prosentin korkoineen haasteen tiedoksiantopäivästä. Oikeudenkäyntikulujen korvausta koskevalta osalta RO:n päätös jäi pysyväksi.</p>
      <p>Kommandiittiyhtiön konkurssipesä ja Helsingin kaupunki pyysivät oikeudenkäymiskaaren 30 luvun 3 §:n 1 kohdan nojalla lupaa hakea muutosta HO:n tuomioon ja lupahakemuksiinsa sisällyttivät muutoksenhakemukset.</p>
    </div>
    <div>
      <h2 id="19800115tyloa0">KORKEIN OIKEUS</h2>
      <p>KKO myönsi muutoksenhakuluvan ja tutki jutun. Koska po. alue oli Helsingin kaupungin taholta osoitettu myös painavien työkoneiden paikoitusalueeksi valmistautumatta siitä, että se oli sellaiseen tarkoitukseen sovelias ja kun kommandiittiyhtiö sekä kommandiittiyhtiön konkurssipesä HO:n mainitsemin tavoin eivät olleet puolestaan koneiden vedestä nostamisen jälkeen ı ryhtyneet toimenpiteisiin vahingon rajoittamiseksi, eikä konkurssipesä myös ollut näyttänyt, että korjaustoimenpiteiden viivästyminen olisi johtunut kaupungin viaksi katsottavasta syystä, KKO näillä ja muutoin alempien oikeuksien mainitsemilla perusteilla katsoi, ettei ollut esitetty syytä muuttaa HO:n tuomion lopputulosta.</p>
      <div>
        <p>Ratkaisuun osallistuneet: oikeusneuvokset Saarni-Rytkölä, Ådahl, Surakka ja Riihelä sekä ylimääräinen oikeusneuvos Heikkilä</p>
      </div>
    </div>
  </finlex:content>
</finlex:document>
