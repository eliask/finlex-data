<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20010103</dcterms:identifier>
  <finlex:ecliIdentifier>ECLI:FI:KKO:2001:103</finlex:ecliIdentifier>
  <dcterms:title>KKO:2001:103</dcterms:title>
  <dcterms:description>
    <p>
      <strong>Avioliitto</strong>
      <span>Omaisuuden ositus</span>
    </p>
    <p>
      <strong>Oikeustoimi</strong>
      <span>Oikeustoimen kohtuullistaminen</span>
    </p>
  </dcterms:description>
  <finlex:registerNumber>S99/1044</finlex:registerNumber>
  <dcterms:date pvm="20011010">2001-10-10</dcterms:date>
  <finlex:fileCopyNumber>2109</finlex:fileCopyNumber>
  <dcterms:issued pvm="20010103.kko">2001-10-15</dcterms:issued>
  <dcterms:abstract>
    <p>Pesänjakajan toimittama ositus perustui asunto-osakkeiden arvon osalta puolisoiden sopimukseen. Osituksen moitteelle säädetyn kuuden kuukauden määräajan kuluttua umpeen puoliso vaati varallisuusoikeudellisista oikeustoimista annetun lain 36 §:n nojalla osituksen kohtuullistamista.</p>
    <p>Puoliso voi vaatia pesänjakajan toimittaman osituksen lopputuloksen kohtuullistamista osituksen moiteajan päättymisen jälkeenkin kohtuullisessa ajassa sillä perusteella, että puolisoiden toimituksessa tekemä sopimus oli jälkeenpäin ilmenneen seikan vuoksi kohtuuton. Kanne, jonka puoliso oli nostanut usean vuoden kuluttua mainitusta seikasta tiedon saatuaan, hylättiin Korkeimman oikeuden tuomiosta ilmenevillä perusteilla. Ks. KKO:1980-II-53</p>
  </dcterms:abstract>
  <p>OikTL 36 §</p>
  <dcterms:tableOfContents>
    <a href="20010103aloa0">ASIAN KÄSITTELY ALEMMISSA OIKEUKSISSA</a>
    <a href="20010103mhaku0">MUUTOKSENHAKU KORKEIMMASSA OIKEUDESSA</a>
    <a href="20010103yloa0">KORKEIMMAN OIKEUDEN RATKAISU 15.10.2001</a>
  </dcterms:tableOfContents>
  <finlex:content id="s20010103.kko">
    <div>
      <h2 id="20010103aloa0">ASIAN KÄSITTELY ALEMMISSA OIKEUKSISSA</h2>
      <p>Asian käsittely Ylivieskan käräjäoikeudessa</p>
      <p>Asian tausta</p>
      <p>Ylivieskan kihlakunnanoikeuden määräämä pesänjakaja oli 12.4.1991 toimittanut osituksen A:n ja B:n välillä. Osituksessa pesänjakaja oli todennut A:n omistavan puolet Asunto Oy X:n huoneiston nro 19 hallintaan oikeuttavista osakkeista sekä A:n ja B:n sopineen osakkeiden arvoksi 450 000 markkaa. Osituspäätöksessä pesänjakaja oli velvoittanut A:n suorittamaan tasinkona B:lle 131 219,63 markkaa. A oli 18.9.1991 kihlakunnanoikeudessa nostanut B:tä vastaan osituksen moitekanteen ja vaatinut pesäjakajan päätöksen osittaista kumoamista sekä osituksen sovittelemista avioliittolain 103 b §:n nojalla siten, ettei B saisi avio-oikeuden nojalla A:n omaisuutta. A:n moitekanne oli hylätty Vaasan hovioikeuden tuomiolla 16.10.1992, mitä tuomiota koskevan valituslupahakemuksen Korkein oikeus oli 12.2.1993 hylännyt.</p>
      <p>Edellä mainitut osakkeet oli 27.7.1993 myyty pakkohuutokaupalla 183 000 markan kauppahinnasta.</p>
      <p>Kanne</p>
      <p>A vaati, että hänen ja B:n ennen ositusta tekemää sopimusta asunto-osakkeiden arvosta kohtuullistetaan varallisuusoikeudellisista oikeustoimista annetun lain (oikeustoimilaki) 36 §:n perusteella siten, että A vapautetaan hänelle määrätystä 131 219,63 markan maksuvelvollisuudesta 66 750 markan osalta eli että maksuvelvollisuus alennetaan 64 469,63 markaksi.</p>
      <p>Kanteen perusteena A lausui, että hän oli olennaisesti erehtynyt asunto-osakkeiden arvosta. Hän ei ollut ollut tietoinen asuntojen hintatasosta eikä hän avioeron aiheuttamasta järkytyksestä ja masennuksesta johtuen ollut pystynyt harkitsemaan asunnon hintaa. Kun asunto-osakkeet sittemmin oli myyty pakkohuutokaupalla, oli ilmennyt, että A:lla oli ollut tosiasiassa 133 500 markkaa vähemmän varallisuutta kuin hän oli kuvitellut kohtuuttomaan sopimukseen mennessään.</p>
      <p>Vastaus</p>
      <p>B vaati, että kanne jätetään tutkimatta.</p>
      <p>Perusteluinaan B lausui, että kanne perustui oikeustoimilakiin, joka oli luonteeltaan yleislaki. Asia oli jo aikaisemmin lainvoimaisesti ratkaistu avioliittolain ositussäännösten perusteella. Oikeusohjeen "erityislaki syrjäyttää yleislain" perustella kanne tuli siten jättää tutkimatta. Lisäksi B totesi, että kanne koski sopimuksen moittimista. Sellaista sopimusta, joka olisi voinut olla moitekanteen kohteena, ei kuitenkaan ollut. Ositus oli pesänjakajan päätös, jota ei voinut pitää moitteenvaraisena asianosaisten sopimuksena. Pesänjakaja oli ositusta toimittaessaan vain hyväksynyt asianosaisten sopiman arvon asunto-osakkeiden arvoksi.</p>
      <p>Toissijaisesti B vaati kanteen hylkäämistä.</p>
      <div>
        <h3>Käräjäoikeuden tuomio 21.8.1998</h3>
        <p>Käräjäoikeus totesi ensiksi pesänjakajan osituskirjaan tekemän merkinnän perusteella näytetyksi, että asianosaiset olivat sopineet huoneiston arvosta. Kyseistä arvoa ei ollut käsitelty osituksen moiteoikeudenkäynnissä. Nyt oli kanteessa kysymys asianosaisten tekemän sopimuksen kohtuullistamisesta oikeustoimilain 36 §:n nojalla, mikä kanne ei ollut sidottu määräaikaan. Kyseessä ei siis ollut tältä osin pesänjakajan päätös, jota voisi moittia ainoastaan osituksen moitekanteen yhteydessä. Kanne voitiin sen vuoksi tutkia.</p>
        <p>Käräjäoikeus lausui tämän jälkeen perusteluinaan muun muassa, että oikeustoimilain 36 §:n mukainen kanne tuli nostaa kohtuullisessa ajassa erehdyksen havaitsemisesta, eli tässä tapauksessa siitä, kun A oli tullut tietoiseksi asunnon käyvästä hinnasta. A ei ollut koko osituksen moiteoikeudenkäynnin aikana puuttunut asunnon arvoon ja hänen oli tästä syystä katsottava tuolloin vielä pitäneen arvoa oikeana. A oli väittänyt, ettei hän ollut tiennyt asunnon todellista arvoa. Hänellä oli kuitenkin ollut lakimies ajamassa moitekannetta ja asunnon arvo oli olennaisesti vaikuttanut A:n maksettavaksi määrätyn tasingon määrään. Asunto oli ollut myynnissä 410 000 markan hinnasta tammikuussa 1992 neljän kuukauden ajan ja uudelleen 310 000 markan hinnasta syyskuusta 1992 alkaen yhdeksän kuukauden ajan. A:n olisi viimeistään tässä vaiheessa täytynyt käsittää, mikä asunnon käypä arvo oli. Kanne oli kuitenkin nostettu vasta 15.4.1997 eli noin neljä vuotta sen jälkeen, kun asuntoa oli viimeksi vapaaehtoisesti kaupiteltu. Kannetta ei sen vuoksi voitu katsoa nostetun kohtuullisessa ajassa. A:n passiivisuus oli tulkittava sopimuksen hyväksymiseksi. Tämän vuoksi käräjäoikeus hylkäsi A:n kanteen.</p>
        <p>Asian on ratkaissut laamanni Riitta Kuurinmaa-Myllyniemi</p>
      </div>
      <div>
        <h3>Vaasan hovioikeuden tuomio 21.7.1999</h3>
        <p>A valitti hovioikeuteen. Hovioikeus katsoi, että toimitusositusta koskeva sovitteluvaatimus avioliittolain 103 b §:n 3 momentin perusteella oli osituksen toimittamisen jälkeen aina esitettävä osituksen moitteelle avioliittolain 106 §:ssä ja perintökaaren 23 luvun 10 §:ssä säädetyssä ehdottomassa määräajassa, joka oli otettava huomioon viran puolesta. Pesänjakaja oli 12.4.1991 antamallaan päätöksellä lainvoimaisesti toimittanut A:n ja B:n välillä osituksen ja velvoittanut A:n maksamaan B:lle tasinkoa 131 219,63 markkaa. Koska A:n kanne oli nostettu osituksen moitekanteelle varatun määräajan jälkeen, kanne oli vanhentunut.</p>
        <p>Hovioikeus ei muuttanut käräjäoikeuden tuomion lopputulosta.</p>
        <p>Asian ovat ratkaisseet hovioikeuden jäsenet Robert Liljenfeldt, Kaija Suvilehto-Nieminen ja Jorma Rudanko. Esittelijä Petteri Korhonen.</p>
      </div>
    </div>
    <div>
      <h2 id="20010103mhaku0">MUUTOKSENHAKU KORKEIMMASSA OIKEUDESSA</h2>
      <p>A:lle myönnettiin valituslupa. Valituksessaan hän vaati hovioikeuden tuomion kumoamista ja kanteensa hyväksymistä. B vastasi valitukseen ja vaati sen hylkäämistä.</p>
    </div>
    <div>
      <h2 id="20010103yloa0">KORKEIMMAN OIKEUDEN RATKAISU 15.10.2001</h2>
      <p>Pääasiaratkaisun perustelut</p>
      <p>Avioliittolain 106 §:n ja perintökaaren 23 luvun 10 §:n mukaan kanne pesänjakajan toimittaman osituksen moittimiseksi on nostettava kuuden kuukauden kuluessa osituksen toimittamisesta. Pesänjakajalla on perintökaaren 23 luvun 7 §:n mukaan velvollisuus pyrkiä saamaan aikaan sopimus asianosaisten kesken. Säännös merkitsee, että osapuolten tekemä sopimus sitoo pesänjakajaa. Siinäkin tapauksessa, että pesänjakajan päätös perustuu asianosaisten saavuttamaan yhteisymmärrykseen, ositus on kuitenkin menettelyllisesti ja muodon puolesta toimitusositus. Siten oikeuskeino osituksen virheiden oikaisemiseksi on tällöinkin yleensä mainitussa kuuden kuukauden määräajassa nostettava osituksen moitekanne. Myös pesänjakajan toimittaman osituksen sovittelua avioliittolain 103 b §:n nojalla on tuon pykälän 3 momentin mukaan vaadittava noudattaen, mitä osituksen moitteesta ja osituksen pätemättömäksi julistamisesta on voimassa.</p>
      <p>A on lähtenyt siitä, ettei kysymys ole pesänjakajan toimittaman osituksen sovittelusta, vaan hänen ja B:n asunto-osakkeiden arvosta tekemän sopimuksen kohtuullistamisesta oikeustoimilain 36 §:n nojalla. Tähän perustuvaan kanteeseen ei tulisi soveltaa perintökaaren 23 luvun 10 §:n mukaista moiteaikaa.</p>
      <p>Tältä osin Korkein oikeus toteaa ensinnäkin, että avioliittolain 103 b §:n mukaisessa osituksen sovittelussa on kysymys avio-oikeuden ulottuvuuden määräämisestä: tällaisella sovittelulla avio-oikeuden alaa joko supistetaan tai laajennetaan siitä, mikä se muuten olisi. Mainitun säännöksen nojalla ei sitä vastoin ole korjattavissa sen kaltainen osituksen väitetty virheellisyys, johon esillä oleva kanne perustuu.</p>
      <p>Kuuden kuukauden määräaikaan sidottu moitekanne ei ole ainoa oikeussuojakeino, joka tulee kysymykseen pesänjakajan toimittaman osituksen yhteydessä. Tällaista ositusta ei tosin ole katsottu sellaiseksi lainvoimaiseen tuomioon rinnastettavaksi ratkaisuksi, johon voitaisiin soveltaa oikeudenkäymiskaaren 31 luvun mukaisia ylimääräisiä muutoksenhakukeinoja (KKO 1976 II 54). Mahdollisuutta puuttua pesänjakajan toimittamaan ositukseen ei kuitenkaan ole perusteltua täysin poikkeuksetta rajoittaa kuuden kuukauden moiteaikaan, koska tästä voisi seurata, että ositus jäisi pysyväksi, vaikka moiteajan jälkeen ilmenisi sellaisia asiaan olennaisesti vaikuttavia seikkoja, joiden perusteella yleensä - sopimuksen tai jopa lainvoiman saaneen tuomion kyseessä ollessa - olisi käytettävissä oikeussuojakeino.</p>
      <p>Vakiintuneesti onkin katsottu, että moiteajan estämättä lainvoimainen toimitusositus voidaan kanteesta julistaa pätemättömäksi, jos moiteajan kuluttua umpeen ilmenee, että ositusta rasittaa jokin pätemättömyysperuste. Tällaisesta moiteajan jälkeen nostetusta kanteesta on ollut kysymys ratkaisussa KKO 1980 II 53, jossa pesänjakajan toimittama, puolisoiden yhteisymmärryksen mukainen ositus julistettiin pätemättömäksi, koska toinen puoliso oli osituksessa salannut omaisuuttaan.</p>
      <p>Oikeussuojan tarpeen kannalta edellä mainittuun rinnastettava tilanne saattaa syntyä myös silloin, kun pesänjakajan toimittama ositus on perustunut siihen, mitä osapuolten kesken on sovittu, mutta myöhemmin tulee ilmi seikkoja, joiden vuoksi osituksen pohjana ollut osapuolten sopimus johtaa siihen, että osituksen lopputulos muodostuu kohtuuttomaksi. Oikeusvarmuuden ylläpitäminen kuitenkin vaatii, että ositukseen puuttuminen tällaisella perusteella vasta moiteajan jälkeen voi tulla kysymykseen vain, jos vaatimus perustuu sellaisiin osituksen perusteita koskeviin olennaisiin seikkoihin, jotka ovat ilmenneet vasta moiteajan kuluttua umpeen tai joihin ei muutoin ole voitu moiteaikana vedota. Jos osituksen kohtuuttomuuteen vedotaan tällaisella perusteella, kanne on joka tapauksessa nostettava kohtuullisessa ajassa siitä, kun asianosainen on tullut tietoiseksi osituksen perusteita rasittavasta seikasta.</p>
      <p>A on kanteensa tueksi vedonnut siihen, että hän oli erehtynyt asunto-osakkeiden arvosta. Hän ei ole edes väittänyt, että ositusta rasittaisi jokin pätemättömyysperuste, vaan kanne perustuu siihen, että hän on katsonut asunto-osakkeiden arvoa koskevan sopimuksen ja sen myötä osituksen lopputuloksen olevan hänen erehdyksensä vuoksi kohtuuton.</p>
      <p>Asiassa ei ole esitetty luotettavaa selvitystä siitä, mikä oli asunto-osakkeiden todellinen arvo osituksen ajankohtana. Mahdollinen myöhempi arvon aleneminen ei sinänsä ole osituksen kannalta merkityksellinen seikka. Lisäksi kanne on nostettu vasta kuuden vuoden kuluttua osituksen toimittamisesta ja yli kolme ja puoli vuotta asunto-osakkeiden pakkohuutokaupan jälkeen, jolloin A omankin ilmoituksensa mukaan viimeistään tuli tietoiseksi kanteensa perusteesta.</p>
      <p>Näillä perusteilla Korkein oikeus katsoo jääneen näyttämättä, että osituksen pohjana ollutta sopimusta asunto-osakkeiden arvosta rasittaisi sellainen erehdys tai muu seikka, joka olisi johtanut osituksen kohtuuttomuuteen ja johon voisi vedota vielä usean vuoden kuluttua sen tietoon tulemisesta. Tämän vuoksi Korkein oikeus on ratkaissut asian tuomiolauselmasta ilmenevällä tavalla.</p>
      <p>Tuomiolauselma</p>
      <p>Hovioikeuden tuomion lopputulosta ei muuteta.</p>
      <p>Asian ovat ratkaisseet oikeusneuvokset Anja Tulenheimo-Takki, Mikko Tulokas, Kati Hidén, Kari Kitunen ja Pauliine Koskelo. Esittelijä Anne Ekblom-Wörlund.</p>
    </div>
  </finlex:content>
</finlex:document>
