<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20010040</dcterms:identifier>
  <finlex:ecliIdentifier>ECLI:FI:KKO:2001:40</finlex:ecliIdentifier>
  <dcterms:title>KKO:2001:40</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen lakkaaminen</span>
    </p>
  </dcterms:description>
  <finlex:registerNumber>S99/1333</finlex:registerNumber>
  <dcterms:date pvm="20001031">2000-10-31</dcterms:date>
  <finlex:fileCopyNumber>836</finlex:fileCopyNumber>
  <dcterms:issued pvm="20010426">2001-04-26</dcterms:issued>
  <dcterms:abstract>
    <p>Työnantaja oli 29.12.1997 katsonut A:n työsopimuksen purkautuneeksi työsopimuslain 44 §:n 2 momentin nojalla, koska A oli ollut poissa työstä 22.12.1997 lukien ilmoittamatta työnantajalle syytä poissaoloonsa. Koska A:n sinänsä viikon mittaiseen poissaoloaikaan oli sisältynyt jouluaatto ja sitä seuranneet kaksi pyhäpäivää, arkilauantai ja sunnuntai, työnantajalla ei katsottu olleen oikeutta käsitellä A:n työsopimusta purkautuneena vielä 29.12.1997. Työnantajalla ei Korkeimman oikeuden tuomiossa kerrotuilla perusteilla myöskään katsottu olleen perustetta A:n työsopimuksen irtisanomiseen poissaolosta ilmoittamatta jättämisen johdosta.</p>
  </dcterms:abstract>
  <p>TSL 44 § 2  mom</p>
  <dcterms:tableOfContents>
    <a href="20010040aloa0">ASIAN KÄSITTELY ALEMMISSA OIKEUKSISSA</a>
    <a href="20010040mhaku0">MUUTOKSENHAKU KORKEIMMASSA OIKEUDESSA</a>
    <a href="20010040yloa0">KORKEIMMAN OIKEUDEN RATKAISU 26.4.2001</a>
  </dcterms:tableOfContents>
  <finlex:content id="s20010040.kko">
    <div>
      <h2 id="20010040aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Lahden käräjäoikeudessa</h3>
        <p>Erkki Eld lausui KR Konehirsi Oy:tä vastaan ajamassaan kanteessa, että hän oli ollut yhtiön palveluksessa toistaiseksi voimassa olleessa työsuhteessa 18.9.1996 - 22.8.1997 ja tämän jälkeen uudelleen 1.9.1997 alkaen tehden hitsaus-, kokoonpano- ja asennustöitä. Eld oli jäänyt olkapäävaivasta aiheutuneen työkyvyttömyyden vuoksi sairauslomalle 21.11.1997. Sairauslomaa oli tämän jälkeen jatkettu 1. ja 9.12.1997 niin, että Eld oli 9.12.1997 päivätyn lääkärinlausunnon mukaan ollut työkyvytön 21.12.1997 saakka. Eld oli toimittanut kaksi ensimmäistä työkyvyttömyyttään osoittavaa lääkärinlausuntoa yhtiön edustajalle Kari Ruottiselle henkilökohtaisesti, mutta sitten Ruottisen kanssa oli sovittu, että lääkärinlausunnot voitiin toimittaa postitse. Eld oli käynyt lääkärintarkastuksessa jälleen maanantaina 22.12.1997. Tuolloin työkyvyttömyyden oli todettu jatkuvan ainakin 31.12.1997 saakka. Eld oli 22.12.1997 illalla lähettänyt työkyvyttömyyden jatkumista osoittavan lääkärintodistuksen yhtiölle postitse.</p>
        <p>Ruottinen oli 29.12.1997 ilmoittanut Eldille puhelimitse, että työsuhde oli purettu, koska Eld ei ollut viikon kuluessa edellisen työkyvyttömyysajan päättymisestä toimittanut yhtiölle uutta lääkärintodistusta. Eld oli tuolloin kertonut työkyvyttömyytensä jatkuvan edelleen. Yhtiö oli kuitenkin 29.12.1997 päivätyllä kirjallisella ilmoituksella vahvistanut työsuhteen päättyneen työsopimuslain 43 ja 44 §:n perusteella työntekijän ilmoitusvelvollisuuden laiminlyönnin vuoksi. Työsuhteen päättymispäiväksi ilmoitukseen oli merkitty 30.12.1997.</p>
        <p>Eldin poissaolo oli perustunut työkyvyttömyyteen ja ollut siten luvallista. Väite siitä, ettei Eld olisi toimittanut yhtiölle hyväksyttävää selvitystä poissaolonsa syystä, oli perusteeton. Mikäli Eldin postitse lähettämä lääkärinlausunto oli viivästynyt, ilmoittamista oli kohdannut pätevä este. Työkyvyttömyyden mahdollinen jatkuminen oli sitä paitsi tullut Ruottisen tietoon jo 19.12.1997 käydyssä puhelinkeskustelussa, jossa Ruottinen oli puolestaan ilmoittanut Eldille, että liike pidettäisiin joulun aluspäivät suljettuna, joten töihin ei silloin tarvitsisi missään tapauksessa tulla. Lisäksi Eld oli jo ennen työkyvyttömyytensä alkua sopinut yhtiön kanssa siitä, että hän pitäisi joulun aluspäivät vapaata aiemmin tekemiään ylityötunteja vastaan. Näillä perusteilla Eld katsoi, ettei yhtiöllä ollut ollut oikeutta käsitellä hänen työsopimustaan purkautuneena eikä edes irtisanoa työsopimusta. Tämän vuoksi Eld vaati yhtiön velvoittamista suorittamaan hänelle korvaukseksi työsopimuksen perusteettomasta päättämisestä 18 kuukauden palkkaa vastaavat 158 400 markkaa viivästyskorkoineen haasteen tiedoksiantopäivästä 6.8.1998 lukien, irtisanomisajan palkkaa 17 600 markkaa viivästyskorkoineen 1.3.1998 lukien ja vuosilomakorvausta irtisanomisajalta 1440 markkaa niin ikään viivästyskorkoineen 1.3.1998 lukien.</p>
      </div>
      <div>
        <h3>Vastaus</h3>
        <p>Yhtiö kiisti kanteen ja vaati sen hylkäämistä. Kiistämisensä perusteeksi yhtiö lausui, että se oli alihankintatöitä tekevä pienyritys, joka työllisti omistajansa lisäksi yleensä vain yhden työntekijän sen varmistamiseksi, että tilaajien kanssa sovittuja toimitusaikatauluja kyettiin noudattamaan. Kyse oli siis eräänlaisesta kiireapulaisesta. Täten oli erittäin tärkeää tietää tuotteen toimitukseen menevä työaika. Jos puolet työntekijöistä oli poissa, ei ollut muuta mahdollisuutta kuin lisätä jäljelle jäävän työntekijän työtaakkaa tai ottaa joku määräajaksi tekemään kyseistä alihankintatyötä. Yhtiö oli tämän vuoksi aina sopinut uuden työntekijän kanssa, että ilmoitus poissaolosta tuli tehdä viipymättä. Työntekijälle oli korostettu, miten tärkeässä asemassa hän oli työnantajaansa nähden ja miten hänen velvollisuutensa työntekijänä ikään kuin korostuivat, vaikkakin nämä seikat perustuivat jo työsopimuslain 13 §:n yleissäännökseen työntekijän velvollisuuksista.</p>
        <p>Eld oli jäänyt pois työstä 22.12.1997 ilmoittamatta siitä millään tavalla yhtiölle, kuten hän oli itsekin kanteessaan todennut. Yhtiö oli noudattaen työsopimuslain 44 §:n 2 momentin säännöstä ilmoittanut Eldille 29.12.1997, että työsopimus oli purettu sen vuoksi, ettei Eld ollut ilmoittanut syytä poissaoloonsa. Mikäli Eld, yhtiön ilmoittaessa työsuhteen purkamisesta, olisi esittänyt pätevän syyn poissaolosta ilmoittamatta jättämiseen, olisi yhtiö luonnollisesti peruuttanut purkuilmoituksen. Kun Eld ei ollut näin tehnyt, eikä hän myöhemminkään ollut esittänyt minkäänlaista syytä sille, ettei hän ollut ilmoittanut poissaolostaan, yhtiöllä ei ollut ollut muuta mahdollisuutta kuin purkaa työsopimus.</p>
      </div>
      <div>
        <h3>Käräjäoikeuden tuomio 22.12.1998</h3>
        <p>Käräjäoikeus lausui, että yhtiö oli purkanut Eldin työsopimuksen sen johdosta, ettei sairauslomalla 21.11.1997 alkaen ollut Eld ollut toimittanut uutta lääkärinlausuntoa ja näin selvitystä työstä poissaololleen viikon kuluessa 21.12.1997 päättyneen työkyvyttömyysjakson jälkeen. Eld oli kuitenkin käynyt uudessa lääkärintarkastuksessa heti maanantaina 22.12.1997 ja tiistaina 23.12.1997 lähettänyt yhtiön edustajalle postitse työkyvyttömyyttään ainakin 31.12.1997 saakka osoittavan lääkärintodistuksen.</p>
        <p>Käräjäoikeudelle oli esitetty selvitys siitä, että Eldin yhtiölle lähettämä kirje oli leimattu Lahdessa 29.12.1997. Joulunajan vuoksi kirjeen perillemeno oli kestänyt tavallista kauemmin. Eldin käsitys oli, että yhtiö oli saanut kirjeen 29.12.1997 eli samana päivänä kuin Ruottinen oli puhelimitse ilmoittanut Eldin työsuhteen päättyneen. Ruottinen oli kuitenkin ilmoittanut saaneensa kirjeen vasta seuraavana päivänä eli 30.12.1997. Kirjeen saapumispäivällä ei ollut asiassa ratkaisevaa merkitystä, koska kummassakin tapauksessa oli jo kulunut yli viikko edellisen työkyvyttömyysajan päättymisestä.</p>
        <p>Käräjäoikeus katsoi lausumillaan perusteilla, että työsopimuslain 44 §:n 2 momentin säännös ei asianosaisten tiedossa olleet seikat huomioon ottaen koskenut nyt kysymyksessä olevan kaltaista tapausta. Lainkohtaa sovellettiin pikemminkin toisenlaisiin olosuhteisiin, kuten työntekijän katoamiseen tai työstä poisjäämiseen muitta mutkitta viikon ajaksi ilman, että työnantajalla olisi minkäänlaista aihetta olettaa työntekijän vaikkapa sairastuneen tai joutuneen jonkun muun ylivoimaisen esteen kohteeksi tulla työhön. Eldin tapauksessa ei voinut olla kysymyksessä myöskään työsopimuslain 43 §:n tärkeisiin syihin rinnastettava työsopimuksen purkamista vaativa seikka. Mieluummin voitiin kohtuudella vaatia, että yhtiö jatkaa työsopimussuhdetta. Ruottinen oli tosin kertonut, että Eld oli puhelinkeskustelussa hyväksynyt hänen toimittamansa työsopimuksen purkamisen, mutta Eldin myöhemmät toimenpiteet osoittivat, ettei tällaisesta ollut kysymys.</p>
        <p>Käräjäoikeus velvoitti yhtiön suorittamaan Eldille korvaukseksi työsopimuksen perusteettomasta päättämisestä 18 kuukauden palkkaa vastaavat 158 400 markkaa, irtisanomisajan palkkaa 17 600 markkaa ja vuosilomakorvausta irtisanomisajalta 1440 markkaa, kaikki määrät viivästyskorkoineen.</p>
        <p>Asian on ratkaissut käräjätuomari Pentti Rantanen.</p>
      </div>
      <div>
        <h3>Kouvolan hovioikeuden tuomio 20.10.1999</h3>
        <p>Yhtiö valitti hovioikeuteen.</p>
        <p>Hovioikeus pääkäsittelyn toimitettuaan lausui lääkärintodistuksista ilmenevän, että Eld oli ollut työkyvytön 21. - 30.11.1997, 1. - 8.12.1997, 9. - 21.12.1997 ja 22. - 31.12.1997. Eld oli ilmoittanut työkyvyttömyydestään aiheutuneista poissaoloista Ruottiselle puhelimitse lukuun ottamatta 22.12.1997 alkanutta jaksoa. Lisäksi Eld oli lähettänyt tai vienyt lääkärintodistuksen Ruottiselle. Lääkärintodistuksen, joka koski 22.12.1997 alkanutta sairauslomaa, Eld oli lähettänyt postissa siten, että Ruottinen oli saanut sen joko 29. tai 30.12.1997. Kirjekuoressa oli leima "Lahti 29.12.1997".</p>
        <p>Ruottinen oli 29.12.1997 puhelimitse ja myöhemmin kirjallisesti ilmoittanut Eldille purkavansa tämän työsopimuksen, koska Eld oli laiminlyönyt ilmoittaa 22.12.1997 alkaneesta poissaolostaan.</p>
        <p>Työsopimuslain 44 §:n 2 momentin mukaan jos työntekijä on ollut poissa työstä vähintään viikon eikä hän sinä aikana ole ilmoittanut pätevää estettä, työnantajalla on oikeus käsitellä työsopimusta purkautuneena.</p>
        <p>Hovioikeus näyttöä selostettuaan totesi asiassa olevan riidatonta, että Eld oli lähettänyt postitse Ruottiselle ilmoituksen 22.12.1997 alkaneesta sairausjaksosta. Muuta ilmoitusta tuosta jaksosta Eld ei ollut tehnyt. Asiassa oli riitaa siitä, oliko Eld postittanut lääkärintodistuksen 22.12.1997, kuten hän itse kertoi, vai vasta 29.12.1997, kuten Ruottinen oletti. Samoin riitaa oli siitä, oliko Ruottinen saanut lääkärintodistuksen postin välityksellä 29.12.1997, kuten Eld oletti, vai vasta 30.12.1997, kuten Ruottinen kertoi. Hovioikeus katsoi, että asianosaisten edellä kerrotuilla ristiriitaisilla käsityksillä ei ollut olennaista merkitystä asian ratkaisun kannalta. Eld oli ilmoittanut poissaolostaan ainoastaan postittamalla lääkärintodistuksen. Toisaalta Ruottinen oli joka tapauksessa 29.12.1997 saanut tiedon Eldin poissaolosta ja sen syistä heidän välillään tuolloin käydyn puhelinkeskustelun perusteella.</p>
        <p>Eld oli kertonut laittaneensa lääkärintodistuksen postilaatikkoon 22.12.1997 tietäen, että se lähtisi eteenpäin vasta 23.12.1997 kello 17. Kyseisenä ajankohtana postin kulkeminen oli ollut lähestyvien joulunpyhien vuoksi tavanomaista hitaampaa. Tästä huolimatta Eld ei ollut millään tavoin varmistunut ilmoituksen perillemenosta.</p>
        <p>Eldin käsivammaa ei ollut voinut havaita päälle päin. Ruottinen oli 6.12.1997 havainnut Eldin olevan normaalissa kunnossa. Siten Ruottisella työnantajana ei ollut ollut syytä olettaa Eldin poissaolon jatkuvan edelleen, etenkään kun Eld oli aikaisemmin ilmoittanut sairaudesta johtuvista poissaoloistaan ajoissa. Eldillä ei myöskään ollut ollut pätevää syytä olla ilmoittamatta poissaolonsa jatkumisesta marraskuussa 1997 käytyjen keskustelujen perusteella, joissa oli ollut esillä liikkeen pitäminen suljettuna joulunalusviikolla, koska yhtiön joulunaikaista työtilannetta ei ollut voinut noin aikaisessa vaiheessa vielä tietää. Eldin oli täytynyt jo yrityksen koosta ja nopeasti vaihtuvasta työtilanteesta päätellä, että poissaolosta ilmoittaminen oli yhtiölle tärkeää.</p>
        <p>Edellä lausutun perusteella hovioikeus katsoi, että Eld oli ollut poissa työstä vähintään viikon eikä hän tänä aikana ollut ilmoittanut pätevää estettä poissaolonsa syyksi. Eldin oli pitänyt tietää, ettei hänen lähettämänsä kirje saavu yhtiölle pian poissaolon alettua. Eldillä ei ollut ollut estettä tehdä yhtiölle asianmukaisesti välitöntä ilmoitusta. Yhtiöllä ei ollut ollut perusteltua aihetta olettaa Eldin sairaudesta johtuvan poissaolon jatkuvan edelleen. Yhtiöllä oli näin ollen ollut oikeus käsitellä työsopimusta purkautuneena.</p>
        <p>Näillä perusteilla hovioikeus kumosi käräjäoikeuden tuomion ja hylkäsi kanteen sekä vapautti yhtiön kaikesta korvausvelvollisuudesta Eldille.</p>
        <p>Asian ovat ratkaisseet hovioikeuden jäsenet Seppo Pöntinen, Risto Setälä ja Leena Kartimo. Esittelijä Helena Metso.</p>
      </div>
    </div>
    <div>
      <h2 id="20010040mhaku0">MUUTOKSENHAKU KORKEIMMASSA OIKEUDESSA</h2>
      <p>Eldille myönnettiin valituslupa.</p>
      <p>Valituksessaan Eld toisti kanteensa.</p>
      <p>Yhtiö antoi siltä pyydetyn vastauksen.</p>
    </div>
    <div>
      <h2 id="20010040yloa0">KORKEIMMAN OIKEUDEN RATKAISU 26.4.2001</h2>
      <div>
        <h3>Perustelut</h3>
        <p>Eld on jäänyt olkapäävaivan vuoksi sairauslomalle 21.11.1997 lukien. Lääkärintodistusten mukaan hän on ollut työkyvytön 21.- 30.11.1997, 1. - 8.12.1997 ja 9.- 21.12.1997. Eld on ilmoittanut näistä sairauslomistaan yhtiön edustajalle Kari Ruottiselle puhelimitse sekä toimittanut yhtiölle sairauslomia koskevat lääkärintodistukset. Eld on käynyt lääkärissä jälleen maanantaina 22.12.1997, jolloin hänen työkyvyttömyytensä on todettu jatkuvan 31.12.1997 saakka. Eld ei ole tällä kertaa ilmoittanut työkyvyttömyytensä jatkumisesta yhtiölle puhelimitse, mutta hän on kertomansa mukaan 22.12.1997 illalla lähettänyt sitä koskevan sairauslomatodistuksen yhtiölle jättämällä sen postin kuljetettavaksi kotipaikkakunnallaan Sysmässä.</p>
        <p>Ruottinen on maanantaina 29.12.1997 soittanut Eldille ja ilmoittanut yhtiön purkaneen Eldin työsopimuksen työsopimuslain 43 ja 44 §:n nojalla, koska hän oli jäänyt pois työstä 22.12.1997 lukien ilmoittamatta yhtiölle syytä poissaoloonsa. Eld on tuolloin kertonut Ruottiselle, että hänen työkyvyttömyytensä jatkui edelleen. Yhtiö on kuitenkin vahvistanut puhelimitse toimittamansa työsopimuksen purkamisen kirjeellään 29.12.1997.</p>
        <p>Työsopimuslain 44 §:n 2 momentin mukaan työnantajalla on oikeus käsitellä työsopimusta purkautuneena, jos työntekijä on ollut poissa työstä vähintään viikon ilmoittamatta sinä aikana pätevää estettä poissaololleen. Oikeus käsitellä työsopimusta purkautuneena perustuu poissaolosta ja siitä ilmoittamatta jättämisestä työnantajalle aiheutuvaan häiriöön työntekijän työsopimuksen mukaisten velvoitteiden jäädessä täyttämättä. Eldin sinänsä viikon mittaiseen poissaoloajanjaksoon on sisältynyt jouluaatto 24.12.1997 ja sitä seuranneet kaksi pyhäpäivää, arkilauantai ja sunnuntai. Poissaoloajanjaksoon sisältyneet vapaapäivät huomioon ottaen Eldin ei voida katsoa olleen työsopimuslain 44 §:n 2 momentissa tarkoitetulla tavalla viikkoa poissa työstä vielä 29.12.1997. Tämän vuoksi yhtiöllä ei ole sanottuna päivänä ollut oikeutta käsitellä hänen työsopimustaan purkautuneena.</p>
        <p>Työsopimuslain 13 §:n säännös huomioon ottaen Eldillä on ollut velvollisuus ilmoittaa 22.12.1997 alkaen jatkuneesta työkyvyttömyydestään yhtiölle niin pian kuin mahdollista. Eld on laiminlyönyt hänelle työntekijänä kuuluneen velvollisuutensa, kun hän aikaisemmasta menettelystään poiketen ei ole heti ilmoittanut tai edes yrittänyt ilmoittaa yhtiölle työkyvyttömyytensä jatkumisesta. Eldin laiminlyöntiä ei kuitenkaan voida pitää niin vakavana rikkeenä, että yhtiöllä olisi sen perusteella ollut oikeutta irtisanoa hänen työsopimustaan ottaen huomioon, että yhtiö on voinut päätellä Eldin poissaolon saattavan johtua edelleen aikaisemman, lääkärintodistuksilla osoitetun työkyvyttömyyden jatkumisesta ja että Eld ei ole ollut aikaisemmin poissa työstä pätevää estettä ilmoittamatta. Yhtiölle ei ole myöskään selvitetty aiheutuneen vahinkoa poissaolosta ilmoittamatta jättämisen johdosta. Eldin työsopimus on näin ollen päätetty perusteettomasti.</p>
        <p>Yhtiö on päättänyt Eldin työsopimuksen irtisanomisaikaa noudattamatta. Tämän vuoksi se on velvollinen maksamaan Eldille irtisanomisajan palkan ja vuosilomakorvauksen irtisanomisajalta kanteessa vaadittuine korkoineen.</p>
        <p>Koska yhtiöllä ei ole ollut oikeutta käsitellä Eldin työsopimusta purkautuneena eikä myöskään perustetta edes työsopimuksen irtisanomiseen, se on työsopimuslain 47 f §:n nojalla velvollinen suorittamaan Eldille korvausta työsopimuksen perusteettomasta päättämisestä. Korvauksen suuruutta määrättäessä otetaan huomioon yhtiön menettely työsuhdetta päätettäessä, kun yhtiö on käsitellyt työsopimusta purkautuneena jo ennen työsopimuslain 44 §:n 2 momentissa tarkoitetun viikon määräajan päättymistä ja olosuhteissa, jossa sen pääteltävissä on ollut, että Eldin poissaolo saattoi johtua työkyvyttömyydestä. Toisaalta otetaan huomioon, että Eldille, jonka työkyvyttömyys on jatkunut 31.10.1998 saakka ja joka vasta tuon ajankohdan jälkeen on ollut työtön, ei ole aiheutunut työsopimuksen purkautumisesta välitöntä ansionmenetystä. Hänen työsuhteensa yhtiön palveluksessa on ollut suhteellisen lyhyt, ja sen pysyvyys on yhtiön toiminnan pienimuotoisuuden ja tilauskannan epävakauden vuoksi ollut epävarma. Työsopimuksen päättämishetkellä 43-vuotiaan Eldin mahdollisuuksia saada aikaisempaa vastaavaa työtä voidaan pitää pikemminkin kohtuullisen hyvinä kuin huonoina. Lisäksi korvausta vähentävänä seikkana otetaan huomioon Eldin osaltaan laiminlyönnillään antama aihe työsuhteen päättämiseen, koska yhtiölle olisi ollut tärkeää saada tietää hänen työkyvyttömyytensä jatkumisesta mahdollisimman pian. Vielä korvausta vähentävänä seikkana otetaan huomioon yhtiön luonne pienyrityksenä ja siitä johtuvat yhtiön taloudelliset olosuhteet. Näillä perusteilla Korkein oikeus katsoo, että Eldillä on oikeus saada korvauksena työsopimuksen perusteettomasta päättämisestä neljän kuukauden palkka eli 8 800 markan kuukausipalkan mukaan laskettuna 35 200 markkaa kanteessa vaadittuine korkoineen.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan. Käräjäoikeuden tuomiota muutetaan siten, että KR Konehirsi Oy velvoitetaan suorittamaan Eldille korvaukseksi työsuhteen perusteettomasta päättämisestä käräjäoikeuden tuomitseman määrän asemesta neljän kuukauden palkkaa vastaavat 35 200 markkaa käräjäoikeuden tuomitsemine viivästyskorkoineen. Muilta osin eli irtisanomisajan palkkaa ja vuosilomakorvausta koskevilta osin käräjäoikeuden tuomio jää pysyväksi.</p>
        <p>Asian ovat ratkaisseet oikeusneuvokset Erkki-Juhani Taipale, Mikko Tulokas, Kari Kitunen, Gustav Bygglin ja Pauliine Koskelo. Esittelijä Marja Räbinä.</p>
      </div>
    </div>
  </finlex:content>
</finlex:document>
