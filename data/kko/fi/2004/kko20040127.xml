<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20040127</dcterms:identifier>
  <finlex:ecliIdentifier>ECLI:FI:KKO:2004:127</finlex:ecliIdentifier>
  <dcterms:title>KKO:2004:127</dcterms:title>
  <dcterms:description>
    <p>
      <strong>Huumausainerikos</strong>
    </p>
  </dcterms:description>
  <finlex:registerNumber>R2003/943</finlex:registerNumber>
  <dcterms:date pvm="20041111">2004-11-11</dcterms:date>
  <finlex:fileCopyNumber>2976</finlex:fileCopyNumber>
  <dcterms:issued pvm="20041220">2004-12-20</dcterms:issued>
  <dcterms:abstract>
    <p>Törkeän huumausainerikoksen kohteena oli ollut suuri määrä Subutex-tabletteja. Tämä buprenorfiinia vaikuttavana ainesosana sisältävä lääkeaine katsottiin erittäin vaaralliseksi huumausaineeksi.</p>
    <p>RL 50 luku 5 § 2 mom</p>
  </dcterms:abstract>
  <dcterms:tableOfContents>
    <a href="20040127aloa0">ASIAN KÄSITTELY ALEMMISSA OIKEUKSISSA</a>
    <a href="20040127mhaku0">MUUTOKSENHAKU KORKEIMMASSA OIKEUDESSA</a>
    <a href="20040127yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s20040127.kko">
    <div>
      <h2 id="20040127aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Turun käräjäoikeuden tuomio 22.10.2002</h3>
        <p>Virallisen syyttäjän ajamasta syytteestä käräjäoikeus katsoi selvitetyksi, että A ja B olivat 25.8.2001 yksissä tuumin laittomasti pitäneet hallussaan ja tuoneet Suomeen yhteensä 1 000 kappaletta huumausaineeksi luettavaa buprenorfiinia sisältävää Subutex 8 mg reseptilääkettä. Vastaajilla ei ole ollut reseptiä kyseisen erän hankkimiseen. A oli ostanut lääkkeet Pariisissa kadulta ja B oli tuonut ne Suomeen.</p>
        <p>A ja B olivat edelleen 9.9.2001 yksissä tuumin laittomasti pitäneet hallussaan ja tuoneet Suomeen samalla tavoin hankitut yhteensä 2 574 kappaletta edellä mainittua huumausaineeksi luettavaa reseptilääkettä. A oli luovuttanut ne B:lle Suomeen kuljetettavaksi. B:n matkalaukku oli Vantaan lentoasemalla tutkittu ja siitä löydetty mainitut lääkkeet.</p>
        <p>Tullilaboratorion lausunnosta kävi ilmi, että tabletit olivat olleet Subutex-tabletteja. Asiantuntijalausunnoista kävi ilmi, että lääkkeen väärinkäyttömuodoista tavallisin oli resoriblettien liuottaminen veteen tai muuhun nesteeseen ja injisointi ruiskulla laskimoon. Resoribletteja imeytetään verenkiertoon myös poskien limakalvoilta alkoholiuokseen liuotettuna. Keskushermostoon pääsevän buprenorfiinin määrä on suonensisäisessä annostelussa jopa 6,5 kertaa suurempi kuin hoidollisessa, kielen alle toteutettavassa annostelussa. Vieroitusoireet ovat voimakkaimmillaan 3 - 10 vuorokauden kuluttua viimeisestä käyttökerrasta ja voivat kestää jopa kolme viikkoa. Heroiinin vieroitusoireet ovat pahimmillaan 1 - 3 vuorokauden aikana viimeisestä käyttökerrasta ja ne menevät yleensä ohi viikossa.</p>
        <p>Rikosten kohteena oli ollut suuri määrä Subutex-tabletteja. Lääkevalmiste oli huumausaineena käytettynä asiantuntijalausunnon perusteella katsottava erittäin vaaralliseksi. Rikoksella oli tablettien määrä huomion ottaen tavoiteltu huomattavaa taloudellista hyötyä. Rikoksia oli myös kokonaisuutena arvostellen pidettävä törkeinä.</p>
        <p>Rangaistusta harkitessaan käräjäoikeus totesi, että buprenorfiiniin liittyvien huumausainerikosten rangaistuskäytäntö oli vakiintumaton. Käräjäoikeus tuomitsi A:n kahdesta törkeästä huumausainerikoksesta, huumausainerikoksesta ja ampuma-aserikoksesta yhteiseen 3 vuoden vankeusrangaistukseen sekä B:n kahdesta törkeästä huumausainerikoksesta ja huumausainerikoksesta yhteiseen 2 vuoden 3 kuukauden vankeusrangaistukseen.</p>
        <p>Asian ovat ratkaisseet käräjätuomari Markku Välimäki ja lautamiehet.</p>
      </div>
      <div>
        <h3>Turun hovioikeuden tuomio 4.9.2003</h3>
        <p>A ja B valittivat hovioikeuteen vaatien rangaistusten alentamista.</p>
        <p>Hovioikeus totesi, että rikoslain 50 luvun 5 §:n 2 momentin mukaan erittäin vaarallisella huumausaineella tarkoitetaan huumausainetta, jonka käyttöön liittyy virheellisestä annostelusta johtuva hengenvaara, lyhytaikaisestakin käytöstä johtuva vakavan terveydellisen vaurion vaara tai voimakkaat vieroitusoireet. Hallituksen esityksessä (180/1992 vp s. 26) aineen yliannostuksesta johtuvaa kuolemanvaaraa arvioidaan tavallisen käytön yhteydessä, ei erikseen niin sanottuun sekakäyttöön liittyen.</p>
        <p>Asiantuntijalausuntojen mukaan buprenorfiinilla toisin kuin heroiinilla, morfiinilla tai metadonilla, on niin sanottu kattovaikutus. Aluksi aineen vaikutus lisääntyy annosta lisättäessä, mutta myöhemmin annoksen suurentaminen ei enää vaikuta. Tämän takia buprenorfiini ei aiheuta hengityslamaa ja kuolemanvaaraa yliannosteltunakaan, mikäli käyttäjä ei samanaikaisesti ole ottanut muita keskushermostoon vaikuttavia lääkkeitä tai huumausaineita. Varsin tavallisessa päihteiden sekakäytössä buprenorfiiniin sen sijaan liittyy yliannoskuoleman vaara (psykiatrian erikoislääkäri X:n asiantuntijalausunto 10.1.2002). Lausunnon mukaan Subutexin suonensisäiseen käyttöön liittyvät korkeat buprenorfiinipitoisuudet saattavat nopeuttaa maksasolujen vahingoittumista erityisesti henkilöillä, joiden maksasolujen toiminta on jo entuudestaan huonontunut; resoribletin sidosaineet saattavat tukkia ohuita hiusverisuonia ja aiheuttaa pieniä kuolioita.</p>
        <p>Hallituksen esityksen mukaan lyhytaikaisestakin käytöstä aiheutuvan vakavan terveydellisen vaurion vaaraa tulee tulkita aineen ominaisuuksia koskevan tiedon perusteella. Buprenorfiinin itsessään puhtaana lääkeaineena ei ole näytetty aiheuttavan vakavaa terveydellisen vaurion vaaraa lyhytaikaisessa käytössä.</p>
        <p>Voimakkaat vieroitusoireet hallituksen esityksessä tarkoittavat aineista aiheutuvaa fyysistä riippuvuutta, jotka ilmenevät kipu- ja tuskatiloina. Sellaisia aiheutuu esimerkiksi oopiumista tehdyistä huumausaineista mutta ei kannabiksesta.</p>
        <p>Buprenorfiinin kuten muidenkaan opioidien aiheuttamat vieroitusoireet eivät ole hengenvaarallisia somaattisesti muuten terveelle ihmiselle. Vieroitusoireet ovat samankaltaisia kuin muiden opioidien, mutta niiden intensiteetti on vähäisempi ja ne jakautuvat pidemmälle aikavälille (X:n lausunto 16.9.2002).</p>
        <p>Ottaen huomioon edellä sanottu hovioikeus katsoi, että Subutexin käyttöön ei liity virheellisestä annostelusta johtuvaa hengenvaaraa, lyhytaikaisesta käytöstä johtuvan vakavan terveydellisen vaurion vaaraa eikä Subutexin myöskään ole näytetty aiheuttavan voimakkaita vieroitusoireita. Näin ollen hovioikeus katsoi, että Subutex ei ole rikoslain 50 luvun 5 §:n 2 momentissa tarkoitettu erittäin vaarallinen huumausaine.</p>
        <p>A ja B olivat pitäneet hallussaan ja tuoneet tai ainakin yrittäneet tuoda Suomeen suurta määrää huumausainetta ja tavoitelleet huomattavaa taloudellista hyötyä. Menettely oli suunnitelmallisuutensa vuoksi kokonaisuutena arvostellen törkeä. A ja B olivat tunnustaneet myyneensä Subutexia taloudellisen hyödyn saamiseksi. Rikoksessa oli käytetty hyväksi uhrien huumausaineriippuvuutta piittaamatta heidän terveydestään. Mitä vaarallisemmasta ja vahingollisemmasta huumausaineesta rikoksessa on kysymys, sitä ankarammin rangaistava teko on.</p>
        <p>Ottaen erityisesti huomioon edellä Subutexin vaarallisuudesta lausuttu hovioikeus katsoi, että A:n ja B:n vankeusrangaistuksia tuli alentaa. A:n osalta hovioikeus otti lisäksi huomioon hänen henkilökohtaisista olosuhteistaan esitetyn selvityksen. Hovioikeus alensi A:lle tuomitun rangaistuksen 2 vuodeksi 3 kuukaudeksi vankeutta ja B:lle tuomitun rangaistuksen 1 vuodeksi 8 kuukaudeksi vankeutta.</p>
        <p>Asian ovat ratkaisseet hovioikeuden jäsenet Maile Åkerberg, Salla-Maaret Keränen ja Kai Kokko.</p>
      </div>
    </div>
    <div>
      <h2 id="20040127mhaku0">MUUTOKSENHAKU KORKEIMMASSA OIKEUDESSA</h2>
      <p>X:lle syyttäjälle myönnettiin valituslupa.</p>
      <p>Virallinen syyttäjä vaati, että Subutex-lääkeaineet katsotaan erittäin vaaralliseksi huumausaineeksi ja että vastaajille tuomittuja rangaistuksia korotetaan.</p>
      <p>B vastasi syyttäjän muutoksenhakemukseen.</p>
      <p>A:n kuoleman johdosta lausunnon antaminen hänen osaltaan raukesi.</p>
    </div>
    <div>
      <h2 id="20040127yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Subutex</p>
        <p>1. Asiassa on esitutkinnan yhteydessä hankittu asiantuntijalausunto psykiatrian erikoislääkäriltä X:ltä (lausunto 10.1.2002 täydennyksineen 16.9.2002). Subutexin ominaisuuksista, käytöstä ja väärinkäytöstä voidaan selvityksen perusteella todeta seuraavaa.</p>
        <p>2. Subutex sisältää vaikuttavana aineena buprenorfiinia, joka on teollisesti valmistettu, alunperin kipulääkkeeksi kehitetty puolisynteettinen opioidi. Buprenorfiini on huumausaine. Toisaalta se estää heroiinin vaikutusta. Ominaisuuksiensa vuoksi buprenorfiini soveltuu käytettäväksi myös opioidiriippuvaisten henkilöiden, kuten heroiinin käyttäjien hoidossa, jolloin heroiini korvataan buprenorfiinivalmisteella potilaan vieroittamiseksi heroiinista. Subutex on tätä varten tuotettu buprenorfiinivalmiste, joka siis on tarkoitettu käytettäväksi lääkkeellisessä huumausaineiden korvaus-, vieroitus- ja ylläpitohoidossa. Koska kysymyksessä on suonensisäiseen käyttöön soveltuva huumausaine, buprenorfiinin lääkinnällinen käyttö opioidiriippuvaisten henkilöiden hoidossa on Suomessa tarkkaan säänneltyä. Subutexin jakelu tapahtuu valvotusti hoitopaikoilla niin, että potilas saa tabletin tai sen osan kielen alla liuotettavaksi.</p>
        <p>3. Buprenorfiinin väärinkäyttö huumausaineena tapahtuu yleisesti liuottamalla ainetta sisältävä tabletti nesteeseen ja ruiskuttamalla liuos suoneen nopeamman ja voimakkaamman vaikutuksen aikaansaamiseksi, tai imeyttämällä aine poskien limakalvoilta alkoholiin liuotettuna, jolloin imeytyminen niin ikään on nopeampaa ja imeytyneen aineen määrä suurempi kuin hoidollisessa kielen alta imeyttämisessä. Myös nenän limakalvojen kautta tapahtuva väärinkäyttö on mahdollista. Buprenorfiinin väärinkäyttäjien keskuudessa esiintyvä sekakäyttö muiden keskushermostoon vaikuttavien aineiden kanssa on myös yleistä. Yliannosteluun liittyvä kuoleman vaara on buprenorfiinin osalta yhteydessä tällaiseen sekakäyttöön.</p>
        <p>Ratkaistavana oleva kysymys</p>
        <p>4. Tässä asiassa on arvioitavana, onko Subutex-tableteissa vaikuttavana aineena olevaa buprenorfiinia väärinkäytettynä pidettävä erittäin vaarallisena huumausaineena. Rikoslain 50 luvun 5 §:n 2 momentin (1304/1993) mukaan erittäin vaarallisella huumausaineella tarkoitetaan huumausainetta, jonka käyttöön liittyy virheellisestä annostelusta johtuva hengenvaara, lyhytaikaisestakin käytöstä johtuva vakavan terveydellisen vaurion vaara tai voimakkaat vieroitusoireet. Ottaen huomioon buprenorfiinin ominaisuuksia koskeva selvitys, kysymys on ensisijaisesti siitä, onko aine sen väärinkäyttöön liittyvien vieroitusoireiden vuoksi luokiteltava erittäin vaaralliseksi huumausaineeksi.</p>
        <p>5. Edellä mainittua säännöstä koskevassa hallituksen esityksessä (HE 180/1992 vp s. 26) voimakkailla vieroitusoireilla tarkoitetaan aineista aiheutuvaa fyysistä riippuvuutta. Vieroitusoireet ilmenevät kipu- ja tuskatiloina, jotka ovat henkistä ja sosiaalista riippuvuutta selvemmin havaittavissa.</p>
        <p>6. Edellä kohdassa 1 viitatun asiantuntijalausunnon mukaan buprenorfiinin aiheuttamat vieroitusoireet ilmenevät ahdistuksena, vapinana, levottomuutena, ihokarvojen kohoamisena, lihaskouristuksina ja -kipuina, kohonneena verenpaineena ja syketasona, vilunväreinä, kuumina aaltoina, ripulina ja oksenteluna. Niiden voimakkuus on vähäisempi ja ne jakautuvat pidemmälle aikavälille kuin muiden opioidien käytön aiheuttamat vieroitusoireet. Oireet ovat voimakkaimmillaan 3 - 10 vuorokauden kuluttua viimeisestä käyttökerrasta ja ne voivat kestää jopa kolme viikkoa. Vieroitusoireiden voimakkuuden kokemisessa on mukana psyykkinen osatekijä. Mitä keinottomampi käyttäjä on psyykkisesti säätelemään tunnetilojaan, sitä voimakkaampina ja uhkaavampina hän kokee vieroitusoireet.</p>
        <p>7. Selvityksen perusteella Korkein oikeus toteaa, että vaikka buprenorfiinin väärinkäyttöön liittyvät vieroitusoireet eivät ole yhtä pahoja kuin esimerkiksi heroiinin käyttäjillä, kyseisiä oireita voidaan niiden laatu ja kesto huomioon ottaen perustellusti pitää laissa tarkoitetulla tavalla voimakkaina. Näin ollen Korkein oikeus katsoo, että buprenorfiini on rikoslain 50 luvun 5 §:n 2 momentissa tarkoitettu erittäin vaarallinen huumausaine.</p>
        <p>Rangaistus</p>
        <p>8. Vaikka Korkein oikeus buprenorfiinin vaarallisuuden osalta päätyy toiseen tulokseen kuin hovioikeus, Korkein oikeus katsoo, ettei tässä asiassa ole kuitenkaan syytä korottaa hovioikeuden B:lle tuomitsemaa rangaistusta.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota ei muuteta.</p>
        <p>Asian ovat ratkaisseet oikeusneuvokset Kari Raulos, Gustaf Möller, Pertti Välimäki, Pauliine Koskelo ja Mikko Könkkölä. Esittelijä Markku Vuorela.</p>
      </div>
    </div>
  </finlex:content>
</finlex:document>
