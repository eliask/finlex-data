<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20040019</dcterms:identifier>
  <finlex:ecliIdentifier>ECLI:FI:KKO:2004:19</finlex:ecliIdentifier>
  <dcterms:title>KKO:2004:19</dcterms:title>
  <dcterms:description>
    <p>
      <strong>Vakuutussopimus</strong>
      <span>Vakuutuksenantajan tiedonantovelvollisuus</span>
    </p>
  </dcterms:description>
  <finlex:registerNumber>S2002/785</finlex:registerNumber>
  <dcterms:date pvm="20030910">2003-09-10</dcterms:date>
  <finlex:fileCopyNumber>553</finlex:fileCopyNumber>
  <dcterms:issued pvm="20040312">2004-03-12</dcterms:issued>
  <dcterms:abstract>
    <p>Vakuutuksenottaja oli vuonna 1985 ottanut henki-, sairauskulu- ja sairaalavakuutuksen, jota hän oli vuonna 2000 muuttanut vakuutusmaksujensa alentamiseksi siten, että henkivakuutus oli poistettu vakuutuksesta. Kysymys vakuutuksenantajan tiedonantovelvollisuudesta.</p>
    <p>VakSopL 5 § 1 mom</p>
    <p>VakSopL 7 § 1 mom</p>
    <p>VakSopL 9 §</p>
  </dcterms:abstract>
  <dcterms:tableOfContents>
    <a href="20040019aloa0">ASIAN KÄSITTELY ALEMMISSA OIKEUKSISSA</a>
    <a href="20040019mhaku0">MUUTOKSENHAKU KORKEIMMASSA OIKEUDESSA</a>
    <a href="20040019yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s20040019.kko">
    <div>
      <h2 id="20040019aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Asian taustatiedot</h3>
        <p>Erkki R:llä oli ollut Sampo optimi -niminen henki-, sairaala- ja sairauskuluvakuutus Keskinäinen Vakuutusyhtiö Kalevassa vuodesta 1985 alkaen. Vakuutukseen oli sisältynyt muun muassa kuolemantapauksen varalta korvaus, jonka edunsaajina olivat olleet Erkki R:n omaiset.</p>
        <p>Erkki R:llä oli 30.4.2000 todettu vakava sairaus. Hän oli 17.5.2000 muuttanut yllä mainittua vakuutustaan niin, että siitä oli poistettu korvaus kuolemantapauksen varalta. Hän oli kuollut 20.7.2000.</p>
      </div>
      <div>
        <h3>Kanne Tampereen käräjäoikeudessa</h3>
        <p>Erkki R:n puoliso ja hänen ainoa oikeudenomistajansa Leena R lausui vakuutusyhtiötä vastaan ajamassaan kanteessa, että vakuutusyhtiön 2.3.2000 päivätyn vakuutuslaskelman mukaan Erkki R:n henki-, sairaala- ja sairauskuluvakuutuksen niin sanottu kuolemantapaussumma oli ollut 1.4.2000 lukien 861 351 markkaa. Erkki R oli 3.4.2000 maksanut vakuutuksen 11 804,95 markan suuruisen vuosimaksun ajalle 1.4.2000 - 31.3.2001. Erkki R:n sairastuttua Erkki ja Leena R olivat 17.5.2000 käyneet vakuutusyhtiön konttorissa neuvottelemassa vastaisten vakuutusmaksujensa alentamisesta. Erkki R oli tuolloin allekirjoittanut kysymyksessä olevan vakuutuksen muuttamista koskevan lausuman "Poistetaan vakuutuksesta kuolemantapauskorvaus 17.5.2000". Hänen tarkoituksenaan ei kuitenkaan ollut ollut poistaa vakuutusturvaa kokonaisuudessaan, vaan ainoastaan alentaa vakuutusmaksuja. Erkki R oli ollut kuolemaansa saakka siinä käsityksessä, että hänellä oli satojen tuhansien markkojen suuruinen vakuutusturva. Erkki R:n kuoltua Leena R:lle oli maksettu vakuutuksen perusteella kuitenkin vain 13 195,10 markkaa.</p>
        <p>Leena R katsoi, että vakuutusyhtiötä 17.5.2000 pidetyssä neuvottelussa edustaneet myyntipäällikkö ja myyntisihteeri olivat laiminlyöneet tiedonantovelvollisuutensa, kun neuvottelutilaisuudessa ei ollut käsitelty lainkaan sitä, että Erkki R:n vuodesta 1985 alkaen maksamat vakuutusmaksut eivät olleet kerryttäneet vakuutussäästöjä. Erkki ja Leena R:ää ei siten ollut informoitu vakuutukseen tehdyn muutoksen todellisista vaikutuksista eli siitä, ettei vakuutus muutoksen jälkeen sisältänyt lainkaan vakuutusturvaa kuolemantapauksen varalta. Mainitun laiminlyönnin johdosta Erkki R oli määräävästi ja olennaisesti erehtynyt vakuutukseen tekemänsä muutoksen vaikutuksista. Kuolemantapauksen varalta maksettavan korvauksen poistaminen oli johtanut Leena R:n kannalta kohtuuttomaan lopputulokseen. Vakuutusyhtiön edustajien oli täytynyt tai ainakin heidän olisi pitänyt tietää Erkki R:n erehtyminen ja muutoslausekkeen aiheuttama kohtuuttomuus.</p>
        <p>Näillä perusteilla Leena R vaati, että Erkki R:n vakuutukseensa tekemä muutos kumotaan ja vakuutusyhtiö velvoitetaan suorittamaan Leena R:lle vakuutuksen perusteella korvausta Erkki R:n kuoleman johdosta 848 154,90 markkaa korkoineen haasteen tiedoksiantopäivästä lukien.</p>
      </div>
      <div>
        <h3>Vastaus</h3>
        <p>Vakuutusyhtiö kiisti kanteen ja vaati sen hylkäämistä esittäen, että se oli informoinut Erkki R:ää hänen vakuutusturvastaan sekä vakuutuksen voimassaoloaikana että 17.5.2000 pidetyssä neuvottelutilaisuudessa. Mainitussa tilaisuudessa Erkki R:lle oli esitetty vakuutuksen muuttamista vaihtoehtoisesti siten, ettei kuolemantapauksen varalta maksettavaa korvausta olisi poistettu kokonaan, vaan sitä olisi ainoastaan pienennetty. Tähän Erkki R ei ollut kuitenkaan suostunut. Vakuutusta oli muutettu Erkki R:n tahdon mukaisesti. Hänelle oli lisäksi ilmoitettu vakuutukseen tehdystä muutoksesta jälkikäteen 23.5.2000 lähetetyllä vakuutusturvalaskelmalla.</p>
      </div>
      <div>
        <h3>Käräjäoikeuden tuomio 10.5.2001</h3>
        <p>Käräjäoikeus katsoi jääneen näyttämättä, että Erkki R olisi erehtynyt varallisuusoikeudellisista oikeustoimista annetun lain 32 §:ssä tarkoitetulla tavalla, kun hän oli poistanut kuolemantapauksen varalta maksettavan korvauksen vakuutusturvastaan. Hänen oli päin vastoin näytetty toimineen omien tarkoitusperiensä mukaisesti. Asiassa ei ollut selvitetty, että Erkki ja Leena R:n toimeentulo olisi ollut riippuvainen kysymyksessä olevasta vakuutuskorvauksesta. Vakuutussopimukseen tehty muutos ei myöskään ollut johtanut kohtuuttomuuteen Leena R:n kannalta.</p>
        <p>Vakuutusyhtiön myyntipäällikkö ja myyntisihteeri olivat 17.5.2000 pidetyssä tapaamisessa ehdottaneet Erkki R:lle vaihtoehtoisia toimenpiteitä vakuutusmaksujen pienentämiseksi. Vakuutusyhtiö oli lisäksi jälkikäteen lähettänyt Erkki R:lle uuden vakuutussopimuksen tarkastettavaksi ja hyväksyttäväksi. Erkki R ei ollut reklamoinut uuden vakuutussopimuksen johdosta. Näin ollen vakuutusyhtiön oli katsottava antaneen Erkki ja Leena R:lle tarpeelliset tiedot heidän vakuutusturvastaan.</p>
        <p>Näillä perusteilla käräjäoikeus hylkäsi kanteen.</p>
        <p>Asian on ratkaissut laamanni Reko Vilpas.</p>
      </div>
      <div>
        <h3>Turun hovioikeuden tuomio 1.7.2002</h3>
        <p>Leena R valitti hovioikeuteen ja toisti kanteensa. Hovioikeus lausui pääkäsittelyn toimitettuaan, että vakuutussopimuslain 5 §:n mukaan vakuutuksenantajan oli ennen vakuutussopimuksen päättämistä annettava vakuutuksen hakijalle vakuutustarpeen arvioimiseksi ja vakuutuksen valitsemiseksi tarpeelliset tiedot, kuten tietoja vakuutusmuodoistaan, vakuutusmaksuistaan ja vakuutusehdoistaan. Tietoja annettaessa tuli kiinnittää huomiota myös vakuutusturvan olennaisiin rajoituksiin. Jos vakuutuksesta oli sen voimassaoloaikana annettu puutteellisia, virheellisiä tai harhaanjohtavia tietoja, joiden voitiin katsoa vaikuttaneen vakuutuksenottajan menettelyyn, vakuutussopimuksen katsottiin lain 9 §:n 2 momentin mukaan olevan voimassa sen sisältöisenä kuin vakuutuksenottajalla oli saamiensa tietojen perusteella ollut aihetta käsittää.</p>
        <p>Hallituksen esityksessä eduskunnalle vakuutussopimuslaiksi ja laeiksi eräiden siihen liittyvien lakien muuttamisesta (HE 114/1993 vp) todettiin, että vakuutuksen ottamista harkitsevalle henkilölle oli annettava riittävästi tietoja, jotta hän voi arvioida vakuutuksen tarkoituksenmukaisuutta, verrata tarjolla olevia vaihtoehtoja ja saada oikean käsityksen vakuutusturvan kattavuudesta. Vakuutusehdoista oli tarpeen selvittää esimerkiksi vakuutusturvan sisältö, keskeiset korvausperusteet, vakuutuksen irtisanominen tai muu lakkaaminen sekä seikat, jotka ehtojen mukaan voivat johtaa korvauksen alentamiseen tai epäämiseen. Henkilövakuutuksesta tuli lisäksi selvittää mahdollisen säästöosuuden kertyminen ja vakuutuksen mahdollinen tuotto.</p>
        <p>Hallituksen esityksessä lausuttiin myös, että hakijan yksilöllisiin olosuhteisiin oli kiinnitettävä huomiota silloin, kun vakuutuksen ottaminen perustui vakuutuksen hakijan ja vakuutuksenantajan edustajan välisiin keskusteluihin. Vakuutuksenottajan aiheellisen käsityksen arvioinnin tuli perustua objektiivisiin näkökohtiin. Lähtökohtana oli sen arviointi, mihin käsitykseen tavallinen vakuutuksen hakija kyseisessä tilanteessa saattoi perustellusti päätyä. Arvioinnissa voitiin poikkeuksellisesti nojautua myös subjektiivisiin seikkoihin, jotka vakuutuksenantajan tai sen edustajan oli otettava huomioon, mikäli ne olivat tai niiden olisi pitänyt olla vakuutuksenantajan tai sen edustajan tiedossa. Esimerkiksi vakuutuksenottajan iän tai muun havaittavan syyn takia puutteellinen kyky ymmärtää saamaansa tietoa voitiin ottaa arvioinnissa huomioon.</p>
        <p>Vielä hallituksen esityksessä oli lausuttu, että vakuutuksenantajan oli annettava tiedot oma-aloitteisesti. Vastuu puutteellisista tai virheellisistä tiedoista ei edellyttänyt vakuutuksenantajan tai sen edustajan tuottamusta. Sopimus voi saada vakuutuksenantajan tarkoitusta vastaamattoman sisällön, vaikka kukaan vakuutuksenantajan puolella ei ollut menetellyt huolimattomasti.</p>
        <p>Oikeuskirjallisuudessa oli esitetty, että ratkaiseva ajankohta annettujen tietojen puutteellisuutta ja virheellisyyttä ratkaistaessa oli sopimuksen päättämishetki. Edelleen oli todettu, että jos vakuutuksenottaja perusti vaateensa siihen, ettei vakuutuksenantaja ollut antanut vakuutuksenottajalle tarpeellisia tietoja, vakuutuksenantajan oli näytettävä antaneensa tarpeelliset tiedot ja niiden nojalla ne perusteet ja seikat, joiden vuoksi vakuutuksenottajan olisi tullut ymmärtää vakuutuksen oikea sisältö.</p>
        <p>Erkki ja Leena R:n taloudellisista olosuhteista esitetyn selvityksen perusteella Erkki R:llä ei ollut ollut erityistä taloudellista tarvetta supistaa aikaisemmin voimassa ollutta vakuutustaan. Hän olikin aikaisemmin samana vuonna maksanut vakuutuksen vuosimaksun. Syynä vakuutussopimuksen muuttamiseen oli ollut se, että Erkki ja Leena R olivat katsoneet vakuutuksen sisältämän vakuutusturvan silloisessa elämäntilanteessaan tarpeettoman laajaksi ja kyenneet näin alentamaan vakuutusmaksujaan.</p>
        <p>Erkki R oli ollut vakavasti sairas yhtiössä käydyn neuvottelun aikaan. Sairaus oli osaltaan vaikuttanut hänen lausumiinsa ja hänen kykyynsä ymmärtää saamiaan tietoja. Vakuutusyhtiön edustajina neuvotteluun osallistuneiden myyntipäällikön ja myyntisihteerin todistajankertomusten mukaan Erkki ja Leena R olivat neuvottelun aluksi kertoneet sairauksistaan. Siten Erkki R:n puutteellinen kyky ymmärtää saamaansa tietoa oli otettava huomioon asian arvioinnissa.</p>
        <p>Erkki R oli yhtiössä käydyssä neuvottelussa ilmoittanut haluavansa poistaa kuolemantapauksen varalta maksettavan korvauksen kokonaan. Todistajina kuullut vakuutusyhtiön myyntipäällikkö ja myyntisihteeri olivat kertoneet, että he olivat ihmetelleet Erkki R:n menettelyä ja tarjonneet hänelle suppeampaa vaihtoehtoa, mitä hän ei ollut kuitenkaan hyväksynyt. Erkki R oli ilmoittanut perusteeksi kannalleen sen, ettei hän halunnut kenenkään hyötyvän hänen kuolemastaan. Vakuutusyhtiön myyntipäällikkö ja myyntisihteeri olivat toisaalta kertoneet, ettei neuvottelussa ollut keskusteltu vakuutussopimuksen säästösummista. Erkki R oli käydyn keskustelun jälkeen allekirjoittanut kuolemantapauksen varalta maksettavan korvauksen poistamista koskevan asiakirjan.</p>
        <p>Vakuutusyhtiö oli katsonut, että Erkki R oli ymmärtänyt vakuutukseen tekemänsä muutoksen vaikutukset kuolemantapauksen varalta maksettavan korvauksen säästöosuutena maksettavaan korvaukseen. Vakuutusyhtiön mukaan Erkki R:n oli pitänyt ymmärtää sopimusmuutoksen sisältö joka tapauksessa sen jälkeen, kun yhtiö oli toimittanut hänelle 23.5.2000 päivätyt sopimuskirjan ja vakuutuslaskelman.</p>
        <p>Yhtiössä käydyssä neuvottelussa ei ollut keskusteltu muutoksen vaikutuksesta vakuutuksen säästösummiin. Siten vakuutusyhtiön velvollisuutena oli näyttää, että se oli antanut Erkki R:lle tarpeelliset tiedot ja niiden nojalla ne perusteet ja seikat, joiden vuoksi Erkki R:n olisi tullut ymmärtää muuttuneen vakuutussopimuksen oikea sisältö.</p>
        <p>Leena R:n ja kahden todistajana kuullun henkilön mukaan Erkki R oli vakuutussopimuksen muuttamisen jälkeen ollut siinä käsityksessä, että kuolemantapauskorvaukseen sisältynyt säästöosuus oli edelleen voimassa ja että se oli määrältään huomattava.</p>
        <p>Asiassa ei ollut esitetty seikkoja, joiden perusteella voitaisiin päätellä Erkki R:n halunneen muuttaa tuolloin Leena R:n hyväksi voimassa ollutta vakuutussopimustaan muista kuin sairaudestaan johtuneista henkilökohtaisista syistä. Erkki R oli noin 15 vuoden ajan ennen vakuutussopimuksen muuttamista suorittanut vakuutusmaksuja kysymyksessä olevan vakuutussopimuksen perusteella. Näissä olosuhteissa Erkki R:n lausuma siitä, ettei hän halunnut kenenkään hyötyvän hänen kuolemastaan, ei sulkenut pois sitä mahdollisuutta, että hän olisi yhtiössä käydyn neuvottelun aikana ollut siinä käsityksessä, että vakuutussopimuksen muutos ei vaikuttaisi mitenkään kuolemantapauksen varalta maksettavan korvauksen säästöosuuteen. Verrattaessa Erkki R:n yhtiössä esittämiä lausumia ja hänen myöhemmin vakuutusturvastaan esittämiä lausumia olikin perusteltua katsoa, että hän oli yhtiössä käydyn neuvottelun aikana saattanut olla virheellisessä käsityksessä vakuutussopimuksen muutoksen todellisista vaikutuksista ja että hän ei olisi tehnyt kyseistä muutosta, jos hän olisi tiennyt sen vaikutuksista kuolemantapauksen varalta maksettavan korvauksen säästöosuuteen.</p>
        <p>Vakuutusyhtiö oli myöhemmin lähettänyt Erkki R:lle 23.5.2000 päivätyt sopimuskirjan ja vakuutuslaskelman. Edellä todetun mukaisesti oli mahdollista, että Erkki R oli vasta tässä yhteydessä saanut tiedon muutoksen vaikutuksesta säästöosuuteen. Kyseinen tieto muutoksen vaikutuksista oli annettu kuitenkin vasta sopimuksen muuttamisen jälkeen. Erkki R:n sairauksista esitetyn selvityksen perusteella oli lisäksi pääteltävissä, ettei hän pelkästään mainittujen asiakirjojen perusteella ollut kyennyt päättelemään, että vakuutussopimus olisi muuttunut säästöosuutta koskevalta osalta. Mainituista syistä 23.5.2000 päivätyille asiakirjoille ei voitu antaa asiassa ratkaisevaa merkitystä.</p>
        <p>Edellä lausuttujen perusteiden nojalla oli jäänyt näyttämättä, että vakuutusyhtiö olisi antanut Erkki R:lle tarpeelliset tiedot ja niiden nojalla ne perusteet ja seikat, joiden vuoksi Erkki R:n olisi tullut ymmärtää muutetun vakuutussopimuksen oikea sisältö kuolemantapauskorvaukseen sisältyneen säästöosuuden osalta. Näin ollen vakuutussopimus oli mainitulta osalta voimassa sen sisältöisenä, kuin se oli ollut ennen 17.5.2000 tehtyä vakuutussopimuksen muutosta.</p>
        <p>Näillä perusteilla hovioikeus kumosi käräjäoikeuden tuomion ja velvoitti vakuutusyhtiön suorittamaan Leena R:lle korvaukseksi 848 154,90 markkaa vastaavat 142 649,41 euroa korkoineen.</p>
        <p>Asian ovat ratkaisseet hovioikeuden jäsenet Juhani Leinonen, Ahti Ikola ja Matti Jalava. Esittelijä Ari Prykäri</p>
      </div>
    </div>
    <div>
      <h2 id="20040019mhaku0">MUUTOKSENHAKU KORKEIMMASSA OIKEUDESSA</h2>
      <p>Vakuutusyhtiölle myönnettiin valituslupa. Valituksessaan vakuutusyhtiö vaati, että hovioikeuden tuomio kumotaan ja asia jätetään käräjäoikeuden tuomion varaan.</p>
      <p>Vilho H antoi 1.8.2002 kuolleen Leena R:n oikeudenomistajana vastauksen vakuutusyhtiön valitukseen ja vaati sen hylkäämistä.</p>
      <p>Korkein oikeus toimitti jutussa suullisen käsittelyn.</p>
    </div>
    <div>
      <h2 id="20040019yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <h3>Taustaa</h3>
        <p>1. Erkki R:llä on ollut vuodesta 1985 alkaen henki-, sairauskulu- ja sairaalavakuutukset sisältänyt yhdistelmävakuutus Keskinäinen Vakuutusyhtiö Kalevassa. Henkivakuutuksen osalta vakuutuksen edunsaajina ovat olleet Erkki R:n omaiset. Vakuutusyhtiön 2.3.2000 päivätyn vakuutuslaskelman mukaan Erkki R:n henkivakuutuksen turvasumma oli 1.4.2000 määrältään 861 351 markkaa. Laskelmassa on mainittu, että "kuolemantapaussummaan" sisältyi ennakoidut vakuutussäästöt tilanteen 1.4.2000 mukaisina. Erkki R on 3.4.2000 maksanut vakuutuksensa 11 805 markan suuruisen vuosimaksun ajalle 1.4.2000 - 31.3.2001. Henkivakuutuksen maksuosuus tuosta summasta on ollut 8 042,65 markkaa.</p>
        <p>2. Erkki R:llä on 30.4.2000 todettu syöpäsairaus. Hänen puolisonsa Leena R oli sairastunut vastaavaan sairauteen jo aikaisemmin. Näissä olosuhteissa Erkki ja Leena R ovat pitäneet Erkki R:n vakuutuksen vakuutusmaksua liian suurena. He ovat tämän vuoksi 17.5.2000 menneet vakuutusyhtiön konttoriin neuvottelemaan vakuutusmaksujensa alentamisesta. Tässä neuvottelussa, jossa vakuutusyhtiötä ovat edustaneet Erkki ja Leena R:n vakuutusasioita hoitanut myyntisihteeri sekä hänen esimiehenään oleva myyntipäällikkö, Erkki R on muuttanut vakuutustaan niin, että siitä on poistettu kuoleman varalta maksettava vakuutuskorvaus. Tämä on merkinnyt henkivakuutuksen irtisanomista.</p>
        <p>3. Erkki R on kuollut 20.7.2000 rintaperillisittä. Hänen lähin perillisensä on siten ollut Leena R, joka on kuollut 1.8.2002.</p>
        <p>4. Kanteen mukaan Erkki R oli lakkauttaessaan 17.5.2000 vakuutuksestaan kuolemanvaravakuutuksen ollut siinä virheellisessä käsityksessä, että hänelle oli jo kertynyt satojen tuhansien markkojen suuruinen vakuutusturva, johon kuolemanvaravakuutuksen lakkauttaminen ei enää vaikuttanut. Vakuutusyhtiön puolelta oli laiminlyöty antaa vakuutuksesta tarpeellisia tietoja, kun Erkki ja Leena R:n sekä vakuutusyhtiön edustajien välisissä neuvotteluissa ei lainkaan käsitelty vakuutussäästöasiaa eli sitä, että aikaisemmat vakuutusmaksut eivät olleetkaan kerryttäneet vakuutussäästöä, vaan vakuutusmaksut olivat kohdistuneet riskivakuutukseen. Tällä perusteella kantaja on katsonut, että vakuutus on 17.5.2000 suoritetusta irtisanomisesta huolimatta voimassa sen sisältöisenä kuin Erkki R:n oli saamiensa tietojen perusteella tullut käsittää.</p>
        <p>5. Vakuutusyhtiö on kiistänyt vaatimuksen. Erkki R oli vuonna 1985 hakenut riskivakuutusta eikä ollut silloin eikä myöhemminkään halunnut vakuutukseensa minkäänlaista säästöosuutta. Vakuutuksen sisältö oli näkynyt mainitusta vakuutushakemuksesta sekä Erkki R:n saamista vakuutuskirjoista. Erkki R:ää oli myös vakuutusyhtiön puolesta muistutettu mahdollisuudesta lisätä vakuutusturvaa mahdollisella säästöosuudella. Erkki R:n yksiselitteinen tahto oli ollut, että kuolemantapauskorvaus tulisi poistaa.</p>
      </div>
      <div>
        <h3>Kysymys vakuutusyhtiön tietojenantovelvollisuudesta ja sen laiminlyönnistä</h3>
        <p>6. Asiassa on kysymys ensinnäkin siitä, onko ja miten vakuutusyhtiö laiminlyönyt tietojenantovelvollisuutensa Erkki R:ää kohtaan ja onko Erkki R tämän vuoksi erehtynyt vakuutuksensa sisällöstä tehdessään siihen muutoksen 17.5.2000. Erimielisyyttä ei ole sinänsä siitä, että vuonna 1985 tehtyyn vakuutussopimukseen ei sisältynyt kuolemantapauskorvauksesta erillistä säästövakuutusta.</p>
        <p>Kirjalliset tiedot</p>
        <p>7. Todisteena esitetystä, Erkki R:n 4.4.1985 allekirjoittamasta Optimivakuutuksen vakuutushakemuksesta ilmenee, että Erkki R on vuonna 1985 hakenut vakuutusta kuolemantapauksen varalta vakuutussumman ollessa 550 000 markkaa sekä sairaalan hoitopäivämaksujen ja sairauskulujen korvaamiseksi. Vakuutuksesta tämän jälkeen tehdyn sopimuskirjan mukaan vakuutusturvaan on sisältynyt kuolemantapaussumma, sairauskuluvakuutus ja sairaalavakuutus. Kuolemantapaussummassa vakuutusturvan päättymispäiväksi oli merkitty 28.9.2035, jolloin Erkki R olisi täyttänyt 90 vuotta. Kuolemantapaussumma pysyi vakiosuuruisena indeksikorotuksia lukuun ottamatta. Vakuutusturvaan kuului näiden lisäksi säästösumma, joka erääntyi maksettavaksi samanaikaisesti kuoleman varalta otetun vakuutusturvan päättyessä eli 28.9.2035 ja jonka suuruus määräytyi maksettujen vakuutusmaksujen, annettujen hyvitysten sekä vakuutusturvan ylläpitämiseksi veloitettujen vakuutusmaksujen ja kuormituserien perusteella.</p>
        <p>8. Vakuutusyhtiön 2.3.2000 päivätystä, Erkki R:lle toimitetusta Optimilaskelmasta ilmenee vakuutusturvan sisältö tilanteen 1.4.2000 mukaisena ja seuraavan maksukauden mukaiset vakuutusmaksut vakuutusturvittain. Henkivakuutuksen osalta on turvasummaksi merkitty 861 352 markkaa. Henkivakuutus-otsikon alla on mainittu, että vakuutetun kuolemantapaussummaan sisältyvät ennakoidut vakuutussäästöt tilanteen 1.4.2000 mukaisina.</p>
        <p>9. Kanteen mukaan Erkki ja Leena R olivat Optimilaskelmaa tutkiessaan käsittäneet, että turvasumma sisälsi vuosien aikana kertyneitä vakuutussäästöjä, joissa oli päädytty riittävän korkealle tasolle.</p>
        <p>10. Kanne lähtee siten siitä, että Erkki R:llä oli vakuutusyhtiön antaman kirjallisen informaation perusteella syntynyt erheellinen käsitys voimassa olevan vakuutusturvansa sisällöstä ja että tätä virheellistä käsitystä ei oikaistu mainituissa neuvotteluissa.</p>
        <p>11. Vakuutussopimuslain 9 §:n 2 momentissa säädetään, että jos vakuutuksesta on sen voimassaoloaikana annettu puutteellisia, virheellisiä taikka harhaanjohtavia tietoja, joiden voidaan katsoa vaikuttaneen vakuutuksenottajan menettelyyn, vakuutussopimuksen katsotaan olevan voimassa sen sisältöisenä kuin vakuutuksenottajalla oli saamiensa tietojen perusteella ollut aihetta käsittää.</p>
        <p>12. Asiassa ei ole väitetty, että Erkki R:lle olisi annettu ennen mainittuja neuvotteluja 17.5.2000 vakuutusturvan sisällöstä muita tietoja kuin mitä sopimuskirjasta ja Erkki R:lle määräajoin toimitetuista Optimilaskelmista ilmeni. Kuten edellä on todettu, 2.3.2000 päivätyssä laskelmassa oli henkivakuutusta koskevan vakuutusturvan yhteydessä mainittu, että kuolemantapaussummaan sisältyivät ennakoidut vakuutussäästöt 1.4.2000 tilanteen mukaisena. Vakuutussäästöjen osuutta 861 351 markan suuruisesta turvasummasta ei ollut erikseen mainittu. Neuvottelujen yhteydessä 17.5.2000 otetussa Erkki R:n vakuutustilannetta koskevassa tulosteessa, johon kuolemantapauskorvauksen poistaminen käsin merkittiin, oli myös mainittu kuolemantapauskorvauksen summa ilman vakuutussäästön osuutta eli että "kuolemantapaussummaan kuuluu lisäksi säästösumma".</p>
        <p>13. Vakuutusyhtiön Korkeimmalle oikeudelle toimittaman selvityksen mukaan, jota ei ole riitautettu, vakuutussäästöillä tarkoitetaan maksettujen vakuutusmaksujen määrää lisättynä annetuilla hyvityksillä sekä vähennettynä veloituksilla lähinnä vakuutusturvan ylläpitämistä ja liikekulujen peittämistä varten. Vakuutussäästöjen määrä muuttui jatkuvasti. Selvityksessä todetaan lisäksi, että vakuutuksessa noudatetaan sosiaali- ja terveysministeriön vahvistamia laskuperusteita, joissa määrätään vakuutusta ja vakuutusmaksuja koskevat laskentasäännöt.</p>
        <p>14. Alkuperäinen vakuutussopimuskirja, vuoden 2000 Optimilaskelma samoin kuin mainittu vakuutustilannetta koskeva tuloste eivät sisältäneet minkäänlaista selitystä siitä, mitä niissä mainitut vakuutussäästöt olivat ja mitä ne merkitsivät vakuutuksenottajan vakuutusturvan kannalta. Näin ollen on mahdollista, että Erkki R:lle on jäänyt ainakin jossakin määrin epäselväksi, mitä säästösumma tai vakuutussäästö hänen kohdaltaan merkitsivät.</p>
        <p>15. Vakuutusyhtiölain 13 luvun 1 §:n 1 momentin mukaan henkivakuutuksessa on oltava laskuperusteet, joissa määrätään, miten vakuutusmaksut lasketaan. Vakuutussäästössä tai säästösummassa on siten kysymys vakuutusmaksun ja eräiden muiden tekijöiden perusteella määräytyvästä, lähinnä vakuutusteknisestä erästä, jonka määrä jatkuvasti muuttuu. Vakuutusyhtiön siitä antamia tietoja ei voida pitää lähtökohtaisesti virheellisinä, puutteellisina taikka harhaanjohtavina sillä perusteella, että tällaisen erän merkitys tai suuruus ei suoraan käy ilmi vakuutuskirjasta tai -laskelmasta. Huomioon on otettava myös se, että Erkki R oli hakenut alunperin vain riskivakuutusta eikä hän myöhemminkään ole liittänyt vakuutukseensa säästövakuutusta. Ottaen huomioon kuoleman varalta otetun vakuutussumman suuruus ja sille 15 vuodelta kertyneet indeksikorotukset, ei vakuutusyhtiön kirjallinen informaatio ole voinut antaa Erkki R:lle perusteltua aihetta sellaiseen käsitykseen, että hänelle olisi voinut kertyä mainituista vakuutusteknisistä eristä huomattava vakuutusturva.</p>
        <p>Neuvottelussa esitetyt tiedot</p>
        <p>16. Asiassa on kysymys myös siitä, olisiko vakuutusyhtiön edustajien tullut ottaa kanteessa esitetyin tavoin neuvotteluissa esille vakuutussäästökysymys eli se, että aikaisemmat maksut olivat kohdistuneet riskivakuutukseen eivätkä olleet kerryttäneet vakuutussäästöä sillä tavalla kuin kanteessa on väitetty Erkki R:n ymmärtäneen.</p>
        <p>17. Korkeimmassa oikeudessa todistajina kuultujen, 17.5.2000 pidetyssä neuvottelussa läsnä olleiden vakuutusyhtiön myyntipäällikön ja myyntisihteerin luotettavina pidettävistä kertomuksista ilmenee, että he olivat ennen neuvottelua olleet siinä käsityksessä, että Erkki R oli aikeissa pienentää henkivakuutustaan. Myyntipäällikkö oli valmistautunut neuvotteluun tulostamalla itselleen aiemmin mainitun asiakirjan, josta Erkki R:n vakuutuksen sisältö ja eri vakuutuksista perittävät maksut ilmenivät. Myyntipäällikkö oli esittänyt tämän asiakirjan Erkki R:lle ja samalla selvittänyt hänelle hänen vakuutusturvansa ja sen, mitä mikin osio maksoi. Tämän jälkeen Erkki R oli ilmoittanut haluavansa poistaa kuoleman varalta maksettavan vakuutuskorvauksen kokonaan. Myyntipäällikkö oli tämän jälkeen esittänyt Erkki R:lle, että kuoleman varalta maksettavaa korvausta ja sen vakuutusmaksuja voitaisiin vaihtoehtoisesti pienentää. Tähän Erkki R ei kuitenkaan ollut suostunut, vaan hän oli hyvin painokkaasti ilmoittanut haluavansa poistaa kuoleman varalta maksettavan turvan kokonaan, "koska kenenkään ei tarvitse minun kuolemastani hyötyä". Myyntipäällikkö oli tämän mukaisesti kirjoittanut esillä olleeseen asiakirjaan kuoleman varalta maksettavaa vakuutuskorvausta koskevan lausuman, jonka hän oli vielä lukenut Erkki R:lle ennen kuin tämä oli sen allekirjoittanut. Myyntipäällikkö oli lopuksi selvittänyt Erkki R:lle, että vakuutukseen jäi jäljelle sairauskuluvakuutus ja sairaalavakuutus, mihin tämä oli todennut, että ne olivat hänelle tarpeellisia ja saivat jäädä vakuutukseen.</p>
        <p>18. Myyntipäällikkö on myös kertonut, ettei hän ollut ottanut Erkki R:n kanssa puheeksi sitä, ettei vakuutukseen sisältynyt säästöjä.</p>
        <p>19. Arvioitaessa sitä, annettiinko Erkki R:lle tämän johdosta vakuutuksesta puutteellisia, virheellisiä tai harhaanjohtavia tietoja, on otettava ensinnäkin huomioon, että Erkki R:n vakuutukseen ei ollut alunperinkään sisältynyt säästövakuutusta. Selvittämättä on lisäksi jäänyt, että vakuutusyhtiön edustajilla olisi Erkki R:n sairauden tai muunkaan syyn vuoksi ollut erityistä aihetta epäillä Erkki R:n erehtyneen vakuutusturvansa sisällöstä. Tämän vuoksi ja kun vakuutusyhtiön edustajat olivat mainitussa tilaisuudessa vielä erikseen selvittäneet Erkki R:lle hänelle jäljelle jääneen vakuutusturvan sisällön eli sen, että vakuutukseen jäi turva sairauskulujen ja sairaalamaksujen varalta, ei vakuutusyhtiön ole näytetty antaneen Erkki R:lle vakuutuksesta sen voimassaoloaikana vakuutussopimuslain tarkoittamia puutteellisia, virheellisiä tai harhaanjohtavia tietoja.</p>
        <p>20. Huomattava myös on, että Erkki R:lle neuvottelun jälkeen toimitetusta, 23.5.2000 päivätystä Optimilaskelmasta ilmeni myös vakuutussäästön markkamäärä. Henkivakuutuksen turvasummaksi oli näet merkitty 14 258 markkaa, johon sisältyi vakuutussäästöt. Laskelmassa olevassa tekstissä Erkki R:ää oli vielä pyydetty tarkastamaan, että muutos oli tehty Erkki R:n haluamalla tavalla.</p>
      </div>
      <div>
        <h3>Kysymys ilmaisuerehdyksestä</h3>
        <p>21. Kanteessa on lisäksi väitetty, että vakuutusehdon muutos ei sido edunsaajia, koska Erkki R oli erehtynyt vakuutusmuutosta tehdessään ja vakuutusyhtiön edustajat olivat tämän tienneet tai heidän olisi tullut ainakin se tietää.</p>
        <p>22. Haastehakemuksessa on tältä osin viitattu varallisuusoikeudellisista oikeustoimista annetun lain (oikeustoimilaki) 32 §:ään ja siis siinä tarkoitettuun ilmaisuerehdykseen: Erkki R:n tahdonilmaisu on erhekirjoituksen tai muun hänen erehdyksensä johdosta saanut toisen ilmiasun kuin mitä hän oli tarkoittanut.</p>
        <p>23. Asiassa on kuitenkin selvinnyt, että edellä kerrottuun tulosteeseen tehty, Erkki R:n allekirjoittama merkintä kuoleman varalta otetun vakuutuksen lakkaamisesta oli vastannut hänen neuvottelussa selvästi ilmaisemaa tahtoaan, eikä vakuutusehdon muutosta tarkoittavaa oikeustointa voida sen vuoksi pitää pätemättömänä.</p>
      </div>
      <div>
        <h3>Kysymys oikeustoimen sovittelusta</h3>
        <p>24. Kanteessa on vielä väitetty, että vakuutusehdon muutos olisi johtanut edunsaajien kannalta kohtuuttomuuteen. Kuluttajansuojalain 4 luvun 1 §:n 1 momentissa säädetään, että jos kulutushyödykettä koskevan elinkeinonharjoittajan ja kuluttajan välisen sopimuksen ehto on kuluttajan kannalta kohtuuton tai sen soveltaminen johtaisi kohtuuttomuuteen, voidaan ehtoa sovitella tai jättää se huomiotta.</p>
        <p>25. Vakuutuksenottajalla on vakuutussopimuslain 12 §:n perusteella oikeus milloin tahansa vakuutuskauden aikana irtisanoa vakuutus päättymään vakuutuskauden aikana. Lakkauttaessaan kuoleman varalta otetun vakuutuksen heti päättymään Erkki R on siis käyttänyt laissa kuluttajan hyväksi säädettyä irtisanomisoikeutta, jonka osalta ei toisin voi sopia. Kysymyksessä ei siis ole sellainen sopimusehto, jonka kohtuullistaminen voisi ylipäätänsä tulla kysymykseen siten, että sopimuksen irtisanominen sinänsä jätettäisiin huomiotta. Kysymys on siten siitä, voidaanko irtisanomisen oikeusvaikutuksia sovitella siten, että vakuutusyhtiön vastuu irtisanomisesta huolimatta ulottuisi vakuutusturvan päättymisen jälkeenkin sattuneeseen vakuutustapahtumaan eli Erkki R:n kuolemaan. Tältä osin on viitattu siihen, että henkivakuutusmaksuja oli maksettu jo 15 vuoden ajan huomattava määrä ja että henkivakuutusriski oli jo toteutunut, kun Erkki R:llä oli todettu syöpä huhtikuussa 2000.</p>
        <p>26. Vapaaehtoisessa vakuutuksessa on kullekin vakuutuksenottajalle jätetty itsenäinen valta arvioida vakuutustarpeensa sisältö, laajuus ja kesto. Pakottavin lain säännöksin pyritään turvaamaan se, että vakuutuksenottaja saa vakuutuksenantajalta tarpeelliset tiedot vakuutustarpeensa arvioimiseksi ja vakuutusturvan järjestämistä koskevan päätöksentekonsa pohjaksi. Sen sijaan vakuutuksenantajan vastuuta ei voida laajentaa sovittelun kautta kattamaan niitä riskejä, joiden osalta vakuutustapahtuma sattuu vasta sen jälkeen, kun vakuutuksenottaja on oman valintansa perusteella päättänyt sopimukseen perustuvan vakuutusturvansa. Tällä perusteella Korkein oikeus katsoo, ettei vakuutusyhtiön vastuuta voida tässä tapauksessa perustaa myöskään kuluttajansuojalain 4 luvun 1 §:n sovittelua koskeviin säännöksiin.</p>
      </div>
      <div>
        <h3>Johtopäätös</h3>
        <p>27. Edellä mainituilla perusteilla Korkein oikeus katsoo, että Erkki R:n vakuutukseen sisältynyt vakuutusturva kuolemantapauksen varalta on irtisanomisen vuoksi päättynyt 17.5.2000 ja ettei ole esitetty perustetta, jonka vuoksi irtisanominen ei sitoisi Erkki R:n edunsaajia tai jonka vuoksi vakuutusyhtiö olisi muuten vastuussa kuoleman varalta otetun vakuutuksen perusteella Erkki R:n kuoleman johdosta.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja asia jätetään käräjäoikeuden tuomion lopputuloksen varaan.</p>
        <p>Asian ovat ratkaisseet oikeusneuvokset Erkki-Juhani Taipale, Riitta Suhonen, Gustaf Möller, Gustav Bygglin ja Mikko Könkkölä. Esittelijä Marja Räbinä.</p>
      </div>
    </div>
  </finlex:content>
</finlex:document>
