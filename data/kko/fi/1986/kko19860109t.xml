<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860109t</dcterms:identifier>
  <finlex:ecliIdentifier>ECLI:FI:KKO:1986:II109</finlex:ecliIdentifier>
  <dcterms:title>KKO:1986-II-109</dcterms:title>
  <dcterms:description>
    <p>
      <strong>Jaon täydentäminen</strong>
    </p>
    <p>
      <strong>Purku</strong>
    </p>
  </dcterms:description>
  <finlex:registerNumber>M85/24</finlex:registerNumber>
  <dcterms:date pvm="19860311">1986-03-11</dcterms:date>
  <finlex:fileCopyNumber>2974</finlex:fileCopyNumber>
  <dcterms:issued pvm="19860930">1986-09-30</dcterms:issued>
  <dcterms:abstract>
    <p>Saari oli lainvoiman saaneissa toimituksissa määrätty kuulumaan eri tiloihin. Jaon täydentämistoimituksessa ei voitu määrätä jo aikaisemmin lainvoimaisesti määrätyistä kiinteistön tilusten ulottuvuudesta ja kiinteistöön kuuluvista oikeuksista, vaan asian korjaamista varten oli ryhdyttävä jakolain 349 §:ssä tai oikeudenkäymiskaaren 31 luvussa tarkoitettuihin toimenpiteisiin.</p>
    <p>Ks. <a href="http://www.finlex.fi/fi/oikeus/kko/kko/1983/19830183">KKO:1983-II-183</a> ja <a href="http://www.finlex.fi/fi/oikeus/kko/kko/1984/19840069">KKO:1984-II-69</a></p>
  </dcterms:abstract>
  <p>III-jaosto</p>
  <p>JL 231 a §</p>
  <p>JL 349 §</p>
  <p>OK 31 luku</p>
  <dcterms:tableOfContents>
    <a href="19860109taloa0">ASIAN KÄSITTELY ALEMMISSA OIKEUKSISSA</a>
    <a href="19860109tmuukas0">HAKIJAN VAATIMUS KORKEIMMASSA OIKEUDESSA</a>
    <a href="19860109tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860109t.kko">
    <div>
      <h2 id="19860109taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Seloste asian taustasta</h3>
        <p>Polvijärven kunnan ja Outokummun kaupungin rajalla olevassa Sukkulanjoessa sijaitseva saari oli silloisen Liperin pitäjän Sotkuman jakokunnan 2.10.1866 vahvistetussa isojaossa luettu kuulumaan Sotkuman kylässä sijaitsevaan Hirvolan taloon N:o 63 eli nykyiseen Myllärilän taloon N:o 63 sekä saman pitäjän Taipaleen jakokunnan 24.10.1872 vahvistetussa isojaossa luettu kuulumaan yleisenä alueena erotetun Myllypalstan Littera X tiluksiin. Myllypalstan tiluksista oli 21.8.1963 maarekisteriin merkityssä vuokra-alueiden lunastustoimituksessa n:o 1940 muodostettu lunastusvaatimuksen tehneelle Vasili Pajariselle Taipaleen kylään Ylämyllyn tilan RN:o 98. Toisaalta oli Myllärilän talolla suoritetussa, halkomisena aloitetussa ja lohkomiseksi muutetussa 1.2.1967 maarekisteriin merkityssä toimituksessa n:o 1170 saari luettu kuulumaan Sotkuman kylässä sijaitsevaan, Polvijärveltä olevan maanviljelijän Eero Petteri Mutasen omistamaan Päivärinteen tilaan RN:o 63:1. Kysymyksessä oleva saari oli perintöosuuksien luovutusta koskeneessa 7.2.1970 vahvistetussa kauppakirjassa luovutettu määräalana Jyväskylän kaupungista olevalle luokanopettajalle Niilo Mutaselle. Maanmittaushallitus oli 15.2.1982 määrännyt suoritettavaksi jakolain 231 a §:n mukaisen jaon täydentämistoimituksen sen seikan selvittämiseksi, mihin tilaan kysymyksessä oleva saari kuului.</p>
      </div>
      <div>
        <h3>Toimitusmiesten päätös 7.6.1983</h3>
        <p>Toimitusmiehet ovat, todettuaan edellä selostetut seikat, katsoneet vuokra-alueiden lunastustoimituksen n:o 1940 yhteydessä käyneen selville Pajaristen hallinneen kysymyksessä olevaa saarialuetta jo vuodesta 1909 lähtien. Sukkulanjoen syvin uoma oli saaren ja Polvijärven kuntaan kuuluvien ranta-alueiden välissä, mistä johtuen saaren oli maantieteellisesti katsottava kuuluvan lähinnä Outokumpuun. Toimitusmiehet ovat saaren nautintaan ja sijaintiin liittyvin perustein lukeneet saaren Outokummun kaupungin Taipaleen kylässä olevan, Ensio Pajarisen omistaman Ylämyllyn tilan RN:o 98 tiluksiin, minkä menettelyn toimitusmiehet ovat katsoneet lisäävän myös rekisterilaitoksen selvyyttä.</p>
      </div>
      <div>
        <h3>Itä-Suomen maaoikeuden päätös 5.4.1984</h3>
        <p>Maaoikeus, jonka tutkittavaksi Niilo Mutanen oli saattanut jutun, on päätöksessään katsonut, että ratkaisu siitä, kuuluiko kysymyksessä oleva Sukkulanjoen saari Päivärinteen tilaan tai Ylämyllyn tilaan, oli asiassa saatu selvitys huomioon ottaen perustettava yksinomaan isojakoon. Kun tuo saari oli vuonna 1866 vahvistetussa Sotkuman jakokunnan isojaossa luettu kuulumaan talon N:o 63 tiluksiin, eikä vasta myöhemmin eli vuonna 1872 vahvistetulla Taipaleen jakokunnan isojaolla ollut voitu laillisesti muuttaa ensiksi mainittua isojakoa, maaoikeus on, muuttaen toimitusta, määrännyt kysymyksessä olevan saaren kuulumaan Eero Petteri Mutasen omistamaan Päivärinteen tilaan RN:o 63:1.</p>
      </div>
    </div>
    <div>
      <h2 id="19860109tmuukas0">HAKIJAN VAATIMUS KORKEIMMASSA OIKEUDESSA</h2>
      <p>Pajarinen on hakenut muutosta maaoikeuden päätökseen vaatien sen kumoamista sekä uudistaen vaatimuksensa saaren määräämiseksi kuulumaan Ylämyllyn tilaan RN:o 98. Toimitusinsinööri ja maanmittaushallitus ovat kumpikin antaneet lausunnon.</p>
    </div>
    <div>
      <h2 id="19860109tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Sukkulanjoessa oleva saari on lainvoiman saaneissa toimituksissa vahvistettu kuulumaan isojaossa vuonna 1866 Myllärilän taloon N:o 63, isojaossa vuonna 1872 yleisenä alueena erotetun Myllypalstan tiluksiin, vuokra-alueiden lunastustoimituksessa n:o 1940 Ylämyllyn tilaan RN:o 98 ja toimituksessa n:o 1170 Päivärinteen tilaan RN:o 63:1. Epätietoisuus siitä, mihin maarekisteriyksikköön saari laillisesti kuuluu, johtuu niin ollen ristiriitaisista ratkaisuista eri toimituksissa. Jaon täydentämistoimituksessa ei voida määrätä sellaisesta kiinteistön tilusten ulottuvuutta ja kiinteistöön kuuluvia oikeuksia koskevasta seikasta, josta on aikaisemmin määrätty lainvoimaisesti, vaan asian korjaamista varten on ryhdyttävä jakolain 349 §:ssä tai oikeudenkäymiskaaren 31 luvussa tarkoitettuihin toimenpiteisiin virheelliseksi katsotun toimituksen purkamiseksi tarpeellisilta osin.</p>
      </div>
      <div>
        <h3>Päätöslauselma</h3>
        <p>Maaoikeuden päätös kumotaan ja toimitus poistetaan.</p>
      </div>
      <div>
        <p>Ratkaisuun osallistuneet: oikeusneuvokset Ailio, Portin, Mörä, Riihelä, Roos</p>
      </div>
    </div>
  </finlex:content>
</finlex:document>
