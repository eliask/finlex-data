<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860143t</dcterms:identifier>
  <finlex:ecliIdentifier>ECLI:FI:KKO:1986:II143</finlex:ecliIdentifier>
  <dcterms:title>KKO:1986-II-143</dcterms:title>
  <dcterms:description>
    <p>
      <strong>Irtaimen kauppa</strong>
      <span>Vallintavirhe</span>
      <span>Viivästys</span>
    </p>
    <p>
      <strong>Vahingonkorvaus</strong>
      <span>A Sopimussuhteesta johtuva korvausvelvollisuus</span>
      <span>VI Erinäiset sopimukset</span>
    </p>
  </dcterms:description>
  <finlex:registerNumber>S85/1083</finlex:registerNumber>
  <dcterms:date pvm="19860218">1986-02-18</dcterms:date>
  <finlex:fileCopyNumber>3365</finlex:fileCopyNumber>
  <dcterms:issued pvm="19861107">1986-11-07</dcterms:issued>
  <dcterms:abstract>
    <p>Kun konkurssipesän myymän etukuormaajan kauppahinta oli maksettu, pesän olisi pitänyt välittömästi luovuttaa ostajalle etukuormaajan moottoriajoneuvorekisteriin merkitsemistä varten tarpeelliset asiakirjat.</p>
    <p>Konkurssipesän viivästyksestä oli johtunut, ettei ostaja ollut voinut käyttää etukuormaajaa ansiotarkoituksessa lumenajoon yleisellä tiellä. Konkurssipesä oli vastuussa sanotusta etukuormaajalle ominaisen käytön estymisestä ostajalle aiheutuneesta vahingosta.</p>
    <p>Ään.</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19860143taloa0">ASIAN KÄSITTELY ALEMMISSA OIKEUKSISSA</a>
    <a href="19860143tmhaku0">MUUTOKSENHAKU KORKEIMMASSA OIKEUDESSA</a>
    <a href="19860143tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860143t.kko">
    <div>
      <h2 id="19860143taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Viitasaaren kihlakunnanoikeudessa</h3>
        <p>Maanviljelijä Veikko Grönqvist on Vesijohtoliike Viita-Lämpö Ky:n konkurssipesälle 5.3.1984 tiedoksi toimitetun haasteen nojalla lausunut, että hän oli ostanut konkurssipesältä Volvo BM etukuormaajan ja saapunut 5.12.183 Viitasaarelle sitä hakemaan. Etukuormaaja olikin tuolloin luovutettu hänelle. Sitä vastoin hän ei ollut saanut mukaansa etukuormaajaan kuuluvaa trukkihaarukkaa, jonka konkurssiperä oli lainannut Viitasaaren kunnalle. Trukkihaarukan saadakseen Grönqvist oli 21.12.1983 joutunut tekemään Viitasaarelle ylimääräisen matkan, josta hänelle oli aiheutunut kustannuksia.</p>
        <p>Grönqvist oli maksanut etukuormaajan kauppahinnan 19.000 markkaa pankkisiirron välityksin konkurssipesän tilille 16.12.1983. Maksun aiheeksi Grönqvist oli merkinnyt pankkisiirtolomakkeeseen etukuormaajan kauppahinnan. Grönqvist oli konkurssipesän toiselta toimitsijamieheltä 19.12.1983 puhelimitse saanut tietää, että hänen lähettämänsä rahamäärä oli tullut konkurssipesän tilille, ja pyytänyt konkurssiperää toimittamaan hänelle etukuormaajaa koskevan luovutuskirjan ja rekisteriotteen. Grönqvistin myöhemminkin esittämistä lukuisista pyynnöistä huolimatta konkurssipesä oli toimittanut hänelle etukuormaajan 17.1.1984 päivätyn luovutuskirjan vasta tammikuun puolivälin jälkeen 1984 ja muut etukuormaajan rekisteröintiä varten tarpeelliset asiakirjat eli rekisteriotteen ja kolme aikaisempaa luovutuskirjaa, jotka selvittivät konkurssipesän omistusoikeuden kysymyksessä olevaan etukuormaajaan, 15.3.1984 päivätyn kirjeensä ohessa.</p>
        <p>Konkurssipesän viivästyksestä oli johtunut, että Grönqvist oli voinut ilmoittaa etukuormaajan moottoriajoneuvorekisteriin vasta 22.3.1984. Sen vuoksi hän ei ollut voinut käyttää etukuormaajaa 2.1. ja 21.3. välisenä aikana lumenajoon yleisellä tiellä. Tästä ansionmenetyksestä konkurssipesä oli viivästyksensä vuoksi vastuussa.</p>
        <p>Esittämillään perusteilla Grönqvist on vaatinut, että konkurssipesä velvoitetaan suorittamaan hänelle korvaukseksi ansionmenetyksestä 2.1. ja 21.3.1984 väliseltä ajalta 63.940 markkaa 16 prosentin korkoineen 22.3.1984 lukien ja trukkihaarukan noutamisesta aiheutuneista kuluista 825 markkaa. Lisäksi Grönqvist on vaatinut korvausta oikeudenkäyntikuluistaan.</p>
      </div>
      <div>
        <h3>Kihlakunnanoikeuden päätös 13.6.1984</h3>
        <p>Konkurssipesän kiistettyä kanteen ja vaadittua korvausta oikeudenkäyntikuluistaan kihlakunnanoikeus on lausunut selvitetyksi, että konkurssipesä oli myynyt Grönqvistille hänen 24.11.1983 päivätyn ostotarjouksensa perusteella kuorma-auton ja etukuormaajan yhteensä 34.000 kauppahinnasta. Etukuormaaja oli myyty sellaisena ja siinä kunnossa kuin se kaupantekohetkellä oli. Oli myös ilmennyt, että etukuormaajaa oli käytetty suljetulla alueella rekisteröimättömänä. Kuitenkin oli jäänyt näyttämättä, että kaupan osapuolet olisivat sopineet seikoista, jotka aiheuttaisivat myyjälle korvausvastuun, tai että myyjä olisi tahallaan tai tuottamuksellaan aiheuttanut ostajalle vahinkoa. Sen vuoksi kihlakunnanoikeus on hylännyt kanteen ja velvoittanut Grönqvistin korvaamaan konkurssipesän oikeudenkäyntikulut 2.700 markalla.</p>
      </div>
      <div>
        <h3>Vaasan hovioikeuden tuomio 29.8.1985</h3>
        <p>Hovioikeus, jonka tutkittavaksi Grönqvist valittamalla saattoi jutun, on todennut, että kanteessa tarkoitetut asiakirjat olivat löytyneet kommandiittiyhtiön vastuunalaisen yhtiömiehen henkilökohtaisten asiakirjojen joukosta tämän oman konkurssipesän selvittely yhteydessä. Sen vuoksi ja kun Grönqvistillä olisi halutessaan ollut mahdollisuus saada väliaikaistodistuksella lupa käyttää ajoneuvoa liikenteessä, hovioikeus on katsonut, ettei konkurssipesä ollut menettelyllään aiheuttanut Grönqvistille vahinkoa. Sen vuoksi hovioikeus on jättänyt jutun kihlakunnanoikeuden päätöksen varaan ja velvoittanut Grönqvistin korvaamaan konkurssipesän oikeudenkäyntikulut hovioikeudessa 700 markalla.</p>
      </div>
    </div>
    <div>
      <h2 id="19860143tmhaku0">MUUTOKSENHAKU KORKEIMMASSA OIKEUDESSA</h2>
      <p>Grönqvist on pyytänyt, että hänelle myönnetään valituslupa ja että hänen kanteensa hyväksytään sekä että konkurssipesä velvoitetaan korvaamaan hänen oikeudenkäyntikulunsa.</p>
      <p>Korkein oikeus on myöntänyt Grönqvistille valitusluvan 13.12.195. Konkurssipesä on antanut siltä valituksen johdosta pyydetyn vastauksen.</p>
    </div>
    <div>
      <h2 id="19860143tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Korkein oikeus katsoo selvitetyksi, että konkurssipesän ilmoitettua sanomalehdessä pesän omaisuuden myytäväksi Grönqvist oli 24.11.1983 päivätyssä konkurssipesälle toimittamasaan kirjallisessa ostotarjouksessa tarjoutunut ostamaan kihlakunnanoikeuden päätöksessä mainitun kuorma-auton ja etukuormaajan yhteisestä 34.000 markan kauppahinnasta. Saatuaan tietää tarjouksensa tulleen hyväksytyksi Grönqvist oli 5.12.1983 saapunut Viitasaarelle noutamaan mainittuja ajoneuvoja. Konkurssipesän ilmoituksen mukaan, jota ei ole kiistetty, ajoneuvot luovutettiin tuolloin Grönqvistille ja samalla ilmoitettiin, että niitä koskevat luovutuskirjat annettaisiin, kun kauppahinta oli maksettu.</p>
        <p>Grönqvist oli 16.12.1983 maksanut konkurssipesän tilille 19.000 markkaa ja merkinnyt pankkisiirtolomakkeeseen maksun aiheeksi etukuormaajan kauppahinnan. Tämän jälkeen Grönqvist oli saanut konkurssipesältä 16.12.1983 päivätyn edellä mainittua kuorma-autoa koskevan luovutuskirjan. Grönqvistin vaadittua konkurssipesältä etukuormaajan rekisteröimiseksi tarpeellisia asiakirjoja konkurssipesän puolesta oli ilmoitettu, että Grönqvistin 16.12.1983 toimittama rahamäärä oli katsottu kuorma-auton kauppahinnan suoritukseksi ja että etukuormaajan kauppahinta 15.000 markkaa oli edelleen maksamatta. Tämän jälkeen oli 17.1.1984 Grönqvistin nimissä maksettu konkurssipesän tilille 15.000 markkaa ostettujen ajoneuvojen yhteisen kauppahinnan loppuosan suoritukseksi. Konkurssipesä oli sen jälkeen toimittanut Grönqvistille etukuormaajaa koskevan 17.1.1984 päivätyn luovutuskirjan. Grönqvistin vaatimuksesta konkurssipesä oli vielä 15.3.1984 päivätyn kirjeensä mukana lähettänyt hänelle etukuormaajaa koskevan rekisteriotteen sekä kolme etukuormaajan aikaisempia luovutuksia koskevaa luovutuskirjaa, jotka olivat selvittäneet konkurssipesän omistusoikeuden myytyyn kuormaajaan.</p>
        <p>Etukuormaajan merkitseminen moottoriajoneuvorekisteriin oli edellytyksenä kuormaajan käyttämiselle yleisellä tiellä. Koska sanotut rekisteriote ja luovutuskirjat olivat tarpeen kuormaajan rekisteröimiseksi, konkurssipesän olisi tullut luovuttaa ne Grönqvistille heti kuormaajan kauppahinnan tultua suoritetuksi. Konkurssipesän viivästyksestä on aiheutunut, ettei Grönqvist ole voinut käyttää etukuormaajaa ansiotarkoituksessa lumenajoon yleisellä tiellä vuoden 1984 tammikuun puolivälin ja maaliskuun puolivälin välisenä aikana. Grönqvist on näyttänyt, että hänelle on aiheutunut siitä ansion menetystä. Viivästyksensä perusteella konkurssipesä on vastuussa sanotusta etukuormaajalle ominaisen käytön estymisestä aiheutuneesta vahingosta. Vahingon määrän Korkein oikeus on oikeudenkäymiskaaren 17 luvun 6 §:n nojalla arvioinut kohtuuden mukaan 15.000 markaksi.</p>
        <p>Lisäksi korkein oikeus katsoo selvitetyksi, että Grönqvist oli kanteessa kerrotuin tavoin hakenut trukkihaarukan vasta 21.12.1983 ja että hänelle oli tästä matkasta aiheutunut kustannuksia. Asianosaisten lausumista ilmenee, että trukkihaarukka oli kuulunut etukuormaaja varusteisiin ja sisältynyt sen kauppahintaan. Kun etukuormaajan ja trukkihaarukan hinnan on katsottava tulleen maksetuksi vasta edellä mainitulla 17.1.1984 tapahtuneella suorituksella, ei puheena olevan matkan kuitenkaan ole osoitettu aiheutuneen siitä, että konkurssipesä olisi laiminlyönyt jonkin kauppaan perustuvan velvollisuutensa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan siten, että Vesijohtoliike Viitalämpö Ky:n konkurssipesä velvoitetaan suorittamaan Grönqvistille korvaukseksi saamatta jääneestä ansiosta 15.000 markkaa 16 prosentin korkoineen 22.3.1984 lukien. Lisäksi Korkein oikeus vapauttaa Grönqvistin hänelle jutussa tuomitusta konkurssipesän oikeudenkäyntikulujen korvausvelvollisuudesta. Siltä osin kuin Grönqvistin vaatimus trukkihaarukan noutamisesta aiheutuneiden kustannusten korvaamisesta on hylätty hovioikeuden tuomion lopputulos jää pysyväksi.</p>
        <p>Lisäksi Korkein oikeus katsoo, että on erityistä aihetta velvoittaa konkurssipesä korvaamaan Grönqvistille oikeudenkäyntikulut myös kihlakunnanoikeuden ja hovioikeuden osalta, sekä velvoittaa konkurssipesän suorittamaan Grönqvistille korvaukseksi näistä ja Korkeimmassa oikeudessa aiheutuneista kuluista yhteensä 5.000 markkaa.</p>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Roos: Grönqvist on antanut Vesijohtoliike Viita-Lämpö Ky:n konkurssipesälle 24.11.1983 päivätyn ostotarjouksen "Scania Vabis kuorma-autosta sekä Volvo BM etukuormaajasta yhteistarjouksena" 34.000 markkaa. Saatuaan tietää, että tarjous oli hyväksytty, Grönqvist meni 5.12.1983 noutamaan autoa ja kuormaajaa. Tuolloin ne myös luovutettiin lukuunottamatta kuormaajan varusteisiin kuulunutta trukkihaarukkaa, jonka pesä oli väliaikaisesti luovuttanut toisen käyttöön. Trukkihaarukan osalta pesä ei ole täyttänyt suoritusvelvollisuuttaan vaan Grönqvistin on täytynyt myöhemmin noutaa se omalla kustannuksellaan. Tästä hänelle on aiheutunut 825 markan vahinko. Maksuehdoista sekä auton ja kuormaajan luovuttamisesta ei ole sovittu, kun Grönqvistin tarjous on hyväksytty. Konkurssipesä ei myöskään ole näyttänyt, että Grönqvistille olisi kuormaajan luovutuksen ehdoksi asetettu, että luovutuskirja annetaan ja omistusoikeus siirtyy vasta myöhemmin, kun kauppahinta on maksettu. Katson sen vuoksi, että kuormaaja on luovutettu Grönqvistille velaksi ja että omistusoikeus siihen on siirtynyt hänelle viimeistään silloin, kun se luovutettiin hänen haltuunsa. Omistusoikeuden siirtyessä konkurssipesä on ollut velvollinen luovuttamaan Grönqvistille myös sen osoittamiseksi tarpeelliset asiakirjat. Tämän suoritusvelvollisuutensa konkurssipesä on kuitenkin täyttänyt vasta toimittamalla nuo asiakirjat Grönqvistille 15.3.1984 päivätyssä lähetyksessä. Viivästyksen vuoksi Grönqvist ei ole ennen kuin 15.3.1984 voinut tehdä kuormaajasta rekisteri-ilmoitusta eikä siten myöskään käyttää sitä etukuormaajalle ominaisella tavalla lumenajoon yleisellä tiellä. Tästä Grönqvistille ajalta 2.1. -21.3.1984 aiheutuneen ansionmenetyksen arvioin oikeudenkäymiskaaren 17 luvun 6 §:n nojalla 20.000 markaksi.</p>
        <p>Näillä perusteilla kumoan hovioikeuden tuomion ja kihlakunnanoikeuden päätöksen sekä velvoitan Vesijohtoliike Viita-Lämpö Ky:n konkurssipesän maksamaan Grönqvistille vahingonkorvauksina sopimuksen rikkomisesta 20.000 markkaa 16 prosentin korkoineen 22.3.1984 lukien ja 825 markkaa sekä korvaukseksi Grönqvistin oikeudenkäyntikuluista Korkeimmassa oikeudessa 1.500 markkaa.</p>
        <p>Kun konkurssipesä on sekä alioikeudessa että hovioikeudessa voittanut jutun katson, ettei sitä voi velvoittaa korvaamaan Grönqvistin oikeudenkäyntikuluja noissa oikeusasteissa.</p>
        <div>
          <p>Ratkaisuun osallistuneet: oikeusneuvokset Salervo, Portin, Hämäläinen ja Mörä</p>
        </div>
      </div>
    </div>
  </finlex:content>
</finlex:document>
