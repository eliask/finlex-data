<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860099t</dcterms:identifier>
  <finlex:ecliIdentifier>ECLI:FI:KKO:1986:II99</finlex:ecliIdentifier>
  <dcterms:title>KKO:1986-II-99</dcterms:title>
  <dcterms:description>
    <p>
      <strong>Vekseli</strong>
      <span>Siirto</span>
      <span>Jälkisiirto</span>
    </p>
  </dcterms:description>
  <finlex:registerNumber>S85/688</finlex:registerNumber>
  <dcterms:date pvm="19860113">1986-01-13</dcterms:date>
  <finlex:fileCopyNumber>2525</finlex:fileCopyNumber>
  <dcterms:issued pvm="19860902">1986-09-02</dcterms:issued>
  <dcterms:abstract>
    <p>A oli B:n konkurssipesän kanssa tekemänsä kaupan mukaisesti maksanut B:n velat eräälle pankille ja sopimuksen mukaan saanut pankilta C:n asettaman ja B:n hyväksymän protestoidun vekselin. Maksupäivälle päivätty siirto merkittiin vekseliin vasta oikeudenkäynnin aikana. A:lla oli B:tä ja C:tä vastaan sama oikeus kuin pankilla oli ollut vekselin haltijana.</p>
  </dcterms:abstract>
  <p>III-jaosto</p>
  <p>VekseliL 16 § 1 mom</p>
  <p>VekseliL 20 § 1 mom</p>
  <dcterms:tableOfContents>
    <a href="19860099taloa0">ASIAN KÄSITTELY ALEMMISSA OIKEUKSISSA</a>
    <a href="19860099tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19860099tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860099t.kko">
    <div>
      <h2 id="19860099taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Tornion raastuvanoikeudessa</h3>
        <p>Pentti Alamäki on Raimo Aatos ja Kyllikki Hänniselle 9.2.1984 tiedoksi toimituttamansa haasteen nojalla raastuvanoikeudessa lausunut, että hän oli 6.1.1984 lunastanut Raimo Aatos Hänninen 13.1.1983 hyväksymän ja Kyllikki Hännisen asettaman Tornion Osuuspankin hallussa olleen 45.000 markan vekselin, joka oli protestoitu 16.2.1983, maksamalla vekselin pääoman ja korkoa 5.147 markkaa 80 penniä, tullen näin sanotun vekselin haltijaksi. Sen vuoksi ja koska Hänniset eivät useista vaatimuksista huolimatta olleet lunastaneet häneltä vekseliä, Alamäki on vaatinut, että Raimo Aatos ja Kyllikki Hänninen velvoitetaan suorittamaan hänelle vekselin pääoma ja hänen siitä maksamansa korot yhteensä 50.147 markkaa 80 penniä, viivästyskorkoa 16 prosenttia vekselin lunastamisesta 6.1.1984 lukien, vekselin protestoimisesta aiheutuneet kulut 30 markkaa 80 penniä, provisiota 1/3 prosenttia vekselin määrästä sekä korvaamaan hänen oikeudenkäyntikulunsa asiassa.</p>
      </div>
      <div>
        <h3>Raastuvanoikeuden päätös 24.5.1984</h3>
        <p>Raastuvanoikeus on lausunut, että kauppakirjalla 27.10.1983 Alamäki oli ostanut Raimo Aatos Hännisen konkurssipesältä Raimo Aatos Hännisen osuuden Tornion Kone, Raimo Hänninen ja Pentti Alamäki nimisestä yhtiöstä 279.309 markan 40 pennin hinnasta. Kauppahinta oli suoritettava siten, että Alamäki otti vastattavakseen 268.618 markan 86 pennin määräisistä veloista Tornion Osuuspankille edellyttäen, että osuuspankki siirsi ostajalle 45.000 markan määräisen vekselisaatavansa, jossa velallisina ovat Raimo Aatos ja Kyllikki Hänninen. Tornion Osuuspankki oli 16.2.1983 protestoinut kysymyksessä olevan vekselin, joka oli asetettu 13.1.1983 ja erääntynyt 13.2.1983. Alamäki oli väittänyt lunastaneensa kanteen perusteena olevan vekselin 6.1.1984 maksamalla vekselin pääoman ja korkoa yhteensä 50.147 markkaa 80 penniä.</p>
        <p>Hänniset olivat kiistäneet kanteen ja selittäneet, ettei heillä ollut mitään perusvelkasuhdetta Alamäen kanssa. Vekseli oli tullut pankille maksetuksi edellä mainitun kauppakirjan ehdon nojalla ja Alamäki oli vekselin lunastaessaan toiminut Hännisten vahingoksi saadakseen Raimo Aatos Hännisen yhtiöosuuden alle käyvän hinnan. Lisäksi he olivat selittäneet, ettei Alamäellä lain mukaan ollut sellaista vekselin haltijan asemaa, joka perustaisi hänelle vekselioikeudellisen saatavan Hännisiltä.</p>
        <p>Raastuvanoikeus on katsonut, että saadessaan vekselin Alamäki ei ollut ollut vekselioikeudellisessa vastuussa sen maksamisesta eikä hänellä ollut sellaista velkasuhdetta Hännisten kanssa, johon hän voisi perustaa kanneoikeutensa vekselin perusteella. Tämän vuoksi raastuvanoikeus on vekselilain 17 §:n nojalla hylännyt kanteen ja Hännisten vaatimuksesta velvoittanut Alamäen korvaamaan Hännisten oikeudenkäyntikulut asiassa 5.000 markalla.</p>
      </div>
      <div>
        <h3>Rovaniemen hovioikeuden tuomio 24.4.1985</h3>
        <p>Hovioikeus, jonka tutkittavaksi Alamäki oli saattanut jutun, on lausunut, että raastuvanoikeuden päätöksessä mainitun, Alamäen ja Raimo Aatos Hännisen konkurssipesän välisen yhtiöosuuden kaupan ehtona oli ollut, että Tornion Osuuspankki siirsi Alamäelle kaikki sen hallussa olleeseen, Kyllikki Hännisen asettamaan ja Raimo Aatos Hännisen hyväksymään 13.2.1983 maksettavaksi erääntyneeseen ja 16.2.1983 protestoituun 45.000 markan määräiseen vekseliin perustuvat oikeutensa.</p>
        <p>Alamäki oli 6.1.1984 Tornion Osuuspankille maksanut vekselin pääoman 45.000 markkaa ja korkoa 5.147 markkaa 80 penniä. Alamäen maksettua vekselin osuuspankki oli luovuttanut sen Alamäelle siirtoa siihen merkitsemättä.</p>
        <p>Alamäki oli kanteella, jutun ollessa ensi kertaa esillä 16.2.1984, velkonut Hännisiltä yhteisvastuullisesti kanteessa mainittuja määriä.</p>
        <p>Vekseliä 16.2.1983 protestoitaessa siinä oli ollut asettajan Kyllikki Hännisen avoin siirto, mutta ei muita siirtoja. Alamäki oli oikeudenkäynnin kestäessä 25.4.1984 raastuvanoikeudelle antanut valokopion puheena olevasta vekselistä. Sen mukaan vekselissä oli Tornion Osuuspankin avoin siirto, joka oli merkitty tehdyksi Torniossa 6.1.1984. Alamäki oli ilmoittanut, että puheena oleva siirtomerkintä oli tehty vekseliin jutun esille tulon jälkeen.</p>
        <p>Tapauksessa, jossa joku muu kuin vekselivelallinen maksoi vekselin myöhemmin kuin sen päivän jälkeisenä päivänä, jona protesti vekselin maksamatta jättämisen vuoksi viimeistään saatiin ottaa, edellytti vekselioikeuden siirtyminen maksajalle sitä, että vekseli hänelle vekselilain 2 luvun edellyttämällä tavalla siirrettiin.</p>
        <p>Se taas, jonka hallussa vekseli oli, katsottiin vekselilain 16 §:n mukaan vekselin oikeaksi haltijaksi, jos hän todisti oikeutensa vekseliin katkeamattomalla siirtosarjalla, vaikka viimeinen siirto olisikin avoin.</p>
        <p>Kun Alamäki oli todistanut oikeutensa vekseliin katkeamattomalla siirtosarjalla ja Tornion Osuuspankki oli siirtänyt vekselin hänelle, häntä oli pidettävä vekselin oikeana haltijana.</p>
        <p>Vekselilain 70 §:n 1 momentin mukaan hyväksyjään kohdistuva vekselisaaminen vanhentui kolmen vuoden kuluttua vekselin erääntymispäivästä. Saman pykälän 2 momentin mukaan vekselin haltijan asettajaan kohdistuva saamisoikeus vanhentui vuoden kuluttua siitä, kun protesti oli oikeassa ajassa otettu. Lain 71 §:n 1 momentin mukaan vekselin vanhentumisen keskeytti vekselisaamista koskevan jutun vireillepaneminen Suomen tuomioistuimessa.</p>
        <p>Vekseli oli erääntynyt maksettavaksi 13.2.1983. Se oli laillisesti protestoitu 16.2.1983. Vekselisaamista koskeva juttu oli pantu vireille 9.2.1984. Vekselisaaminen ei sen vuoksi ollut vanhentunut kumpaakaan vekselivelallista vastaan.</p>
        <p>Vekselilain 20 §:n 1 momentin mukaan vekselin siirrolla oli vain sama vaikutus kuin tavallisella saatavan luovutuksella, jos vekseli siirrettiin vasta sitten, kun maksamatta mättämisen vuoksi oli otettu protesti. Tällä ymmärrettiin sitä, ettei siirtäjä joutunut siirronsaajalle vekselistä vastuuseen ja ettei vekselin luovutus toisaalta tuottanut siirronsaajalle parempaa oikeutta kuin siirtäjällä oli ollut. Hänniset olivat siksi oikeutettuja tekemään Alamäkeä vastaan ne väitteet, joihin Hännisten suoranainen suhde Tornion Osuuspankkiin antoi aihetta. Puheena olevan niin sanotun jälkisiirron saajan oikeus oli kuitenkin muutoin sama kuin vekselin luovuttajan. Saaja oli vekselivelkojan asemassa vekselivelallisiin nähden.</p>
        <p>Hänniset eivät olleet näyttäneet, että vekselin maksaminen Tornion Osuuspankille 6.1.1984 olisi alussa mainitun yhtiöosuuden kaupan yhteydessä tai muutoinkaan tehty heidän kummankaan hyväksi. He eivät olleet näyttäneet muutakaan perustetta, jonka nojalla heidät olisi vapautettava vekselin lunastamisvelvollisuudesta.</p>
        <p>Alamäki puolestaan ei ollut näyttänyt, että hänellä olisi ollut vekselin protestoimisesta kuluja.</p>
        <p>Sen vuoksi hovioikeus on, kumoten raastuvanoikeuden päätöksen ja hyläten kanteen enemmälti, velvoittanut Raimo Aatos ja Kyllikki Hännisen yhteisvastuullisesti saadessaan alkuperäisen vekselin takaisin kuitattuna suorittamaan Alamäelle vekselin määrän 45.000 markkaa 6 prosentin vuotuisine korkoineen vekselin erääntymispäivästä 13.2.1983 lukien ja provisiota kolmasosa prosenttia vekselin määrästä.</p>
        <p>Koska hovioikeus on katsonut siihen olevan erityisiä syitä, Hänniset on velvoitettu yhteisvastuullisesti korvaamaan Alamäen oikeudenkäyntikulut jutussa 5.800 markalla.</p>
      </div>
    </div>
    <div>
      <h2 id="19860099tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Raimo Aatos ja Kyllikki Hänninen ovat pyytäneet valituslupaa ja vaatineet Alamäen kanteen hylkäämistä. Valituslupa on myönnetty 11.9.1985. Alamäki on antanut häneltä pyydetyn vastauksen.</p>
    </div>
    <div>
      <h2 id="19860099tyloa0">KORKEIMMAN OIKEUDEN RATKAISU</h2>
      <p>Hovioikeuden tuomiota ei muuteta. Raimo Aatos ja Kyllikki Hänninen velvoitetaan yhteisvastuullisesti suorittamaan Pentti Alamäelle korvaukseksi hänellä vastauksen antamisesta täällä olleista kuluista 1.200 markkaa.</p>
      <div>
        <p>Ratkaisuun osallistuneet: oikeusneuvokset Salervo, Portin, Hämäläinen, Mörä ja Roos</p>
      </div>
    </div>
  </finlex:content>
</finlex:document>
