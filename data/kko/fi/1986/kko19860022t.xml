<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860022t</dcterms:identifier>
  <finlex:ecliIdentifier>ECLI:FI:KKO:1986:II22</finlex:ecliIdentifier>
  <dcterms:title>KKO:1986-II-22</dcterms:title>
  <dcterms:description>
    <p>
      <strong>Työntekijän tapaturmakorvaus</strong>
      <span>Työstä johtuvat olosuhteet</span>
    </p>
  </dcterms:description>
  <finlex:registerNumber>VA85/184</finlex:registerNumber>
  <dcterms:date pvm="19851001">1985-10-01</dcterms:date>
  <finlex:fileCopyNumber>567</finlex:fileCopyNumber>
  <dcterms:issued pvm="19860221">1986-02-21</dcterms:issued>
  <dcterms:abstract>
    <p>Tehtaan korjausryhmään kuuluva sähköasentaja oli työvuoronsa aikana poikennut työalueellaan olevaan jätepaperivarastoon etsiäkseen sieltä lehtiä luettavakseen. Tällöin hän oli jäänyt vierivien paperipaalien alle ja vahingoittunut. Jätepaperivarasto sijaitsi vahingoittuneen kulkureitin varrella. Vaikka tehtaan työntekijöitä oli kielletty liikkumasta jätepaperikasojen luona, tehdasalueella oli tullut tavaksi noutaa sieltä luettavaksi sopivia lehtiä. Tapaturman katsottiin kohdanneen työntekijää sellaisissa työstä johtuvissa olosuhteissa, että sitä oli pidettävä tapaturmavakuutuslain 4 §:ssä tarkoitettuna työtapaturmana.</p>
    <p>Ään.</p>
  </dcterms:abstract>
  <p>II-jaosto</p>
  <p>TapVakL 4 §</p>
  <dcterms:tableOfContents>
    <a href="19860022taloa0">ASIAN KÄSITTELY ALEMMISSA OIKEUKSISSA</a>
    <a href="19860022tmuukas0">VALITUSLUVAN MYÖNTÄMINEN, VAATIMUKSET JA VÄLITOIMI</a>
    <a href="19860022tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860022t.kko">
    <div>
      <h2 id="19860022taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Asiatiedot ja asian aikaisempi käsittely</h3>
        <p>Vuorosähköasentaja Raimo Uolevi Ekman oli 16.9.1983 Oy Tammella Ab:n työssä, ollessaan työvuorensa aikana palaamassa tarkastuskierrokselta autojen pysäköintipaikalle, poikennut yhdessä työtoverinsa kanssa samalla alueella olevaan jätepaperivarastoon katsoakseen sinne tuotuja lehtiä. Ekmanin ollessa paperikasan vieressä oli noin kaksi metriä korkeasta kasasta vierähtänyt kaksi jätepaperipaalia, jolloin Ekman oli paalin tönäisemänä kaatunut selälleen lyöden päänsä asfalttiin. Saamiensa vammojen johdosta Ekman oli 19.9.1983 kuollut.</p>
        <p>Asiakirjoista ilmenee, että Ekman työskenteli sähköasentajana vuorokorjausryhmässä, jonka toimialueena oli koko tehdasalue. Jätepaperivarastoon meno oli tehtaan työntekijöiltä kielletty ja se oli työntekijäin tiedossa.</p>
        <p>Raimo Uolevi Ekmanin vaimon Ulla Sisko Kaarina Ekmanin haettua lainmukaista korvausta miehensä kuoleman johdosta. Keskinäinen yhtiö Teollisuusvakuutus oli 8.11.1983 antamallaan päätöksellä evännyt korvauksen, koskei Raimo Uolevi Ekmanin kuolema ollut kohdannut häntä Oy Tampella Ab:n työssä eikä sellaisissa siitä johtuvissa olosuhteissa, että sitä olisi ollut pidettävä tapaturmavakuutuslain 4 §:ssä tarkoitettuna työtapaturmana, eikä häntä myöskään ollut saman lain 57 §:n 2 tai 3 momentin mukaisesti vapaaehtoisesti vakuutettu kysymyksessä olevassa vakuutusyhtiössä.</p>
        <p>Tapaturmalautakunta, jonka tutkittavaksi Ulla Sisko Kaarina Ekman oli saattanut asian, oli 9.4.1984 antamassaan päätöksessä katsonut, että kerrottu, tosin työpaikkaan kuuluvalla alueella sattunut tapaturma ei ollut kohdannut Raimo Uolevi Ekmania työstä johtuvissa olosuhteissa.</p>
        <p>Vakuutusoikeus on päätöksellään 18.12.1984 pysyttänyt tapaturmalautakunnan päätöksen.</p>
      </div>
    </div>
    <div>
      <h2 id="19860022tmuukas0">VALITUSLUVAN MYÖNTÄMINEN, VAATIMUKSET JA VÄLITOIMI</h2>
      <p>Valituslupa on myönnetty 5.6.1985. Ulla Sisko Kaarina Ekman on vaatinut vakuutusoikeuden päätöksen kumoamista ja korvausta miehensä kuoleman johdosta, koska vahinkotapahtuma oli sattunut työaikana työpaikalla eikä Raimo Uolevi Ekmanin tapaturman sattuessa ollut katsottava toimineen vastoin määräyksiä. Vakuutusyhtiö on antanut vastauksen, jossa se kiistää korvausvelvollisuutensa. Yhtiö on huomauttanut, että tapahtumahetken toiminta ei liittynyt mitenkään Ekmanin työhön vuorokorjausryhmässä. Lisäksi työntekijöitä oli kielletty menemästä jätepaperivarastoon.</p>
    </div>
    <div>
      <h2 id="19860022tyloa0">KORKEIMMAN OIKEUDEN RATKAISU</h2>
      <div>
        <h3>Perustelu</h3>
        <p>Raimo Uolevi Ekmanin kuolemaan johtanut tapaturma on sattunut Ekmanin työvuoron aikana tehdasalueella sijaitsevassa jätepaperivarastossa. Ekmanin, jolla tosin ei ollut ollut mitään työtehtävää jätepaperivarastossa, työalueena oli ollut koko tehdasalue. Jätepaperikasojen luona liikkuminen oli työntekijöiltä kielletty ja heitä oli muistutettu siellä liikkumisen vaaroista. Kiellosta huolimatta tehtaassa työskentelevät olivat kuitenkin pitäneet tapanaan noutaa jätepaperivarastosta luettavaksi sopivia lehtiä, ja alueella oli liikkunut myös tehtaan ulkopuolisia henkilöitä. Kun Ekman, johon hakulaitteilla voitiin tarvittaessa saada yhteys, saattoi työssään vuorokorjausryhmän jäsenenä liikkua tehdasalueella paikasta toiseen, on ymmärrettävää, että myös hän pysäköintipaikalle mennessään ja jätepaperivaraston ohi kulkiessaan poikkesi katselemaan lehtiä. Nämä seikat huomioonottaen Korkein oikeus katsoo, että kerrottu tapaturma on, siitä huolimatta ettei sillä ole ollut suoranaista syy-yhteyttä sähköasentajan työtehtävien suorittamiseen, kohdannut Raimo Uolevi Ekmania sellaisissa työstä johtuvissa olosuhteissa, että tapaturmaa on pidettävä tapaturmavakuutuslain 4 §:ssä tarkoitettuna korvattavana työtapaturmana.</p>
      </div>
      <div>
        <h3>Päätöslauselma</h3>
        <p>Vakuutusoikeuden päätös kumotaan ja Keskinäinen yhtiö Teollisuusvakuutus määrätään tapaturmavakuutuslain nojalla suorittamaan Ulla Sisko Kaarina Ekmanille lainmukainen korvaus. Asia palautetaan vakuutusoikeuteen tästä aiheutuvia toimia varten.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos af Hällström: Raimo Uolevi Ekmanin kuolemaan johtanut tapaturma on sattunut Ekmanin työvuoron aikana jätepaperin varastoalueella, jossa hänellä vuorokorjausryhmän jäsenenä ei ollut mitään työtehtävää. Jätepaperikasojen luona liikkuminen oli työntekijöiltä kielletty ja heitä oli kirjallisesti muistutettu siellä liikkumisen vaaroista. Tapaturma ei siten ole kohdannut Ekmania tapaturmavakuutuslain 4 §:ssä tarkoitetuissa työstä johtuvista olosuhteista eikä ole korvattava työtapaturmana. Tämän vuoksi katson, ettei ole syytä muuttaa vakuutusoikeuden päätöstä.</p>
        <p>Oikeusneuvos Saarni-Rytkölä: Olen samaa mieltä kuin oikeusneuvos af Hällström.</p>
      </div>
      <div>
        <p>Ratkaisuun osallistuneet: oikeusneuvokset Salervo, Ådahl ja Aro</p>
      </div>
    </div>
  </finlex:content>
</finlex:document>
