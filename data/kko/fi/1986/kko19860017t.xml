<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860017t</dcterms:identifier>
  <finlex:ecliIdentifier>ECLI:FI:KKO:1986:II17</finlex:ecliIdentifier>
  <dcterms:title>KKO:1986-II-17</dcterms:title>
  <dcterms:description>
    <p>
      <strong>Lahjominen</strong>
    </p>
    <p>
      <strong>Virkarikos</strong>
    </p>
    <p>
      <strong>Jatkettu rikos</strong>
    </p>
  </dcterms:description>
  <finlex:registerNumber>R85/51</finlex:registerNumber>
  <dcterms:date pvm="19851217">1985-12-17</dcterms:date>
  <finlex:fileCopyNumber>435</finlex:fileCopyNumber>
  <dcterms:issued pvm="19860211">1986-02-11</dcterms:issued>
  <dcterms:abstract>
    <p>Virkamies oli virka-asemaansa hyväksi käyttäen hankkinut avustuksia eräälle puolueelle. Kun hän ei ollut saanut toiminnasta itselleen hyötyä, syyte lahjoman ottamisesta virkamiehenä hylättiin ja hänen katsottiin syyllistyneen tahalliseen hyödyttämistarkoituksessa tehtyyn virkarikokseen.</p>
    <p>Kun jatkettu lahjoman ottaminen virkamiehenä ja jatkettu tahallinen hyödyttämistarkoituksessa tehty virkarikos ovat eri rikoksia, niitä ei luettu rikoksentekijän syyksi saman rikoksen jatkamisena.</p>
    <p>Ään.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19860017taloa0">ASIAN KÄSITTELY ALEMMISSA OIKEUKSISSA</a>
    <a href="19860017tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860017t.kko">
    <div>
      <h2 id="19860017taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Syyte Helsingin hovioikeudessa</h3>
        <p>Helsingin hovioikeuden kanneviskaali on hovioikeuteen antamissaan syytekirjelmissä kertonut, että Helsingin kaupungista oleva varatuomari Kalevi S, joka 1.12.1969 - 30.11.1978 välisenä aikana oli toiminut asuntohallituksen rahoitusosaston johtajana ja 1.12.1978 lähtien rakennushallituksen pääjohtajana, oli virassaan syyllistynyt rangaistavaan menettelyyn ottamalla vastaan valtion lainoittamaa talonrakennustoimintaa rakennuttajina ja rakentajina harjoittavilta yrityksiltä, joita koskevien asioiden ratkaisuihin hänellä oli syytteessä tarkemmin esitetyin perusteluin virassaan mahdollisuus vaikuttaa, tarjoamia lahjomia tai muita oikeudettomia hyvikkeitä seuraavasti:</p>
      </div>
      <div>
        <h3>I kohta</h3>
        <p>1) syksyllä 1972 puolisonsa kanssa rakennusliike A:n tai sen toimitusjohtajan J:n kustantaman noin viikon kestäneen huvimatkan Espanjaan Teneriffalle,</p>
        <p>2) 29.12.1972 - 7.1.1973 puolisonsa ja tyttärensä kanssa rakennusliike B:n kustantaman huvimatkan Espanjaan Teneriffalle,</p>
        <p>3) 30.3. - 3.4.1973 puolisonsa kanssa rakennusliike C:n kustantaman virkistysmatkan Itävaltaan Wienin kaupunkiin,</p>
        <p>4) 29.4. - 7.5.1973 puolisonsa ja tyttärensä kanssa rakennusliike A:n kustantaman huvimatkan Espanjaan Palma de Mallorcalle,</p>
        <p>5) syksyllä 1973 puolisonsa kanssa rakennusliike A:n kustantaman noin viikon kestäneen huvimatkan Espanjaan Teneriffalle,</p>
        <p>6) syksyllä 1973 puolisonsa kanssa rakennusliike D:n kustantaman muutamia päiviä kestäneen huvimatkan yhtiön edustushuvilalle Ivaloon,</p>
        <p>7) lokakuussa 1974 puolisonsa kanssa rakennusliike E:n kustantaman muutamia päiviä kestäneen huvimatkan Unkariin Budapestin kaupunkiin,</p>
        <p>8) 25. - 30.7.1975 rakennusliike E:n kustantaman huvimatkan Hollantiin Amsterdamin kaupunkiin,</p>
        <p>9) huhtikuussa 1976 puolisonsa kanssa rakennusliike B:n kustantaman viikon kestäneen huvimatkan Isoon-Britanniaan Lontoon kaupunkiin,</p>
        <p>10) heinäkuussa 1977 rakennusliike G:n kustantaman Vaasasta Ruotsiin Uumajan kaupunkiin suoritetun vuorokauden kestäneen huvimatkan,</p>
        <p>11) 10. - 13.9.1977 rakennusliike H:n kustantaman pääasiallisesti huvimatkan luonteisen matkan Itävaltaan Wienin kaupunkiin ja Unkariin Budapestin kaupunkiin,</p>
        <p>12) syksyllä 1977 puolisonsa kanssa rakennusliike I:n kustantaman noin viikon kestäneen huvimatkan Ranskan Rivieralle,</p>
        <p>13) 6. - 10.4.1978 rakennusliike D:n kustantaman vierailun sen Ivalossa olevalle edustushuvilalle.</p>
      </div>
      <div>
        <h3>II kohta</h3>
        <p>1) keväällä 1975 M:n kunnalta noin 2.500 mk:n arvoisen puuveneen, johon rakennusliike A:n toimitusjohtaja J oli lahjoittanut noin 1.000 mk:n arvoisen moottorin ja kustantanut veneen ja moottorin kuljetuksen S:n kesähuvilalle,</p>
        <p>2) 9.10.1976 rakennusliike E:ltä 50-vuotissyntymäpäivälahjaksi ainakin 4.000 mk:n arvoisen öljyvärimaalauksen ja</p>
        <p>3) 9.10.1976 rakennusliike D:ltä niin ikään 50-vuotissyntymäpäivälahjaksi ainakin 6.200 mk:n arvoisen viinikannun.</p>
      </div>
      <div>
        <h3>III kohta</h3>
        <p>1) vuoden 1971 alun ja marraskuun lopun 1978 välisenä aikana tahallaan hankkiakseen hyötyä itselleen ja eräälle puolueelle, johon hän oli ollut hyvin läheisessä, kiinteässä ja riippuvaisessa suhteessa, esittänyt asuntohallituksen rahoitusosaston johtajan virka-asemaan ja -toimiin ja hänellä niissä oleviin vaikutusmahdollisuuksiin vedoten yhteistoiminnassa puolueen eräiden toimihenkilöiden ja eräiden muiden puolueen avustustoiminnassa mukana olleiden henkilöiden kanssa useita eri kertoja avustusvaatimuksia rakennusliike I:lle mainitun puolueen rahalliseksi tukemiseksi. Rakennusliikkeen varoista oli edellä mainittuna aikana useissa erissä suoritettu kyseiselle puolueelle yhteensä ainakin 1.200.000 mk,</p>
        <p>2) vuoden 1972 alun ja marraskuun lopun 1978 välisenä aikana tahallaan ottanut vastaan 4 eri kertana rakennusliike A:lta virka-asemaansa ja -toimiinsa perustuvia rahasummia yhteensä noin 55.000 mk, joista S oli todennäköisesti itse pitänyt 15.000 mk ja toimittanut 40.000 mk puolueelle,</p>
        <p>3) vuonna 1975 ottanut vastaan rakennusliike D:n pääjohtajalta virka-asemaansa ja -toimiinsa perustuvat 7.000 mk, mitkä S oli joko pitänyt itse tai toimittanut puolueelle,</p>
        <p>4) vuonna 1976 ottanut vastaan rakennusliike K:n toimitusjohtajalta virka-asemaansa ja -toimiinsa perustuvat 10.000 mk, mitkä S oli joko pitänyt itse tai toimittanut puolueelle,</p>
        <p>5) vuonna 1978 ottanut vastaan rakennusliike D:n pääjohtajalta virka-asemaansa ja -toimiinsa perustuvat 5.000 mk, mitkä rahat S oli joko pitänyt itse tai toimittanut puolueelle,</p>
        <p>6) tammikuun alussa 1982 ollessaan rakennushallituksen pääjohtajana ja mainitun puolueen presidenttiehdokkaan valitsijamiesehdokkaana puolueen vaalitoimikunnan kehotuksesta hankkiakseen hyötyä itselleen ja mainitulle puolueelle virka-asemaansa ja -toimiinsa rakennushallituksessa vedoten tahallaan esittänyt rakennusliike L:lle vaalityön tukemiseksi 25.000 mk:n avustuspyynnön. Rahat saatuaan S oli luovuttanut ne vaalitoimikunnan taloudenhoidosta vastanneelle henkilölle.</p>
        <p>Tämän vuoksi kanneviskaali on vaatinut, että S rikoslain 40 luvun 1 §:n ja 7 luvun 2 §:n nojalla tuomittaisiin I - III kohdan osalta rangaistukseen jatketusta lahjoman ottamisesta virkamiehenä.</p>
      </div>
      <div>
        <h3>Helsingin hovioikeuden päätös 23.10.1984</h3>
        <p>Kuultuaan S:ää jutussa hovioikeus on katsonut selvitetyksi, että S:llä, joka oli 1.12.1969 - 30.11.1978 toiminut asuntohallituksen rahoitusosaston johtajana ja 1.12.1978 alkaen rakennushallituksen pääjohtajana, oli hovioikeuden päätöksestä ilmenevistä syistä rahoitusosaston johtajan virassaan ollut mahdollisuus vaikuttaa syytteessä mainittuja rakennusliikkeitä ja kuntaa koskevien rakentamiseen liittyvien asioiden ratkaisuihin. S:llä oli myös rakennushallituksen pääjohtajan virassaan ollut mahdollisuus vaikuttaa rakennusliike L:ää koskevien rakentamiseen liittyvien asioiden ratkaisuihin.</p>
        <p>Eri syytekohtien osalta hovioikeus on katsonut selvitetyksi seuraavaa:</p>
      </div>
      <div>
        <h3>I kohta</h3>
        <p>S:n oli näytetty osallistuneen syytteen 1 - 13 kohdassa kerrottuihin matkoihin, joista S:lle, hänen puolisolleen ja perheelleen tullut etu oli 1 kohdassa 2.000 mk, 2 kohdassa 3.075 mk, 3 kohdassa 7.000 mk, 4 kohdassa 3.200 mk, 5 kohdassa 2.171 mk, 6 kohdassa 1.000 mk, 7 kohdassa 9.000 mk, 8 kohdassa 5.000 mk, 9 kohdassa 2.079 mk, 10 kohdassa 200 mk, 11 kohdassa 2.500 mk, 12 kohdassa 12.000 mk ja 13 kohdassa 400 mk.</p>
        <p>Kerrottujen etujen saaminen oli perustunut S:n virka-asemaan asuntohallituksen rahoitusosaston johtajana. Etuja ei voitu pitää virkaan liittyvissä olosuhteissa tavanomaisina eivätkä ne olleet perustuneet vastavuoroisuuteen, vaan ne olivat olleet omiaan horjuttamaan niiden saajaan virkamiehenä kohdistuvaa luottamusta ja saattamaan saajansa kiitollisuudenvelkaan niiden antajia kohtaan. Edut olivat siten olleet oikeudettomia. Edut vastaanottaessaan S:n oli myös täytynyt tietää niiden saamisen perustuvan hänen virka-asemaansa ja etujen olevan oikeudettomia. S oli siten syyllistynyt lahjoman ottamisiin virkamiehenä. Kohdassa 10 ja 13 kerrottujen lahjoman ottamisten oli, edun vähäinen arvo huomioon ottaen, katsottava tapahtuneen erittäin lieventävien asianhaarojen vallitessa.</p>
      </div>
      <div>
        <h3>II kohta</h3>
        <p>S:n oli näytetty ottaneen vastaan syytteessä kerrotut lahjat. Niiden osalta oli käynyt ilmi, että</p>
        <p>1 kohdassa S:n veneestä, moottorista ja niiden kuljetuksesta saaman edun arvo oli 3.700 mk.</p>
        <p>2 kohdassa ei ollut selvitetty maalauksen arvoa eikä tekijää, minkä vuoksi oli jäänyt näyttämättä, että maalaus olisi ollut tavanomaista syntymäpäivälahjaa arvokkaampi ja että S olisi syyllistynyt rikokseen.</p>
        <p>3 kohdassa S:n saaman edun arvoa ei ollut näytetty 3.000 mk suuremmaksi.</p>
        <p>1 ja 3 kohdassa kerrottujen etujen saaminen oli perustunut S:n virka-asemaan asuntohallituksen rahoitusosaston johtajana. Edut, joita ei voitu pitää virkaan liittyvissä olosuhteissa tavanomaisina, olivat olleet omiaan horjuttamaan niiden saajaan virkamiehenä kohdistuvaa luottamusta ja saattamaan saajansa kiitollisuudenvelkaan niiden antajia kohtaan. Edut olivat siten olleet oikeudettomia. Edut vastaanottaessaan S:n oli täytynyt tietää niiden saamisen perustuvan hänen virka-asemaansa ja etujen olevan oikeudettomia. S oli siten syyllistynyt lahjoman ottamisiin virkamiehenä. Kohdassa 3 kerrotun lahjoman ottamisen osalta hovioikeus on katsonut, kun kysymys oli ollut syntymäpäivälahjasta, että asianhaarat olivat olleet lieventävät.</p>
      </div>
      <div>
        <h3>III kohta</h3>
        <p>Hovioikeus on katsonut selvitetyksi, että S oli 1 - 6 kohdassa kerrotuissa tilaisuuksissa ollut keskeisesti hankkimassa puolueelleen avustuksia yrityksiltä, joiden toimintaan liittyviä asioita hän oli joutunut virkatoimessaan käsittelemään. Hän oli ollut mukana määrittelemässä eri rakennusliikkeiden suoritettavien avustusten suuruutta ja tuolloin käyttänyt puolueensa hyväksi virassaan saamiaan tietoja. Hän oli vastaanottanut rahaa puolueelle toimitettavaksi 2 kohdassa 15.000 mk, 3 kohdassa 7.000 mk, 4 kohdassa 10.000 mk ja 5 kohdassa 5.000 mk sekä 6 kohdassa 25.000 mk. Hovioikeus on katsonut jääneen näyttämättä, että S olisi pitänyt nämä rahat itse tai että hän olisi saanut 1 - 6 kohdassa kerrotusta toiminnastaan oikeudetonta hyvikettä. Avustuspyyntöjen kohteiden edustajat olivat tienneet S:n osallistuvan toisaalta puolueen varojen hankintaan ja toisaalta heille tärkeiden päätösten tekemiseen. Suurimmat avustukset suorittaneen rakennusliike I:n edustajien käsityksen mukaan avustusten maksamisesta oli ollut hyötyä valtion lainoittamien rakennuskohteiden saannissa. Kunkin rakennusliikkeen suoritettavan avustuksen suuruus oli S:n tieten ainakin pääosin määritelty valtion lainoittaman asuntotuotannon neliömääriä laskentaperusteena käyttäen. S oli menettelyllään puolueen varainhankinnassa vaarantanut hänen virkansa ja virkatehtäviensä edellyttämän riippumattomuuden. Menettely oli myös ollut omiaan horjuttamaan S:ään virkamiehenä kohdistuvaa luottamusta. Menettelyyn ryhtyessään S oli tiennyt, että hänen virka-asemaansa käytetään varojen hankinnassa hyväksi ja että hänen toimintansa vaarantaa sanotun riippumattomuuden ja horjuttaa kerrottua luottamusta. Hovioikeus on katsonut, että S oli tahallaan hankkiakseen puolueelleen hyötyä menetellyt virassaan vastoin virkamiehen puolueettomuudelle ja riippumattomuudelle asetettuja vaatimuksia ja siten syyllistynyt tahallisiin hyödyttämistarkoituksessa tehtyihin virkarikoksiin.</p>
        <p>S:n syyksi I - III kohdassa luetut teot olivat saman rikoksen jatkamista.</p>
        <p>S:n I 1-9, 11 ja 12 sekä II 1 kohdassa kerrottujen etujen lukumäärä ja arvo sekä S:n korkea virka-asema asuntohallituksen rahoitusosaston johtajana huomioon ottaen viraltapanoa ei ollut pidettävä riittävänä seuraamuksena S:n mainituista rikoksista.</p>
        <p>Hovioikeus on, hyläten syytteen enemmälti, rikoslain 40 luvun 1 §:n 1 momentin (L 585/19.7.1946) ja 20 §:n 1 momentin sekä 7 luvun 2 §:n nojalla tuominnut S:n I - III kohdan osalta jatketusta rikoksesta, joka käsittää lahjoman ottamista virkamiehenä, lieventävien asianhaarojen vallitessa tehtyjä lahjoman ottamisia virkamiehenä ja tahallisia hyödyttämistarkoituksessa tehtyjä virkarikoksia (tekoaika vuoden 1971 alku - tammikuun alku 1982) pantavaksi rakennushallituksen pääjohtajan viralta. Viraltapanon lisäksi hovioikeus on tuominnut S:n 1 vuodeksi vankeuteen, josta rikoslain 3 luvun 11 §:n nojalla on vähennetty 14 päivää. Vapaudenmenetysaika 15. - 28.11.1982. Vankeusrangaistus oli ehdollinen. Koetusaika alkoi hovioikeuden päätöksen antamisesta ja päättyi 31.12.1986. S on tuomittu rikoslain 40 luvun 1 §:n 2 momentin (L 585/19.7.1946) nojalla menettämään valtiolle kohdassa I kerrottujen lahjomien arvo 49.625 mk, kohdassa II 1 kerrottu vene moottoreineen sekä niiden kuljetuskustannuksista muodostuvan lahjoman arvo 200 mk tai, elleivät vene ja moottori olleet tallella, niidenkin arvon kaikkiaan 3.500 mk sekä II 3 kohdassa mainittu hopeinen viinikannu tai, ellei se ollut tallella, sen arvo 3.000 mk. Vielä S on velvoitettu korvaamaan valtiolle jutun todistelukustannukset.</p>
      </div>
      <div>
        <h3>Vaatimukset Korkeimmassa oikeudessa</h3>
        <p>Kanneviskaali on hakenut muutosta hovioikeuden päätökseen ja vaatinut, että S tuomittaisiin rangaistukseen hovioikeuden päätöksen</p>
        <p>I 10 ja 13 kohdan osalta, kun asianhaarat eivät olleet olleet lieventävät, lahjoman ottamisista virkamiehenä,</p>
        <p>II 2 kohdan osalta lahjoman ottamisesta virkamiehenä ja</p>
        <p>III kohdan osalta hovioikeuden S:n syyksi lukemien tahallisten hyödyttämistarkoituksessa tehtyjen virkarikosten asemesta syytteen mukaisesti lahjoman ottamisista virkamiehenä.</p>
        <p>Kanneviskaali on myös vaatinut, että S tuomittaisiin ankarampaan ja ehdottomaan vankeusrangaistukseen.</p>
        <p>S on hakenut muutosta hovioikeuden päätökseen ja vaatinut syytteen hylkäämistä. S on vastannut kanneviskaalin valitukseen.</p>
        <p>S on toimittanut Korkeimmalle oikeudelle määräajan jälkeen kolme lisäkirjoitusta liitteineen.</p>
      </div>
    </div>
    <div>
      <h2 id="19860017tyloa0">KORKEIMMAN OIKEUDEN RATKAISU</h2>
      <div>
        <h3>Menettely</h3>
        <p>S:n määräajan jälkeen toimittamissa lisäkirjoituksissa on nojauduttu vasta hovioikeuden päätöksen antamisen jälkeen esitettävissä olleeseen aineistoon. Tästä erityisestä syystä Korkein oikeus on oikeudenkäymiskaaren 30 luvun 18 §:n nojalla ottanut nämä kirjoitukset huomioon. Kirjoitusten ja niihin liitetyn aineiston sisällön vuoksi, huomioon ottaen mitä jutussa oli jo aikaisemmin esitetty, Korkein oikeus on oikeudenkäymiskaaren 30 luvun 19 §:n nojalla katsonut ilmeisesti tarpeettomaksi kuulla niiden johdosta virallista syyttäjää.</p>
        <div>
          <p>Pääasian ratkaisun perustelut</p>
        </div>
      </div>
      <div>
        <h3>I kohta</h3>
        <p>Kohdissa 1 - 9 ja 11 - 13 hovioikeuden päätöksen perusteluja ei syyksilukemisen osalta muuteta. Kohdasta 10 ilmenevän matkan tarjoaminen ei ole poikennut tavanmukaisesta vieraanvaraisuudesta eikä S tehdessään matkan rakennusliike G:n kustannuksella näin ollen ole syyllistynyt lahjoman vastaanottamiseen.</p>
      </div>
      <div>
        <h3>II kohta</h3>
        <p>Kohdassa 1 hovioikeuden päätöksen perusteluja ei muuteta.</p>
        <p>Kohdassa 2 Korkein oikeus katsoo selvitetyksi, että S on marraskuussa 1976 vastaanottanut rakennusliike E:ltä, jota koskeviin asioihin hänellä on asuntohallituksen rahoitusosaston johtajan virassa ollut mahdollisuus vaikuttaa, 50-vuotissyntymäpäivälahjaksi öljyvärimaalauksen, jonka arvoksi on jutussa selvitetty 4.000 markkaa. Näillä ja hovioikeuden II 3 kohdassa lausumilla perusteilla Korkein oikeus katsoo, että S on myös II 2 kohdan osalta syyllistynyt lahjoman ottamiseen virkamiehenä lieventävien asianhaarain vallitessa.</p>
        <p>Kohdassa 3 hovioikeuden päätöksen perusteluja ei muuteta.</p>
      </div>
      <div>
        <h3>III kohta</h3>
        <p>Korkein oikeus katsoo selvitetyksi, että S on asuntohallituksen rahoitusosaston johtajan ja rakennushallituksen pääjohtajan virassa menetellyt hovioikeuden päätöksessä hänen syykseen luetulla tavalla. Hänen ei ole selvitetty saaneen toiminnastaan itselleen hyötyä. Puolueelle suoritetut avustukset eivät siten ole S:n saamaa lahjomaa tai muuta oikeudetonta hyvikettä.</p>
        <p>Näillä ja hovioikeuden muulta osalta lausumilla perusteilla Korkein oikeus katsoo, että III kohdassa ei ole syytä muuttaa hovioikeuden syyksilukemista.</p>
        <p>Hovioikeuden päätöksen I ja II kohdassa S:n syyksi luetut teot ovat keskenään saman rikoksen jatkamista. Niin ikään hovioikeuden päätöksen III kohdassa selostetut teot ovat keskenään saman rikoksen jatkamista. Sitä vastoin sanotut jatkettu osaksi lieventävien asianhaarain vallitessa tehty lahjoman ottaminen virkamiehenä ja jatkettu tahallinen hyödyttämistarkoituksessa tehty virkarikos ovat eri rikoksia. Niitä ei sen vuoksi voida lukea S:n syyksi saman rikoksen jatkamisena, vaan niistä on rikoslain 7 luvun 3 §:n mukaisesti määrättävä eri rangaistukset.</p>
        <p>Valtioneuvosto on hovioikeuden päätöksen antamisen jälkeen 29.11.1984 puheena olevien rikosten vuoksi purkanut S:n virkasuhteen ja S on saanut erokirjan virastaan 14.12.1984 lukien. S:ää ei siten voida tuomita viralta pantavaksi eikä myöskään rikoslain 2 luvun 9 §:ssä säädettyyn sijaisrangaistukseen.</p>
        <p>S:n ottamien hovioikeuden päätöksen kohdassa I 1 - 9 ja 11 -12 sekä II 1 tarkoitettujen lahjomien lukumäärä ja arvo sekä S:n korkea virka-asema huomioon ottaen on I ja II kohdan osalta hänen syykseen luetusta jatketusta rikoksesta syytä tuomita rikoslain 40 luvun 1 §:n 1 momentissa (L 19.7.1946/585) säädetty vankeusrangaistus.</p>
      </div>
      <div>
        <h3>Päätöslauselma</h3>
        <p/>
      </div>
      <div>
        <h3>S:n syyksi luetut rikokset</h3>
        <p>I ja II kohdat: Jatkettu osaksi lieventävien asianhaarain vallitessa tehty lahjoman ottaminen virkamiehenä (kohdat I 1 - 9 ja 11 - 13 sekä II)</p>
        <p>III kohta: Jatkettu tahallinen hyödyttämistarkoituksessa tehty virkarikos.</p>
      </div>
      <div>
        <h3>Hylätty syyte</h3>
        <p>Syyte I 10 kohdan osalta hylätään.</p>
      </div>
      <div>
        <h3>Rangaistusseuraamukset</h3>
        <p>I ja II kohdat: 1 vuosi vankeutta, josta rikoslain 3 luvun 11 §:n nojalla vähennetään hovioikeuden vähennettäviksi määräämät 14 päivää. Vapaudenmenetysaika 15. - 28.11.1982. Vankeusrangaistus on ehdollinen hovioikeuden päätöksessä määrätyin 31.12.1986 päättyvin koetusajoin.</p>
        <p>Viraltapanoa tai sen sijaisrangaistusta ei tuomita.</p>
        <p>III kohta: Viraltapanoa tai sen sijaisrangaistusta ei tuomita.</p>
      </div>
      <div>
        <h3>Muut rikosoikeudelliset seuraamukset</h3>
        <p>S tuomitaan menettämään valtiolle hovioikeuden päätöksen I kohdan osalta hovioikeuden menetetyiksi tuomitsemien 49.625 markan asemesta 49.425 markkaa sekä hovioikeuden muutoin määräämien menettämisseuraamusten lisäksi II 2 kohdassa mainittu öljyvärimaalaus tai, jollei se ole tallella, sen arvo 4.000 markkaa.</p>
      </div>
      <div>
        <h3>Lainkohdat</h3>
        <p>Rikoslaki 40 luku 1 § 1 ja 2 momentti (L 19.7.1946/585, SK:585/1946) ja 20 § 1 momentti sekä 7 luku 2 §</p>
        <p>Muilta osin hovioikeuden päätös jää pysyväksi.</p>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Leivonen: S:n syyksi I ja II kohdassa luetut lahjoman ottamiset virkamiehenä, joista I 13 sekä II 2 ja 3 kohdassa mainitut on tehty lieventävien asianhaarojen vallitessa, sekä hänen syykseen III kohdassa luetut tahalliset hyödyttämistarkoituksessa tehdyt virkarikokset ovat ajallisesti sekä tarkoitukseltaan ja tekotavaltaan siinä määrin samankaltaisia, että katson kaikkien edellä mainittujen rikosten olevan saman rikoksen jatkamista. Sen vuoksi tuomitsen S:n Korkeimman oikeuden soveltamien lainkohtien nojalla jatketusta rikoksesta, joka käsittää lahjoman ottamisia virkamiehenä, lieventävien asianhaarain vallitessa tehtyjä lahjoman ottamisia virkamiehenä ja tahallisia hyödyttämistarkoituksessa tehtyjä virkarikoksia Korkeimman oikeuden päätöslauselmasta ilmenevään rangaistukseen. Muutoin olen Korkeimman oikeuden ratkaisusta ilmenevällä kannalla.</p>
        <div>
          <p>Ratkaisuun osallistuneet: oikeusneuvokset Takala, Hämäläinen, Nikkarinen ja Roos</p>
        </div>
      </div>
    </div>
  </finlex:content>
</finlex:document>
