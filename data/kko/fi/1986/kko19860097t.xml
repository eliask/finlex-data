<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860097t</dcterms:identifier>
  <finlex:ecliIdentifier>ECLI:FI:KKO:1986:II97</finlex:ecliIdentifier>
  <dcterms:title>KKO:1986-II-97</dcterms:title>
  <dcterms:description>
    <p>
      <strong>Sopimussakko</strong>
    </p>
    <p>
      <strong>Vahingonkorvaus</strong>
      <span>Sopimussuhteesta johtuva korvausvelvollisuus</span>
    </p>
  </dcterms:description>
  <finlex:registerNumber>S85/578</finlex:registerNumber>
  <dcterms:date pvm="19851120">1985-11-20</dcterms:date>
  <finlex:fileCopyNumber>2480</finlex:fileCopyNumber>
  <dcterms:issued pvm="19860828">1986-08-28</dcterms:issued>
  <dcterms:abstract>
    <p>A:n ja B:n välisessä sopimuksessa oli määräys sopimussakon maksamisesta vain tiettyjen sopimusehtojen rikkomisen varalta. Kun B oli rikkonut sekä tuollaista että erästä muunlaista sopimusehtoa, B tuomittiin suorittamaan A:lle sekä sopimussakko että korvaus toisen sopimusehdon rikkomisesta aiheutuneesta vahingosta.</p>
    <p>Vrt. KKO:1926-I-58</p>
    <p>Ään.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19860097taloa0">ASIAN KÄSITTELY ALEMMISSA OIKEUKSISSA</a>
    <a href="19860097tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19860097tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860097t.kko">
    <div>
      <h2 id="19860097taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Espoon kihlakunnanoikeudessa</h3>
        <p>Instrumentarium Oy, josta jutussa on käytetty myös nimeä Merivaara Instrumentarium Oy, on Oriola Oy:lle, josta on käytetty myös nimeä Oriola Oy Hammasväline, 11.12.1981 tiedoksi toimitetun haasteen nojalla kertonut, että Instrumentarium Oy oli 2.10.1978 solminut Oriola Oy:n kanssa kirjallisen sopimuksen, jonka 1 §:n mukaan viimeksi mainitulle yhtiölle annettiin Instrumentarium Oy:n valmistamien hammaslääkärin potilastuolien yksinmyyntioikeus Suomessa ja Skandinaviassa. Sopimus oli voimassa vuoden 1981 loppuun saakka. Sopimuksen 5 §:ssä Oriola Oy oli sitoutunut tilaamaan Instrumentarium Oy:ltä vuosittain vähintään sata potilastuolia, mikäli ne pysyivät laadultaan ja hinnaltaan kilpailukykyisinä, ja antamaan kunkin vuosikolmanneksen sitovan tilauksen vähintään kaksi kuukautta ennen kysymyksessä olevan vuosikolmanneksen alkua. Sopimuksen 7 §:ssä Instrumentarium Oy oli sitoutunut olemaan valmistamatta toista hammaslääkärin potilastuolia ja Oriola Oy olemaan myymättä toista sanotunlaista tuolia, mikäli sopimuksen tarkoittamat tuolit pysyivät laadultaan ja hinnaltaan kilpailukykyisinä. Sopimuksen 9 §:n mukaan sen 1 ja 7 §:n rikkomisesta oli vahinkoa kärsineellä osapuolella oikeus saada rikkoneelta osapuolelta 500.000 markan sopimussakkokorvaus.</p>
        <p>Instrumentarium Oy:n valmistaman potilastuolin myyntihinta Oriola Oy:lle oli vuosina 1980 ja 1981 ollut ilman liikevaihtovero 6.553 markkaa. Myyntihintaan ei ollut lisätty edes indeksikorotuksia. Potilastuoli oli laadultaankin edelleen ylivoimainen verrattuna kilpailijoiden vastaaviin tuotteisiin. Oriola Oy ei kuitenkaan ollut enää vuonna 1981 tilannut Instrumentarium Oy:ltä yhtään potilastuolia rikkoen siten sopimuksen 5 §:n mukaisen tilausvelvollisuutensa. Tämä sopimusrikkomuksen johdosta Instrumentarium Oy oli kärsinyt vahinkoa sadan tilaamatta jätetyn potilastuolin myyntikatetta vastaavan määrän eli 261.800 markkaa.</p>
        <p>Lisäksi oli ilmennyt, että Oriola Oy oli vuoden 1981 aikana sopimuksen 7 §:n vastaisesti ryhtynyt markkinoimaan ja myymään tytäryhtiönsä Finndent Oy:n valmistamia hammaslääkärin potilastuoleja. Viimeksi mainitulla yhtiöllä ei ollut lainkaan omaa myyntiorganisaatiota eikä omia myyntimiehiä. Salatakseen tämän sopimusrikkomuksen Oriola Oy:n myyntiorganisaatio ja sen palveluksessa olleet myyntimiehet olivat tehneet tarjouksia ja vastaanottaneet tilauksia Finndent Oy:n nimissä, vaikka todellisena markkinoijana ja myyjänä oli ollut Oriola Oy.</p>
        <p>Kun Oriola Oy oli menettelyllään törkeästi rikkonut yhtiöiden välillä 2.10.1978 tehtyä sopimusta ja aiheuttanut sillä Instrumentarium Oy:lle vahinkoa, Instrumentarium Oy on vaatinut, että Oriola Oy velvoitetaan suorittamaan sille korvaukseksi saamatta jääneestä potilastuolien myyntikatteesta 261.800 sekä sovittuna sopimussakkona sopimuksen 7 §:n rikkomisesta 500.00 markkaa, kumpikin erä laillisine korkoineen haastepäivästä lukien. Lisäksi Instrumentarium Oy on vaatinut korvausta oikeudenkäyntikuluistaan.</p>
      </div>
      <div>
        <h3>Kihlakunnanoikeuden päätös 5.1.1983</h3>
        <p>Oriola Oy:n kiistettyä kanteen ja vaadittua korvausta oikeudenkäyntikuluistaan kihlakunnanoikeus on katsonut selvitetyksi, että Instrumentarium Oy oli vuonna 1978 ostanut Jovi Oy:n konkurssipesältä yhtiön tuotantolaitokset, joissa oli sittemmin valmistettu kanteessa tarkoitettua Merident-nimistä potilastuolia. Tämän tuolin yksinmyyntioikeus Oriola Oy:llä oli ollut jo vuodesta 1976 alkaen. Mainitusta kaupasta aiheutuneen tilanteen johdosta Instrumentarium Oy ja Oriola Oy olivat ryhtyneet potilastuolia koskeviin yhteistyöneuvotteluihin, joiden tuloksena oli 2.10.1978 allekirjoitettu kanteessa mainittu yksinmyyntisopimus. Sopimusta oli tulkittava ottaen huomioon kerrotut tapahtumat ottamatta lukuun myöhemmin tehtyjä potilastuolien valmistukseen ja markkinointiin liittyneitä yrityskauppoja.</p>
        <p>Tilausvelvollisuuden rikkomisesta vaaditun korvauksen osalta kihlakunnanoikeus on todennut, että sopimuksen mukaan Instrumentarium Oy oli sitoutunut kehittämään potilastuolia siten, että se mahdollisimman hyvin säilytti kilpailukykynsä ja vastaisi toiminnoiltaan sille asetettuja vaatimuksia. Oriola Oy puolestaan oli sitoutunut antamaan Instrumentarium Oy:lle kaiken tietoonsa tulevan alan kehityksen jatkokehitystarpeita varten. Oriola Oy:n sitoumusta ostaa Instrumentarium Oy:ltä vuosittain vähintään sata potilastuolia, mikäli ne pysyivät laadultaan ja hinnaltaan kilpailukykyisinä, oli tarkasteltava ottamalla huomioon myös mainitut sopimuskohdat. Sopimuksen tekemisen jälkeen potilastuolia oli pyritty kehittämään yhtiöiden välisenä yhteistyönä. Tuolissa oli kuitenkin ilmennyt toistuvasti muun muassa sähkölaitteiden, moottorin aiheuttaman häiritsevän äänen ja tuolin nostovoiman suhteen sellaisia vikoja ja puutteita, jotka yhdessä tuolin rakenteen ja sen käyttäjäkunnan maksusuuntausten kanssa olivat aiheuttaneet tuolin kilpailukyvyn huononemisen. Vastuu potilastuolin kilpailukyvystä kuului sen kehittämisen osalta valmistajalle. Tästä potilastuolista valmistajalle maksettava hinta oli myös ollut korkeampi kuin muista vastaavista kotimaisista potilastuoleista ja siten antanut myyjälle pienemmän myyntikatteen.</p>
        <p>Näillä perusteilla ja kun potilastuolin ei ollut näytetty pysyneen sopimuksen voimassaoloaikana laadultaan ja hinnaltaan kilpailukykyisenä, kihlakunnanoikeus on katsonut, ettei Oriola Oy ollut rikkonut sopimuksen 5 §:n mukaista tilausvelvoitettaan.</p>
        <p>Sopimussakkona vaaditun korvauksen osalta kihlakunnanoikeus on katsonut selvitetyksi, että Oriola oli syksyllä 1980 ostanut Finndent Oy:n osakekannan. Tämän yhtiön valmistaman potilastuolin yksinmyyntioikeus oli ollut Oriola Oy:n kilpailijalla Dentaldepot Oy:llä. Instrumentarium Oy oli puolestaan maaliskuussa 1979 ostanut Dentaldepot Oy:n osakekannan. Finndent Oy:llä oli ollut Oriola Oy:ltä vuokratuissa tiloissa Helsingissä vuonna 1981 erillinen näyttelyhuone. Finndent Oy:n palveluksessa oli ollut yksi toimihenkilö, jonka tehtävänä oli ollut kirjoittaa tarjouksia ja vastaanottaa tilauksia, sekä lisäksi muuta henkilökuntaa, jonka tehtävänä oli ollut yhtiön valmistaman potilastuolin markkinoiminen. Samassa osoitteessa, missä Finndent Oy:llä oli ollut mainittu näyttelyhuone, olivat toimineet myös Oriola Oy Hammasvälineen myyntiorganisaatio ja myyntimiehet. Edellä mainitun Finndent Oy:n palveluksessa olleen toimihenkilön oli näytetty jossakin määrin vastaanottaneen Oriola Oy:n myyntimiehiltä vihjeitä, jotka koskivat Finndent Oy:n valmistaman potilastuolin markkinointimahdollisuuksia. Ottaen huomioon Oriola Oy:n ja Finndent Oy:n välisen osakekaupan ja sen, ettei ensin mainitun yhtiön ollut näytetty aktiivisesti osallistuneen Finndent Oy:n potilastuolin markkinointiin, kihlakunnanoikeus on katsonut, ettei Oriola Oy ollut ryhtynyt sopimuksen 7 §:n velvoitteen vastaisesti myymään muuta kuin sopimuksessa tarkoitettua kotimaista potilastuolia.</p>
        <p>Lausumillaan perusteilla kihlakunnanoikeus on hylännyt kanteen ja velvoittanut Instrumentarium Oy:n suorittamaan Oriola Oy:lle korvaukseksi oikeudenkäyntikuluista 13.000 markkaa.</p>
      </div>
      <div>
        <h3>Helsingin hovioikeuden tuomio 20.3.1985</h3>
        <p>Hovioikeus, jonka tutkittavaksi Instrumentarium Oy oli valittamalla saattanut jutun, on todennut, että Oriola Oy:n omistukseen oli vuoden 1980 lopulla siirtynyt Finndent hammaslääkärin potilastuoleja valmistaneen Finndent Oy:n osake-enemmistö. Finndent-tuoleja oli ryhdytty markkinoimaan ja myymään Finndent Oy:n nimissä, mutta myyntikonttori oli sijoitettu Helsingissä talossa Pohjois-Esplanadi 25 samoihin tiloihin, joissa Oriola Oy Hammasvälineellä oli näyttelytilaa, tosin erilliseen noin 10 neliömetsin suuruiseen huoneeseen. Finndent Oy:n palvelukseen oli siirtynyt väliaikaisesti vuoden 1981 loppupuoliskon ajaksi Oriola Oy Hammasvälineen myyntisihteeri. Viimeksi mainitun yrityksen myyntiorganisaatio ja myyntimiehet olivat toimineet Helsingissä samoissa tiloissa, missä oli sijainnut Finndent Oy:n konttori. Esitetystä selvityksestä ilmeni, että Oriola Oy Hammasvälineen myyntiorganisaatiota oli käytetty hyväksi markkinoitaessa ja myytäessä Finndent-tuoleja.</p>
        <p>Riittävää näyttöä siitä, että Merident-tuoli olisi menettänyt kilpailukykyään siten, että Oriola Oy:llä olisi sen perusteella ollut oikeus ryhtyä toisen tuolin markkinoimiseen, ei ollut esitetty, eikä mainittu yhtiö ollut myöskään tehnyt sitä koskevaa reklamaatiota. Oriola Oy ei Finndent-tuolien myyntiin ryhtyessään ollut luopunut Merident-tuolien myyntisopimuksesta vaan oli pysynyt muodollisesti niiden yksinmyyntisopimuksessa sopimuskauden ajan eli vuoden 1981 loppuun saakka, vaikka se olikin kanteessa selostetuin tavoin jättänyt tilausvelvoitteensa täyttämättä. Kun Oriola Oy oli sen ja Instrumentarium Oy:n välillä 2.10.1978 allekirjoitetussa sopimuksessa, saadessaan Merident-tuolien yksinmyyntioikeuden, sitoutunut olemaan myymättä toista hammaslääkärin potilastuolia, Oriola Oy oli ryhtymällä omistamansa Finndent Oy:n nimissä myymään Finndet-tuoleja rikkonut Instrumentarium Oy:n kanssa tekemäänsä sopimusta sekä sen 5 §:ssä säännellyn tilausvelvoitteen että 7 §:ssä määrätyn muiden tuolien myyntirajoituksen osalta. Oriola Oy oli niin ollen velvollinen korvaamaan Instrumentarium Oy:lle sille tilausvelvoitteen täyttämättä jättämisestä johtuneesta myyntikatteen menetyksestä aiheutuneen vahingon 26.800 markkaa sekä suorittamaan sille sopimuksen 7 §:n johdosta sovittuna sopimussakkona 500.000 markkaa.</p>
        <p>Lausumillaan perusteilla hovioikeus on, kumoten kihlakunnanoikeuden päätöksen, velvoittanut Oriola Oy:n suorittamaan Instrumentarium Oy:lle vahingonkorvaukseksi tilausvelvoitteen rikkomisesta 261.800 ja sopimussakkona 500.000 eli yhteensä 761.800 markkaa 5 prosentin korkoineen 11.12.1981 lukien sekä korvaukseksi oikeudenkäyntikuluista 20.000 markkaa. Samalla hovioikeus on vapauttanut Instrumentarium Oy:n kihlakunnanoikeuden sille tuomitsemasta Oriola Oy:n oikeudenkäyntikulujen korvausvelvollisuudesta.</p>
      </div>
    </div>
    <div>
      <h2 id="19860097tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Oriola Oy on pyytäen valituslupaa hakenut muutosta hovioikeuden tuomioon ja vaatinut ensisijaisesti, että Instrumentarium Oy:n ajama kanne hylätään ja että juttu jätetään kihlakunnanoikeuden päätöksen varaan. Toissijaisesti yhtiö on vaatinut, että tuomittua vahingonkorvausta alennetaan ja sopimussakkoa kohtuullistetaan. Lisäksi yhtiö on vaatinut korvausta oikeudenkäyntikuluistaan. Korkein oikeus on 28.8.1985 myöntänyt valitusluvan.</p>
      <p>Instrumentarium Oy on antanut siltä pyydetyn vastauksen.</p>
    </div>
    <div>
      <h2 id="19860097tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Asianosaisten 2.10.1978 tekemän sopimuksen 2 §:ssä Instrumentarium Oy on sitoutunut "kehittämään potilastuolia siten, että se mahdollisimman hyvin säilyttää kilpailukykynsä ja vastaa toiminnoiltaan sille asetettuja vaatimuksia". Tähän on Oriola Oy puolestaan sitoutunut myötävaikuttamaan antamalla tietoja alan kehityksestä. Edelleen Oriola Oy on 5 §:ssä sitoutunut "vuosittain tilaamaan vähintään 100 hammaslääkärin potilastuolia, mikäli nämä pysyvät laadultaan ja hinnaltaan kilpailukykyisinä". Sopimuksen 8 §:n mukaan "on sopijapuolilla oikeus välittömästi purkaa tämä sopimus, mikäli toinen sopijapuoli on olennaisesti rikkonut tästä sopimuksesta johtuvat velvollisuutensa. Asiasta on kuitenkin ennen sopimuksen purkamista neuvoteltava sopimuspuolten kesken".</p>
        <p>Halutessaan sopimuksen mukaisesti vapautua tilausvelvollisuudestaan Oriola Oy:n olisi tullut ilmoittaa Instrumentarium Oy:lle, ettei potilastuoli enää ollut laadultaan ja hinnaltaan kilpailukykyinen ja että sovittu tilausvelvollisuus sen vuoksi oli rauennut. Oriola Oy ei kuitenkaan ole toiminut näin, vaan on syytä ilmoittamatta laiminlyönyt velvollisuutensa sopimuksen mukaisesti viimeistään 31.10.1980 antaa sitovan tilauksen 1.1.1981 alkavalle vuosikolmannekselle. Oriola Oy on vasta kirjeessään 4.2.1981 vedonnut sopimuksen ehtoon potilastuolin laadun ja hinnan kilpailukyvyn säilymisestä, mutta 28.4.1981 ilmoittanut yrittävänsä myydä kalliiksi todettua tuolia. Vasta kirjeessään 12.10.1981, jolloin aika sopimuksen viimeisen vuosikolmanneksen tilaukselle oli jo päättynyt ja vähän ennen saman vuoden loppuun sovitun Oriola Oy:n yksinmyyntioikeuden päättymistä, Oriola Oy on vastaukseksi Instrumentarium Oy:n vahingonkorvausvaatimukseen ilmoittanut, ettei potilastuoli ollut hinnaltaan eikä laadultaan kilpailukykyinen ja ettei Oriola Oy sen vuoksi halunnut ostaa sitä. Menettelyllään Oriola Oy ei ole vapautunut sopimuksen 5 §:n mukaisesta tilausvelvollisuudestaan, vaan on laiminlyömällä tilausten tekemisen rikkonut sopimusta. Tilausten menettämisestä aiheutuneen vahingon määrän Korkein oikeus arvioi kuten hovioikeus 261.800 markaksi.</p>
        <p>Tilausten perusteella toimitetuissa tuoleissa on ilmennyt eräitä virheitä ja puutteellisuuksia. Näistä osa on heti korjattu ja osa otettu huomioon sopimuksen 2 §:n edellyttämässä potilastuolin jatkokehittelyssä. Näillä virheillä ja puutteellisuuksilla Instrumentarium Oy:n puolelta ei kuitenkaan ole myötävaikutettu vahinkoon niin, että vahingonkorvausta olisi soviteltava.</p>
        <p>Sopimussakko on määrätty vain sopimuksen 1 ja 7 §:n rikkomisesta. Sopimussakkovelvoite ei siten vaikuta Oriola Oy:n velvollisuuteen suorittaa Instrumentarium Oy:lle korvausta muiden sopimuskohtien rikkomisesta aiheutuneesta vahingosta. Hovioikeuden tuomiossa kerrotulla tavalla Oriola Oy on rikkonut myös sopimuksen 7 §:n kieltoa myydä toista hammaslääkärin potilastuolia. Ottaen huomioon sopimuksen koko sisällön sekä sopimusta tehtäessä ja sen jälkeen vallinneet olosuhteet, jotka osoittavat asianosaisten olleen sopimuskumppaneina tasaveroiset, ja muut jutussa ilmenneet seikat Korkein oikeus katsoo, ettei ole aihetta poistaa hovioikeuden tuomitsemaa sopimussakkoa eikä alentaa sen määrää.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Oriola Oy velvoitetaan suorittamaan Instrumentarium Oy:lle korvaukseksi sillä vastauksen antamisesta täällä olleista kuluista 1.500 markkaa.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Roos: Perusteluina lausun sopimussakosta seuraavaa: Sopimussakko on määrätty vain sopimuksen 1 ja 7 §:n rikkomisesta. Sopimussakkovelvoite ei siten vaikuta Oriola Oy:n velvollisuuteen suorittaa Instrumentarium Oy:lle korvausta muiden sopimuskohtien rikkomisesta aiheutuneesta vahingosta. Hovioikeuden tuomiossa kerrotulla tavalla Oriola Oy on rikkonut myös sopimuksen 7 §:n kieltoa myydä toista hammaslääkärin potilastuolia. Ottaen huomioon sopimuksen koko sisältö sekä sopimusta tehtäessä ja sen jälkeen vallinneet olosuhteet, maksettava vahingonkorvaus ja muut seikat, koko sopimussakon tuomitseminen johtaisi kohtuuttomuuteen siitäkin huolimatta, että asianosaiset olivat sopimuskumppaneina tasaveroiset. Sopimussakkoa koskevaa ehtoa sovitellen alennan sen vuoksi sakon määrää varallisuusoikeudellisista oikeustoimista annetun lain 36 §:n nojalla, sellaisena kuin lainkohta on 17.12.1982 annetussa ja 1.1.1983 voimaan tulleessa, voimaantulosäännöksen mukaan myös sitä ennen tehtyihin oikeustoimiin sovellettavassa laissa.</p>
        <p>Muilta osin hyväksyn Korkeimman oikeuden perustelut.</p>
        <p>Tuomiolauselmana alennan sopimussakon 200.000 markkaan. Muulta osin pysytän hovioikeuden tuomion lopputuloksen. Ratkaistessani asian näin määrään, että asianosaisten on itse kärsittävä kulunsa Korkeimmassa oikeudessa.</p>
        <p>Oikeusneuvos Salervo: Olen samaa mieltä kuin oikeusneuvos Roos.</p>
      </div>
      <div>
        <p>Ratkaisuun osallistuneet: oikeusneuvokset Leivonen, Takala ja af Hällström</p>
      </div>
    </div>
  </finlex:content>
</finlex:document>
