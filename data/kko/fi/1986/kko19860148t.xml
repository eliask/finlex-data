<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860148t</dcterms:identifier>
  <finlex:ecliIdentifier>ECLI:FI:KKO:1986:II148</finlex:ecliIdentifier>
  <dcterms:title>KKO:1986-II-148</dcterms:title>
  <dcterms:description>
    <p>
      <strong>Perintökaari</strong>
      <span>Perinnönjako</span>
      <span>Pesänjakaja</span>
    </p>
    <p>
      <strong>Ositus</strong>
    </p>
  </dcterms:description>
  <finlex:registerNumber>S86/306</finlex:registerNumber>
  <dcterms:date pvm="19860527">1986-05-27</dcterms:date>
  <finlex:fileCopyNumber>3454</finlex:fileCopyNumber>
  <dcterms:issued pvm="19861117">1986-11-17</dcterms:issued>
  <dcterms:abstract>
    <p>Kuolinpesän osakkaat olivat toimittaessaan osituksen ja perinnönjaon, jota he olivat sitoutuneet olemaan moittimatta, sopineet, että osakkaan vaatimuksesta voitiin myöhemmin selvittää, oliko perittävä antanut ennakkoperintöä. Näin ollen kaikkia jakoon liittyviä kysymyksiä ei ollut ratkaistu toimituksessa. Sen vuoksi pesään määrättiin pesänjakaja.</p>
  </dcterms:abstract>
  <p>III-jaosto</p>
  <p>AL 98 §</p>
  <p>PK 23 luku 4 § 1 mom</p>
  <dcterms:tableOfContents>
    <a href="19860148taloa0">ASIAN KÄSITTELY ALEMMISSA OIKEUKSISSA</a>
    <a href="19860148tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19860148tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860148t.kko">
    <div>
      <h2 id="19860148taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Hakemus Kauhajoen kihlakunnanoikeudessa</h3>
        <p>Kauhajoelta olleen 25.12.1983 kuolleen maanviljelijän Arvo Evald Uusitalon kuolinpesän osakkaina Maija-Riitta Ahlgren sekä Heikki Jussi Jaakko, Seppo Matti Olavi ja Eeva-Leena Uusitalo ovat Kauhajoen kihlakunnanoikeudessa, jossa kuultavina ovat olleet pesän muut osakkaat, Arvo Evald Uusitalo leski Miili Maria Uusitalo ja poika Aarne Ilmari Uusitalo, lausuneet, että pesän osakkaiden kesken oli 18.9.1984 toimitettu pesän rahavaroja koskenut osittainen jako. Tässä toimituksessa oli jakokirjaan sisällytetyn lausuman mukaan jätetty ratkaisematta kysymykset mahdollisista ennakkoperinnöistä. Jako oli siten loppuun saattamatta. Sen vuoksi he ovat pyytäneet, että kihlakunnanoikeus määräisi asianajaja Veikko Tastulan suostumuksensa mukaisesti pesänjakajana saattamaan loppuun osituksen Arvo Evald Uusitalon ja Miili Maria Uusitalon välillä sekä perinnönjaon Arvo Evald Uusitalon jälkeen.</p>
      </div>
      <div>
        <h3>Kihlakunnanoikeuden päätös 29.1.1985</h3>
        <p>Kihlakunnanoikeus on, koska Arvo Evald Uusitalon pesässä oli 18.9.1984 suoritettu jako, jonka osakkaat olivat allekirjoituksellaan hyväksyneet, hylännyt hakemuksen aiheettomana sekä velvoittanut kihlakunnanoikeudessa hakijoina olleet yhteisvastuullisesti suorittamaan oikeudenkäyntikulujen korvaukseksi Miili Maria ja Aarne Ilmari Uusitalolle kummallekin 1.000 markkaa.</p>
      </div>
      <div>
        <h3>Vaasan hovioikeuden päätös 20.12.1985</h3>
        <p>Hovioikeus, jonka tutkittavaksi Maija-Riitta Ahlgren sekä Heikki Jussi Jaakko, Seppo Matti Olavi ja Eeva-Leena Uusitalo olivat saattaneet asian, on päätöksessään lausunut, että väitettyä ennakkoperintöä koskeva kysymys olisi tullut ratkaista puheena olevassa perinnönjaossa. Toimitettu perinnönjako oli kuitenkin saanut lainvoiman. Perinnönjakokirjasta ilmenevä väite ennakkoperinnöstä ei tarkoita sellaisen uuden omaisuuden huomioon ottamista, joka vasta perunkirjoituksen jälkeen olisi ilmaantunut pesään. Kysymys ei myöskään ollut sopimuksesta, jolla pesään kuuluva omaisuus olisi toistaiseksi jätetty toimitetun jaon ulkopuolelle. Tämän vuoksi hovioikeus on katsonut, etteivät Ahlgren ja hänen myötäpuolensa olleet esittäneet laillista perustetta pesänjakajan määräämiseksi. Hovioikeus on näin ollen jättänyt kihlakunnanoikeuden päätöksen lopputuloksen pysyväksi sekä velvoittanut Ahlgrenin ja hänen hovioikeudessa olleet myötäpuolensa korvaamaan Miili Maria ja Aarne Ilmari Uusitalon vastauskulut kummankin osalta erikseen 500 markalla, viimeksi sanotulle suoritettava määrä hovioikeuden päätöksen antopäivästä lukien laskettavine 16 prosentin korkoineen.</p>
      </div>
    </div>
    <div>
      <h2 id="19860148tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Ahlgren sekä Heikki Jussi Jaakko ja Eeva-Leena Uusitalo ovat yhteisesti pyytäneet valituslupaa sekä vaatineet hakemuksensa hyväksymistä. Valituslupa on myönnetty 26.3.1986.</p>
      <p>Miili Maria Uusitalo ja Aarne Ilmari Uusitalo ovat antaneet heiltä pyydetyt vastaukset.</p>
    </div>
    <div>
      <h2 id="19860148tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Arvo Evald Uusitalon kuolinpesän osakkaat, hänen leskensä Miili Maria Uusitalo, hänen kuolleen poikansa Pentti Johannes Uusitalon lapset Maija-Riitta Ahlgren, Heikki Jussi Jaakko Uusitalo, Seppo Matti Olavi Uusitalo ja Eeva-Leena Uusitalo sekä hänen poikansa Aarne Ilmari Uusitalo ovat toimittaneet Arvo Evald Uusitalon jälkeen osituksen ja perinnönjaon 18.9.1984. Pesän osakkaat ovat hyväksyneet jaon ja sitoutuneet olemaan sitä moittimatta. Perinnönjakokirjaan on ennen osakkaiden allekirjoituksia merkitty osakkaiden vaatimuksesta seuraava lausuma:</p>
        <p>"1. Pentti Uusitalon perilliset katsovat, että Aarne Uusitalo on saanut kiinteistön kaupoissa ennakkoperintöä, joka on otettava huomioon perinnönjaossa ja että kysymyksessä on osittainen perinnönjako.</p>
        <p>2. Aarne ja Miili Uusitalo katsovat, ettei Aarne Uusitalo ole saanut sanotuissa kaupoissa ennakkoperintöä, vaan katsovat että Pentti Uusitalo on saanut ennakkoperintöä joka on otettava huomioon perinnönjaossa.</p>
        <p>Edellämainituista kohdissa 1 ja 2 erimielisyyksistä on kullakin osakkaalla oikeus hakea perinnönjaon jatkokäsittelyä." Koska kaikkia jakoon liittyviä kysymyksiä ei näin ollen ole ratkaistu, alemmat oikeudet eivät olisi saaneet hylätä pesänjakajan määräämistä koskevaa hakemusta.</p>
      </div>
      <div>
        <h3>Lainkohdat</h3>
        <p>Avioliittolaki 98 § ja perintökaari 23 luku 4 § 1 mom.</p>
      </div>
      <div>
        <h3>Päätöslauselma</h3>
        <p>Korkein oikeus kumoaa hovioikeuden ja kihlakunnanoikeuden päätökset sikäli kun pesänjakajan määräämistä koskeva pyyntö on hylätty ja vapauttaa Maija-Riitta Ahlgrenin ynnä Heikki Jussi Jaakko ja Eeva-Leena Uusitalon päätöksissä tuomitusta oikeudenkäyntikulujen korvausvelvollisuudesta sekä määrää asianajaja Veikko Tastulan saattamaan loppuun osituksen ja perinnönjaon Arvo Evald Uusitalon jälkeen.</p>
      </div>
      <div>
        <p>Ratkaisuun osallistuneet: oikeusneuvokset Salervo, Ailio, Portin, Mörä ja Roos</p>
      </div>
    </div>
  </finlex:content>
</finlex:document>
