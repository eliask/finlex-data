<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860149t</dcterms:identifier>
  <finlex:ecliIdentifier>ECLI:FI:KKO:1986:II149</finlex:ecliIdentifier>
  <dcterms:title>KKO:1986-II-149</dcterms:title>
  <dcterms:description>
    <p>
      <strong>Työsopimus</strong>
    </p>
    <p>
      <strong>Vuosilomalaki</strong>
    </p>
  </dcterms:description>
  <finlex:registerNumber>S86/42</finlex:registerNumber>
  <dcterms:date pvm="19860522">1986-05-22</dcterms:date>
  <finlex:fileCopyNumber>3496</finlex:fileCopyNumber>
  <dcterms:issued pvm="19861121">1986-11-21</dcterms:issued>
  <dcterms:abstract>
    <p>Työsopimuksen ehtoa rakennustyöntekijälle vuosilomalain mukaan kuuluvien etujen sisällyttämisestä tuntipalkkaan on sanotun lain 16 §:n 1 mom:n nojalla pidettävä mitättömänä. Ehto katsottiin kuitenkin päteväksi siltä osin kuin työehtosopimuksen mukainen lomakorvaus (13,5 %) vuosilomalain mukaisen lomakorvauksen (8,5 %) ylittävältä osalta oli sisällytetty tuntipalkkaan.  KKO:1971-II-88</p>
    <p>Ään.</p>
    <p>Vrt. <a href="http://www.finlex.fi/fi/oikeus/kko/kko/1991/19910107">KKO:1991:107</a></p>
  </dcterms:abstract>
  <p>II-jaosto</p>
  <p>VuosilomaL 16 § 1 mom</p>
  <dcterms:tableOfContents>
    <a href="19860149taloa0">ASIAN KÄSITTELY ALEMMISSA OIKEUKSISSA</a>
    <a href="19860149tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19860149tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860149t.kko">
    <div>
      <h2 id="19860149taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Kuopion raastuvanoikeudessa</h3>
        <p>Atso Otranen on 22.10.1981 vireille pannussa kanteessaan kertonut, että hän oli 4. - 15.8.1980 työskennellyt Risto Partasen palveluksessa tämän omakotitalon laajennustyömaalla työsopimuslain 1 §:n mukaisessa työsuhteessa kirvesmiehenä. Työsopimusta tehtäessä Otrasen tuntipalkaksi oli sovittu 35 markkaa matka- ja työkalukorvauksineen. Ensimmäisen palkanmaksun yhteydessä 15.8.1980 Otrasen luovuttaessa Partaselle lomapalkkakorttiaan tarkoituksin, että Partanen suorittaisi hänelle vuosilomakorvauksena 13,5 prosenttia Otrasen työansiosta, Partanen oli kieltäytynyt suorittamasta vuosilomakorvausta ilmoittaen työsuhteen päättyväksi samana päivänä. Aikaan 4. -15.8.1980 sisältyneiltä 72 työtunnilta Otrasen kokonaisansio oli 35 markan tuntipalkan mukaan laskien ollut 2.520 markkaa ja veronalainen ansio, kun tuosta määrästä oli vähennetty työkalu- ja matkakulukorvaus 28 markkaa 25 penniä, 2.491 markkaa 75 penniä. Näin ollen veronalainen tuntipalkka sanotuilta 72 työtunnilta oli ollut 34 markkaa 61 penniä. Tämän vuoksi Otranen on vaatinut Partasen velvoittamista suorittamaan hänelle vuosilomalain 16 §:n ja 21.4.1980 alkaen voimassa olleen Suomen Rakennusteollisuusliiton ja Rakennustyöläisten Liiton välisen rakennusalan työehtosopimuksen 23 §:n nojalla vuosilomakorvauksena 13,5 prosenttia veronalaisesta ansiosta 2.491 markasta 75 pennistä eli 336 markkaa 39 penniä 6 prosentin korkoineen 15.8.1980 lukien sekä työsopimuslain 22 §:n 5 momentin mukaisena odotusajan palkkana kuudelta kahdeksan tunnin työpäivältä 34 markan 61 pennin tuntiansion mukaan 1.661 markkaa 28 penniä 5 prosentin korkoineen haasteen tiedoksiantopäivästä 22.10.1981 lukien. Lisäksi Otranen on vaatinut, että Partanen velvoitettaisiin korvaamaan hänen oikeudenkäyntikulunsa.</p>
        <p>Vastaus: Partanen on vastustanut kannetta lausuen muun muassa, että Otrasen työsopimusta tehtäessä 35 markan tuntipalkan oli sovittu sisältävän myös vuosilomakorvauksen.</p>
      </div>
      <div>
        <h3>Kuopion raastuvanoikeuden päätös 9.5.1985</h3>
        <p>Raastuvanoikeus on lausunut selvitetyksi, että Partanen työnantajana ja Otranen työntekijänä olivat 3.8.1980 solmineet työsopimuksen Partasen omakotitalon kirvesmiestöistä ja että Otrasen palkaksi oli sovittu 35 markkaa tunnilta. Raastuvanoikeus, ottaen huomioon todistajien Arvo Ilmari Föhrin ja Pirkko Anna Marjatta Partasen lausumat sekä mainitun tuntipalkan suuruuden verrattuna tuolloin vallinneeseen kirvesmiesten palkkatasoon, on katsonut asianosaisten nimenomaisesti sopineen, että mainittu 35 markan tuntipalkka sisälsi matka-, työkaluja lomakorvaukset. Otrasen aloitettua 4.8.1980 työt Partasen ja Otrasen välille oli muutama päivä sen jälkeen syntynyt erimielisyyksiä Otrasen vaatiessa Partaselta 35 markan tuntipalkan lisäksi vuosilomakorvausta 13,5 prosenttia mainitusta tuntipalkasta ja Partasen katsoessa sanotun palkan sisältävän sopimuksen mukaisesti myös vuosilomakorvauksen. Lomakorvauksesta aiheutuneiden erimielisyyksien johdosta työsuhde oli purkautunut 15.8.1980, jolloin Partanen oli maksanut Otraselle hänen suorittamistaan töistä palkkaa 72 tunnilta 35 markan tuntipalkan mukaan yhteensä 2.520 markkaa. Sen sijaan oli jäänyt näyttämättä, että Partanen olisi irtisanonut Otrasen, vaan työsuhde oli riitaisuuksien johdosta molempien asianosaisten yhtäpitävän tahdon mukaisesti purkautunut. Tämän vuoksi raastuvanoikeus, katsoen että Partasen Otraselle suorittama 2.520 markan korvaus sisälsi Otraselle tulevan vuosilomakorvauksen ja että työsuhde ei ollut päättynyt Partasen taholta tapahtuneeseen irtisanomiseen eikä Otrasella ollut ollut työsuhteen päättyessä siitä johtuvia saatavia, on hylännyt kanteen kokonaisuudessaan perusteettomana. Raastuvanoikeus on, jutun näin päättyessä ja ottaen huomioon asian laadun, velvoittanut Otrasen korvaamaan Partasen oikeudenkäyntikulut kohtuulliseksi harkitulla 5.000 markalla 16 prosentin korkoineen 9.5.1985 lukien.</p>
      </div>
      <div>
        <h3>Itä-Suomen hovioikeuden tuomio 7.11.1985</h3>
        <p>Hovioikeus, jonka tutkittavaksi Otranen ja Partanen olivat saattaneet jutun, on muutoin jättänyt asian raastuvanoikeuden päätöksen varaan mutta korottanut Otrasen Partaselle maksettavaksi tuomitun oikeudenkäyntikulujen korvauksen 9.000 markaksi, mikä määrä Otrasen oli suoritettava raastuvanoikeuden päätöksessä mainittuine korkoineen. Otranen velvoitettiin suorittamaan Partaselle korvaukseksi hänellä hovioikeudessa olleista kuluista 720 markkaa 16 prosentin korkoineen hovioikeuden tuomion antamispäivästä lukien.</p>
      </div>
    </div>
    <div>
      <h2 id="19860149tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Otranen on pyytänyt valituslupaa sekä vaatinut hovioikeuden tuomion kumoamista ja kanteensa hyväksymistä. Valituslupa on myönnetty 19.2.1986. Partanen on antanut häneltä pyydetyn vastauksen.</p>
    </div>
    <div>
      <h2 id="19860149tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Otranen ja Partanen ovat tehneet raastuvanoikeuden päätöksessä mainitun työsopimuksen. Työsuhteen alkaessa 4.8.1980 he ovat myös sopineet, että Otraselle ei sovitun tuntipalkan lisäksi makseta erikseen matka- ja työkalukorvausta eikä lomakorvausta. Myöhemmin Otranen on kuitenkin vaatinut, että hänelle työehtosopimuksen mukaisena lomakorvauksena erikseen maksetaan 13,5 prosenttia hänen 34,61 markan mukaan tunnilta ansaitsemastaan varsinaisesta rahapalkasta. Partanen ei ole maksanut tätä korvausta. Sopimus lomakorvauksesta vähentää Otraselle vuosilomalain 12 §:n (1973/272) mukaan kuuluvaa oikeutta 8,5 prosentin lomakorvaukseen lyhytaikaisen työsuhteen päättyessä. Näin ollen sopimus on lain 16 §:n 1 momentin nojalla mitätön. Sitä vastoin asianosaisten sopimus tätä ylittävän, työehtosopimuksessa määrätyn lomakorvauksen sisällyttämisestä tuntipalkkaan sitoo heitä eikä Otrasella siten tältä osin ole oikeutta vaatimaansa korvaukseen.</p>
        <p>Otrasen ja Partasen työsuhteen päättyessä 15.8.1980 on työsuhteesta johtuvan Otrasen lomakorvaussaatavan suoritus viivästynyt. Otrasella on siten työsopimuslain 22 §:n 5 momentin (1970/320) nojalla oikeus saada täysi palkka kuudelta päivältä.</p>
        <p>Otrasen hävittyä jutun sekä raastuvanoikeudessa että hovioikeudessa Partanen voidaan velvoittaa korvaamaan hänen oikeudenkäyntikulunsa näissä oikeuksissa vain, jos siihen on erityisiä syitä. Tällaisia syitä ei jutussa ole osoitettu.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan siten,</p>
        <p>- että Partanen velvoitetaan maksamaan Otraselle vuosilomakorvauksena 8,5 prosenttia 2.491,75 markan rahapalkasta eli 211 markkaa 80 penniä 6 prosentin korkoineen 15.8.1980 lukien ja odotusajan palkkana 1.661 markkaa 28 penniä 5 prosentin korkoineen 22.10.1981 lukien ja</p>
        <p>- että Otranen vapautetaan korvaamasta Partasen oikeudenkäyntikuluja raastuvanoikeudessa ja hovioikeudessa.</p>
        <p>Siltä osin kuin Otrasen vaatimus lomakorvauksesta on enemmälti hylätty, hovioikeuden tuomio jää pysyväksi.</p>
        <p>Partanen velvoitetaan korvaamaan Otrasen oikeudenkäyntikulut Korkeimmassa oikeudessa 1.200 markalla. Otrasen vaatimus saada korvausta oikeudenkäyntikuluistaan alemmissa oikeuksissa hylätään.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Nybergh: Olen muutoin samaa mieltä kuin enemmistö, mutta velvoitan Partasen, kun siihen on erityistä syytä alempien oikeusasteiden sivuuttaessa lain pakottavan säännöksen Otrasen vahingoksi, korvaamaan Otrasen oikeudenkäyntikulut jutussa 7.000 markalla.</p>
        <p>Oikeusneuvos Takala: Katson näytetyksi, että asianosaisten välisessä sopimuksessa on Otraselle työstä tuntipalkan nimellä tuleva korvaus mitoitettu siten, että Otranen tuli siinä varsinaisen palkan lisäksi saamaan, paitsi matka- ja työkalukorvauksen, myös vuosilomakorvauksen. Kun Partanen on työsuhteen päättyessä ensimmäisen palkanmaksukauden lopussa maksanut Otraselle sopimuksen mukaisesti, eikä ole näytetty, ettei Otranen tällöin olisi saanut lain edellyttämää määrää vuosilomakorvausta, ei sopimuksella ole vähennetty Otraselle vuosilomalain mukaan kuuluvia etuja, eikä sopimus siten ole vuosilomalain 16 §:n 1 momentin nojalla mitätön. Näillä ja hovioikeuden muutoin mainitsemilla perusteilla jätän hovioikeuden tuomion lopputuloksen pysyväksi. Velvoitan Otrasen korvaamaan Partasen vastauskulut Korkeimmassa oikeudessa 1.200 markalla 16 prosentin korkoineen tuomion antopäivästä.</p>
      </div>
      <div>
        <p>Ratkaisuun osallistuneet: oikeusneuvokset Leivonen, Nikkarinen ja Roos</p>
      </div>
    </div>
  </finlex:content>
</finlex:document>
