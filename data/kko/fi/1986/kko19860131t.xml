<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860131t</dcterms:identifier>
  <finlex:ecliIdentifier>ECLI:FI:KKO:1986:II131</finlex:ecliIdentifier>
  <dcterms:title>KKO:1986-II-131</dcterms:title>
  <dcterms:description>
    <p>
      <strong>Vahingonkorvaus</strong>
    </p>
    <p>
      <strong>Mainonta</strong>
    </p>
    <p>
      <strong>Markkinointi</strong>
    </p>
    <p>
      <strong>Valokuva</strong>
    </p>
  </dcterms:description>
  <finlex:registerNumber>S85/1164</finlex:registerNumber>
  <dcterms:date pvm="19860618">1986-06-18</dcterms:date>
  <finlex:fileCopyNumber>3170</finlex:fileCopyNumber>
  <dcterms:issued pvm="19861015">1986-10-15</dcterms:issued>
  <dcterms:abstract>
    <p>Tunnetun kilpa-autoilijan A:n kuvaa oli käytetty aikakauslehden televisiomainoksessa ilman hänen suostumustaan. Tämän vuoksi A vaati lehden kustantajalta vahingonkorvausta. Koska kuva oli eräin epäolennaisin eroin sama kuin mikä lehdessä oli julkaistu ja lehdessä oli A:sta muutakin aineistoa, kuvaa katsottiin käytetyn lehden sisällön selostamiseen liittyen siten, ettei se ollut ollut kiellettyä. A:n kanne hylättiin.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19860131taloa0">ASIAN KÄSITTELY ALEMMISSA OIKEUKSISSA</a>
    <a href="19860131tmuukas0">VAATIMUKSET JA VASTAUS KORKEIMMASSA OIKEUDESSA</a>
    <a href="19860131tmuukas0">VALITUSLUVAN MYÖNTÄMINEN JA VÄLITOIMI</a>
    <a href="19860131tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860131t.kko">
    <div>
      <h2 id="19860131taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Kilpa-autoilija A on Yhtyneet Kuvalehdet Oy:lle toimitetun haasteen nojalla lausunut, että yhtiö oli syys-lokakuun vaihteessa 1982 useita kertoja esittänyt televisiossa Seura-nimistä aikakauslehteä koskevan mainosfilmin, jossa yhtiö oli mainostarkoituksessa käyttänyt hyväkseen A:n nimeä ja kuvaa. Filmissä oli selvästi annettu ymmärtää A:n toimivan Seuran myynnin edistämisen hyväksi. Tämä mielikuva oli saatu aikaan väittämällä A:n olevan "seuraihminen" ja näyttämällä samalla A:sta sellaista vanhaa valokuvaa, jossa näkyvään A:n ajohaalariin oli ollut ommeltuna Seuran mainos. Televisiomainos oli esitetty välittömästi A:n voitettua formula 1 -kilpa-ajoluokan maailmanmestaruuden. Tämän saavutuksen johdosta, jonka todennäköisyys oli ollut huomattavan suuri jo ennen viimeistä osakilpailua, A oli käynyt sekä ennen viimeisiä osakilpailuja että välittömästi viimeisen kilpailun jälkeen lukuisia neuvotteluja Suomessa ja muissa maissa eri yhtiöiden kanssa mainossopimuksista, joihin oli liittynyt muun muassa A:n nimen ja kuvan käyttö yhtiöiden mainonnassa. Mainossopimusten A:lle tuottama taloudellinen hyöty vaihteli sopimuksen luonteesta riippuen, mutta A:n tai hänen yhtiönsä niiden perusteella saamat korvaukset olivat säännönmukaisesti useita satojatuhansia markkoja kustakin sopimuksesta. Tämän lisäksi sopimuksissa edellytettiin, että mainostaja oli tietoinen muista yhtiöistä, joiden kanssa A oli solminut vastaavia sopimuksia.</p>
        <p>Yhtyneet Kuvalehdet Oy oli esittänyt mainitun mainosfilmin ilman A:n lupaa ja ilmoittamatta hänelle asiasta. Filmin esittäminen oli A:n saamien tietojen mukaan tapahtunut harkitusti ajankohtana, joka oli ollut A:n liiketoiminnan kannalta kaikkein tärkeintä aikaa ja ilmeisesti taloudellisesti siihen asti tärkein viikko hänen ammattitoiminnassaan. Mainoksella oli luotu sellainen kuva, että A olisi solminut jonkinlaisen mainossopimuksen yhtiön kanssa. Tällä oli luonnollisesti huomattavasti vaikeutettu A:n asemaa tulevissa neuvotteluissa eri kustannusyhtiöiden kanssa. Vaikka A oli neuvotteluissa voinut kertoa, ettei hän ollut sopimussuhteessa yhtiön kanssa ja että yhtiö oli käyttänyt markkinoinnissaan A:n nimeä ja kuvaa hyväkseen oikeudettomasti, muut kustannusyhtiöt olivat esitetyn mainosfilmin johdosta arvioineet yleisön yhdistävän A:n ainakin jossakin määrin yhtiön kustantamaan Seuraan. Tämä oli luonnollisesti haitannut merkittävästi sitä etua, minkä jokin Seuran kanssa kilpaileva lehti oli voinut katsoa saavansa A:n kanssa solmimastaan mainossopimuksesta. Näin yhtiö oli aikaansaanut tilanteen, jossa se oli korvauksetta käyttänyt mainonnassaan hyväkseen keinoa, josta muut olivat joutuneet suorittamaan korvauksen. Samalla yhtiö oli aiheuttanut A:lle merkittävän taloudellisen tappion pilaamalla hänen mahdollisuuksiaan neuvotella mainossopimuksesta jonkin toisen kustannusyhtiön kanssa. Lisäksi mainonta oli tapahtunut ajankohtana, jona mainostajan hyöty ja A:n vahinko oli ollut suurin.</p>
        <p>Tämän vuoksi A on vaatinut, että yhtiö velvoitettaisiin suorittamaan hänelle korvaukseksi hänen nimensä ja kuvansa oikeudettomasta käyttämisestä mainonnassa 150.000 markkaa.</p>
      </div>
      <div>
        <h3>Vastaus</h3>
        <p>Yhtyneet Kuvalehdet Oy on kiistänyt kanteen ja lausunut muun muassa, että yhtiö ja A olivat 22.12.1980 solmineet vuodeksi 1981 yhteistyösopimuksen, jonka mukaan yhtiöllä oli ollut lupa käyttää A:n urheilumenestystä mainonnassaan nimeä ja kuvia käyttäen. Sopimuksen mukaan A oli sitoutunut käyttämään ajohaalarissaan Seuran mainosmerkkiä. A oli yhteistyösopimuksen päättymisen jälkeenkin käyttäytymisellään selvästi antanut suostumuksensa henkilökuvansa ja nimensä käyttöön Seuran toimituksellisessa ja kaupallisessa aineistossa. Osoituksena tästä olivat useat Seuran numerot vuodelta 1982, joissa näkyi Seuran mainos A:sta julkaistuissa kuvissa. Näiden kuvien osalta A ei ollut esittänyt huomautusta. A:n kuvia, joissa oli esiintynyt Seuran mainos, oli ollut myös muissa aikakauslehdissä. Kysymyksessä olevassa televisiomainoksessa yhtiö oli kertonut Seuran seuraavan numeron sisällöstä lehdistön normaaliin markkinointikäytännön mukaisesti. Painovapauslain mukaan kustantajan toiminnan markkinointi omassa lehdessä kuului toimituksellisen vastuun piiriin. Seuraa ei ollut markkinoitu A:n avulla. A ei ollut myöskään osoittanut, että hänelle olisi televisiomainoksen johdosta aiheutunut korvattavaa haittaa.</p>
      </div>
      <div>
        <h3>Raastuvanoikeuden päätös 18.4.1983</h3>
        <p>Raastuvanoikeus, jossa asianosaiset olivat vaatineet korvausta oikeudenkäyntikuluistaan, on lausunut, että yhtiö oli syys-lokakuun vaihteessa 1982 markkinoinut kustantamaansa Seura-lehden numeroa 40/82 muun muassa esittämällä televisiomainosta, jossa oli selostettu sanotun numeron sisältöä. Mainoksessa väläytetyssä A:n valokuvassa tämä oli pukeutuneena ajohaalariin, jossa oli näkynyt nimi Seura. Mainoksen juontaja oli samanaikaisesti lausunut: "Hää se vasta onkii seuraihminen."</p>
        <p>Raastuvanoikeus on katsonut jääneen näyttämättä, että A olisi sen jälkeen, kun hänen ja yhtiön välinen yhteistyösopimus oli 31.12.1981 päättynyt, hiljaisesti tai nimenomaisesti antanut yhtiölle suostumuksensa käyttää kuvaansa tai nimeään kaupallisessa tarkoituksessa. Yhtiöllä oli kuitenkin ollut oikeus mainostaessaan kustantamaansa lehden numeroa kertoa sekä kuvin että muutoin niistä aihepiireistä ja henkilöistä, joista lehdessä kerrottiin. Mainoksessa esiintuodun A:ta tarkoittavan lausahduksen "Hää se vasta onkii seuraihminen" ei voitu katsoa tarkoittavan muuta kuin että A:ta koskevia uutisia usein julkaistiin lehden "seuraihmisiä"-nimisellä juorupalstalla. Tämän vuoksi raastuvanoikeus on hylännyt kanteen.</p>
      </div>
      <div>
        <h3>Helsingin hovioikeuden tuomio 11.9.1985</h3>
        <p>Hovioikeus, jonka tutkittavaksi A oli saattanut jutun, on lausunut, että A ja yhtiö olivat aikanaan solmineet yhteistyösopimuksen, jonka mukaan A oli vuonna 1981 sitoutunut vastikkeesta käyttämään ajohaalaria, jossa oli Seuran mainosmerkki, ja yhtiö oli saanut oikeuden kyseisen lehden mainonnassa käyttää hyväkseen A:n urheilumenestystä nimen ja kuvien avulla. Kerrotulla sopimuksella ei ollut rajoitettu A:sta vuonna 1981 otettujen kuvien käyttämistä lehden myöhemmin julkaistavissa numeroissa.</p>
        <p>Hovioikeus on näillä ja muutoin raastuvanoikeuden päätöksestä ilmenevillä perusteilla jättänyt asian raastuvanoikeuden päätöksen lopputuloksen varaan.</p>
      </div>
    </div>
    <div>
      <h2 id="19860131tmuukas0">VAATIMUKSET JA VASTAUS KORKEIMMASSA OIKEUDESSA</h2>
      <p>A on muutoksenhakemuksessaan uudistanut vaatimuksensa, että yhtiö velvoitettaisiin maksamaan hänelle korvaukseksi hänen nimensä ja kuvansa oikeudettomasta käyttämisestä mainonnassa 150.000 markkaa. Lisäksi A on vaatinut oikeudenkäyntikulujensa korvaamista kaikissa oikeusasteissa. A on lausunut muun muassa, että televisiomainoksessa oli hänen kuvaansa selvästi käytetty mainosvälineenä sellaisella tavalla, johon yhtiön olisi tullut saada hänen suostumuksensa. Taitavalla suunnittelulla mainos oli muotoiltu sellaiseksi, että sitä myöhemmin voitaisiin puolustaa väitteellä, että kysymys oli ollut lehden sisällön selvittämisestä. Televisiomainoksessa esitettyä kuvaa ei edes ollut mainonnan kohteena olleessa Seuran numerossa, vaikka lehden keskiaukeamalla oleva vanha niin sanottu ihailijakuva jossakin määrin muistutti televisiomainoksessa esitettyä kuvaa.</p>
      <p>Yhtyneet Kuvalehdet Oy on vaatinut muutoksenhakemuksen hylkäämistä ja oikeudenkäyntikulujensa korvaamista. Yhtiö on lausunut muun muassa, ettei A ollut esittänyt mitään näyttöä siitä, että kysymys olisi ollut etukäteen suunnitellusta mainosoperaatiosta. Esimerkit Seurasta vuodelta 1982 olivat osoituksena siitä, että aikakauslehdistön käytössä oli ollut mainittuna vuonna paljon A:sta Seura-tunnuksin varustettuja henkilökuvia. A ei ollut edes väittänyt kieltäneensä näiden kuvien käyttöä. Mainosfilmin ja sen kohteena olleessa Seuran numerossa julkaistujen kuvien kohdalla ei ollut kysymys suinkaan vain jossakin määrin toisiaan muistuttavista kuvista, vaan täysin samanlaisista kuvista.</p>
    </div>
    <div>
      <h2 id="19860131tmuukas0">VALITUSLUVAN MYÖNTÄMINEN JA VÄLITOIMI</h2>
      <p>A:lle on myönnetty valituslupa 16.12.1985. Yhtyneet Kuvalehdet Oy on antanut siltä pyydetyn vastauksen.</p>
    </div>
    <div>
      <h2 id="19860131tyloa0">KORKEIMMAN OIKEUDEN RATKAISU</h2>
      <div>
        <h3>Perustelu</h3>
        <p>Yhtyneet Kuvalehdet Oy on syys-lokakuun vaihteessa 1982 markkinoinut kustantamaansa ja 1.10.1982 julkaisemansa Seura-lehden numeroa 40 siten, että lehden sisältöä on selostettu 20 sekuntia kestäneessä televisiomainoksessa. Mainoksessa on yhtenä osana näytetty taustalla noin kaksi sekuntia tunnetun kilpa-autoilijan A:n kuvaa samalla kun kuvan etualalla ollut mainoksen juontaja on lausunut: "Hää se vasta onkii seuraihminen." A:n kuvan näyttäminen ja siihen liittyvä lausuma ovat erottuneet erilliseksi osaksi televisiomainoksen muusta sisällöstä. Mainoksessa näytetty A:n kuva on ollut muutoin sama kuin Seuran sivuilla 60 ja 69 oleva kahden sivun kokoinen kuva, mutta mainoksessa ei ole näkynyt lehdessä olevan kuvan oikeassa yläreunassa olleita A:n ja Seuran nimiä eikä A:n ajohaalareissa olleita tupakkamainoksia. Lehdessä on ollut A:sta kansilehdellä kaksi kuvaa, sivulla 10 yksi kuva sekä sivuilla 42 - 44 ja 90 artikkeli hänen voittamansa formula 1 -luokan maailmanmestaruuden johdosta ja useita kuvia.</p>
        <p>Yhtiöllä on yhteistyösopimuksen nojalla ollut oikeus A:n kuvan käyttämiseen televisiomainonnassa. Sopimuksen voimassaoloajan päätyttyä 31.12.1981 yhtiöllä ei ole enää ollut sopimukseen perustuvaa oikeutta kuvan käyttämiseen mainostaessaan Seuraa. Esitetyn selvityksen mukaan Seurassa on ollut vuonna 1982 ennen numeroa 40 kuudessa numerossa A:n kuvia ja häntä koskettelevia kirjoitelmia. Kuvissa on myös näkynyt eri tavoin Seuran nimi. Siitä, että A:n kuvia on mainituin tavoin julkaistu, ei kuitenkaan voida päätellä, että A olisi antanut suostumuksensa kuvansa käyttämiseen Seuran televisiomainoksessa. Näin ollen yhtiöllä ei ole ollut A:n suostumusta hänen kuvansa käyttämiseen.</p>
        <p>Lehden kustantajalla on lehteä markkinoidessaan pääsääntöisesti oikeus kertoa lehden sisällöstä esimerkiksi siten, että lehteä mainostetaan käyttämällä apuna lehdessä julkaistua kuvaa. Kuvan on yleensä oltava sama kuin lehdessäkin oleva kuva, mutta kiellettynä ei voida pitää sellaisen kuvan esittämistä, jonka eroavuus lehdessä olevasta kuvasta on merkityksetön verrattaessa toisaalta kuvaa ja toisaalta lehden sekä mainoksen sisältöä. Kuvan esittäminen tällaisessa yhteydessä ei tarvita kuvassa näkyvän henkilön lupaa. Kuvaa ei kuitenkaan saa ilman lupaa käyttää muussa yhteydessä kuin kerrottaessa lehden sisällöstä.</p>
        <p>Televisiomainoksessa oleva A:n kuva on ollut mainituin epäolennaisin eroin kuin mainoksen kohteena olleessa Seuran numerossa julkaistu kuva. Eroavuus ei ole merkityksellinen arvosteltaessa oikeutta kuvan käyttämiseen lehteä mainostettaessa. Tämän kuvan lisäksi Seuran numerossa on ollut muutakin A:ta koskevaa aineistoa. A:n autourheilumenestyksen vuoksi häntä koskevien artikkeleiden ja valokuvien on voitu olettaa kiinnostavan Seuran lukijoita. Tämän vuoksi A:n kuva on muodostunut merkittävän osan televisiomainoksesta. Televisiomainoksessa näytetty A:n kuva on siten liittynyt Seuran sisältöön. Juontajan toteamus samalla kun A:n kuvaa on näytetty liittyy lehden seuraihminen-palstaan.</p>
        <p>Edellä olevan perusteella Korkein oikeus katsoo, että A:n kuvaa on Seuran televisiomainoksessa käytetty lehden sisällön selostamiseen sillä tavoin, ettei kuvan käyttäminen ole ollut kiellettyä. A:n nimeä ei mainoksessa ole käytetty.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Asian laadun vuoksi Yhtyneet Kuvalehdet Oy:n on pidettävä vahinkonaan sillä vastauksen antamisesta olleet kulut.</p>
        <div>
          <p>Ratkaisuun osallistuneet: oikeusneuvokset Leivonen, Saarni-Rytkölä, Heinonen, Nybergh ja af Hällström</p>
        </div>
      </div>
    </div>
  </finlex:content>
</finlex:document>
