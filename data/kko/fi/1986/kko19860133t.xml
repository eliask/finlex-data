<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860133t</dcterms:identifier>
  <finlex:ecliIdentifier>ECLI:FI:KKO:1986:II133</finlex:ecliIdentifier>
  <dcterms:title>KKO:1986-II-133</dcterms:title>
  <dcterms:description>
    <p>
      <strong>Konkurssi</strong>
      <span>Takaisinsaanti konkurssipesään</span>
      <span>KS 46 §:n d-kohta</span>
    </p>
  </dcterms:description>
  <finlex:registerNumber>S85/1224</finlex:registerNumber>
  <dcterms:date pvm="19860218">1986-02-18</dcterms:date>
  <finlex:fileCopyNumber>3176</finlex:fileCopyNumber>
  <dcterms:issued pvm="19861015">1986-10-15</dcterms:issued>
  <dcterms:abstract>
    <p>Niitä oikeustoimia, joilla velallinen oli välittömästi ennen konkurssinsa alkamista maksanut eräälle velkojalle ollutta velkaansa, oli niiden asiallisen yhteenkuuluvuuden vuoksi arvosteltava kokonaisuutena. Kun velallisen varallisuusasema ei ollut maksujärjestelyjen vuoksi heikentynyt velkojien vahingoksi, velallisen konkurssipesän ajama takaisinsaantikanne hylättiin.</p>
    <p>Ään.</p>
  </dcterms:abstract>
  <p>III-jaosto</p>
  <p>KS 46 § d kohta</p>
  <dcterms:tableOfContents>
    <a href="19860133taloa0">ASIAN KÄSITTELY ALEMMISSA OIKEUKSISSA</a>
    <a href="19860133tmhaku0">MUUTOKSENHAKU KORKEIMMASSA OIKEUDESSA</a>
    <a href="19860133tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860133t.kko">
    <div>
      <h2 id="19860133taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Vaasan raastuvanoikeuden päätös 11.2.1985</h3>
        <p>Raastuvanoikeus on Micro-Systems Kommandiittiyhtiö, Kaj Hedin konkurssipesän Comico Ky:tä ja Oy PCI-Data Ab:tä vastaan 22.10.1984 tiedoksi toimitetun haasteen nojalla ajamasta kanteesta lausunut selvitetyksi, että Micro-Systems Kommandiittiyhtiö, Kaj Hed, jonka 11.4.1984 alkaneessa konkurssissa oli 23.7.1984 toimitettu saamisen valvonta, oli 6.4.1984 päivätyllä kauppakirjalla myynyt Comico Ky:lle pakettiauton 20.000 markan hinnasta. Kauppahinta oli suoritettu kaupantekotilaisuudessa shekillä. Myyjäyhtiö oli 9.4.1984 suorittanut shekin arvosta PSP-Rahoitus Oy:n kautta Oy PCI-Data Ab:lle sen myyjältä olleiden tilisaamisten lyhennykseksi 17.900 ja 1.989 markkaa. Osakeyhtiö, jonka hallituksen kaksi jäsentä olivat myös Comico Ky:n vastuunalaisia yhtiömiehiä, oli myötävaikuttanut kauppaan ja saataviensa perimiseen kerrotuin tavoin. Sen vuoksi ja kun mainittu kauppa oli tapahtunut viimeisten 60 päivän aikana ennen Micro-Systems Kommandiittiyhtiö, Kaj Hedin konkurssia ja velan maksaminen oli tapahtunut sijaissuorituksin myyjän toimialaan nähden epätavallisin maksuvälinein, raastuvanoikeus on konkurssisäännön 46 §:n d kohdan nojalla julistanut kysymyksessä olevan autokaupan peräytyneeksi ja velvoittanut Comico Ky:n palauttamaan auton konkurssipesälle ja siltä varalta, ettei auto enää ollut palautettavissa, velvoittanut Comico Ky:n ja Oy PCI-Data Ab:n yhteisvastuullisesti suorittamaan konkurssipesälle mainitun kauppahinnan 20.000 markkaa 16 prosentin korkoineen haastepäivästä 22.10.1984 lukien. Sen ohessa raastuvanoikeus on velvoittanut vastaajat yhteisvastuullisesti suorittamaan konkurssipesälle korvaukseksi oikeudenkäyntikuluista 5.000 markkaa.</p>
      </div>
      <div>
        <h3>Vaasan hovioikeuden tuomio 26.9.1985</h3>
        <p>Hovioikeus, jonka tutkittavaksi Comico Ky ja Oy PCI-Data Ab olivat valittamalla saattaneet jutun, on jättänyt asian raastuvanoikeuden päätöksen varaan. Sen ohessa hovioikeus on velvoittanut Comico Ky:n ja Oy PCI-Data Ab:n yhteisvastuullisesti suorittamaan konkurssipesälle korvaukseksi sillä vastauksen antamisesta hovioikeudessa olleista kuluista 1.000 markkaa.</p>
      </div>
    </div>
    <div>
      <h2 id="19860133tmhaku0">MUUTOKSENHAKU KORKEIMMASSA OIKEUDESSA</h2>
      <p>Comico Ky ja Oy PCI-Data Ab ovat pyytäneet, että konkurssipesän jutussa ajama kanne hylätään ja että konkurssipesä velvoitetaan korvaamaan hakijoiden oikeudenkäyntikulut jutussa.</p>
      <p>Korkein oikeus on myöntänyt hakijoille valitusluvan 13.12.1985. Konkurssipesä on antanut valituksen johdosta pyydetyn vastauksen.</p>
    </div>
    <div>
      <h2 id="19860133tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Korkein oikeus katsoo konkurssipesän oman ilmoituksenkin perusteella selvitetyksi, että Oy PCI-Data Ab:n toimitusjohtaja on tilanteessa, jossa osakeyhtiöllä on ollut Micro-Systems Kommandiittiyhtiö, Kaj Hediltä suurehkot tilisaamiset, kieltäytynyt jatkamasta liike- ja tilisuhdetta viimeksi mainitun yhtiön kanssa, ellei osakeyhtiön tilisaamisia huomattavalta osalta maksettaisi. Osakeyhtiön toimitusjohtaja on tuolloin ollut samalla toinen Comico Ky:n vastuunalaisista yhtiömiehistä. Ainakin osaksi hänen ehdotuksestaan Micro-Systems Kommandiittiyhtiö, Kaj Hed on 6.4.1984 päivätyllä kauppakirjalla myynyt Comico Ky:lle raastuvanoikeuden päätöksessä mainitun pakettiauton 20.000 markan hinnasta ja näin saamistaan rahavaroista 9.4.1984 maksanut Oy PCI-Data Ab:lle kahden rahoitusyhtiön kautta yhteensä 19.889 markkaa suoritetuksi osakeyhtiöllä myyjäyhtiöltä olleista tilisaamisista. Sen jälkeen osakeyhtiö on 19.4.1984 päivätyn laskun mukaisesti ennen konkurssin alkua toimittanut Micro-Systems Kommandiittiyhtiö, Kaj Hedille 20.512,63 mukaan arvosta elektroniikka-alan tarvikkeita, joiden kauppahinta on jäänyt velaksi.</p>
        <p>Korkein oikeus katsoo, että kerrotut oikeustoimet ovat jo ennen osakeyhtiön velan maksamista tapahtuneiden neuvottelujen mukaisesti liittyneet niin läheisesti toisiinsa, että niiden vaikutusta velallisen ja velkojan asemaan on arvosteltava kokonaisuutena. Ennen mainittuja oikeustoimia velallisella oli edellä mainittu pakettiauto ja velkaa osakeyhtiölle, paitsi muuta, josta ei nyt ole kysymys, 19.889 markkaa. Järjestelyn jälkeen velallisella on ollut laskun mukaan 20.512,63 markan arvoinen omaisuus, jonka kauppahinta on jäänyt velaksi. Konkurssipesä ei ole näyttänyt toteen, että Micro-Systems Kommandiittiyhtiö, Kaj Hedin varallisuusasema olisi puheena olevien oikeustoimien johdosta velkojien vahingoksi heikentynyt. Takaisinsaannin edellytyksiä ei siten ole.</p>
        <p>Korkein oikeus katsoo, ettei Comico Ky:llä ja osakeyhtiöllä oikeudenkäymiskaaren 21 luvun 4 §:n 1 momentin ensimmäisestä virkkeestä ilmenevän periaatteen mukaan ole oikeutta saada korvausta oikeudenkäyntikuluistaan alemmissa oikeuksissa eikä asian laatu huomioon ottaen myöskään korvausta kuluistaan Korkeimmassa oikeudessa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja raastuvanoikeuden päätös kumotaan, konkurssipesän jutussa ajama kanne hylätään ja Comico Ky sekä Oy PCI-Data Ab vapautetaan kaikesta niille jutussa tuomitusta palautus ja maksuvelvollisuudesta.</p>
        <p>Comico Ky:n ja osakeyhtiön oikeudenkäyntikuluvaatimus hylätään.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Roos: Asiassa on menetelty Korkeimman oikeuden perusteluissa kerrotulla tavalla.</p>
        <p>Comico Ky on maksanut autosta käyvän hinnan. Ei ole esitetty muitakaan seikkoja, joiden nojalla auton kauppaa olisi pidettävä konkurssisäännön 46 §:n b kohdassa tarkoitettuna myyjän velkojien oikeutta loukkaavana sopimuksena.</p>
        <p>Sitä vastoin on selvitetty, että Oy PCI-Data Ab on myötävaikuttanut autokaupan syntymiseen ja sopinut myyjän kanssa auton arvon käyttämisestä osakeyhtiön saamisten suorittamiseen niin, että myyjä kauppahinnan saatuaan maksaisi sillä velkaansa osakeyhtiölle. Näin viimeisinä 60:nä päivänä ennen konkurssia järjestetty velan maksu Oy PCI-Data Ab:lle on tapahtunut sijaissuorituksin, velallisen toimialaan nähden epätavallisin maksuvälinein. Maksu on siten konkurssisäännön 46 §:n d kohdan nojalla peräytettävissä. Tähän ei vaikuta, että velan maksu myös oli edellytyksenä Oy PCI-Data Ab:n ja Micro-Systems Kommandiittiyhtiö, Kaj Hedin välisen kaupankäynnin jatkumiselle.</p>
        <p>Näillä perusteilla muutan hovioikeuden tuomiota niin, että hylkään kanteen Comico Ky:n osalta ja vapautan sen kaikesta palautus-, maksu- ja korvausvelvollisuudesta sekä että konkurssisäännön 46 §:n d kohdan nojalla peräytän Oy PCI-Data Ab:n hyväksi tehdyn velan maksun ja velvoitan osakeyhtiön suorittamaan Micro-Systems Kommandiittiyhtiö, Kaj Hedin konkurssipesälle 19.889 markkaa 16 prosentin korkoineen haasteen tiedoksiannosta. Jätän hovioikeuden tuomion pysyväksi siltä osin kuin Oy PCI-Data Ab on velvoitettu korvaamaan konkurssipesän oikeudenkäyntikulut sekä Comico Ky:n ja Oy PCI-Data Ab:n oikeudenkäyntikulujen korvaamista koskevat vaatimukset on hylätty.</p>
        <p>Comico Ky:n vaatimuksen saada korvausta oikeudenkäyntikuluistaan Korkeimmassa oikeudessa hylkään asian laadun vuoksi. Korvaukseksi vastauskuluista Korkeimmassa oikeudessa velvoitan Oy PCI-Datan Ab:n maksamaan konkurssipesälle 1.150 markkaa 16 prosentin korkoineen Korkeimman oikeuden tuomion antopäivästä.</p>
        <p>Oikeusneuvos Mörä: Olen samaa mieltä kuin oikeusneuvos Roos.</p>
      </div>
      <div>
        <p>Ratkaisuun osallistuneet: oikeusneuvokset Salervo, Portin ja Hämäläinen</p>
      </div>
    </div>
  </finlex:content>
</finlex:document>
