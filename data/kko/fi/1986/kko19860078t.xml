<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860078t</dcterms:identifier>
  <finlex:ecliIdentifier>ECLI:FI:KKO:1986:II78</finlex:ecliIdentifier>
  <dcterms:title>KKO:1986-II-78</dcterms:title>
  <dcterms:description>
    <p>
      <strong>Tuomioistuimen toimivalta</strong>
      <span>Tuomioistuin- vai hallintoasia</span>
    </p>
    <p>
      <strong>Vahingonkorvaus</strong>
      <span>Sopimussuhteesta johtuva korvausvelvollisuus</span>
      <span>Erinäiset sopimukset</span>
    </p>
    <p>
      <strong>Metsästys</strong>
    </p>
    <p>
      <strong>Oikeustoimilaki 36 §</strong>
    </p>
  </dcterms:description>
  <finlex:registerNumber>S85/171</finlex:registerNumber>
  <dcterms:date pvm="19850905">1985-09-05</dcterms:date>
  <finlex:fileCopyNumber>2058</finlex:fileCopyNumber>
  <dcterms:issued pvm="19860625">1986-06-25</dcterms:issued>
  <dcterms:abstract>
    <p>Metsähallituksen antamassa luvassa metsästykseen valtion mailla oli ehto, jonka mukaan luvansaajalla oli lain mukaan metsästysoikeuden haltijalle kuuluva vastuu metsästyksellä aiheutetusta vahingosta. Valtio oli korvannut porojen omistajille vahingon, joka oli aiheutunut siitä, että porotokka oli luvansaajan koirien säikyttämänä hajaantunut. Metsähallitus nosti korvauskanteen luvansaajaa vastaan nojautuen sanottuun ehtoon. Kun kanne koski maan omistukseen liittyvän oikeuden luovutusta, se oli käsiteltävä yleisessä tuomioistuimessa. Ehtoa ei katsottu kohtuuttomaksi.</p>
    <p>Ään.</p>
  </dcterms:abstract>
  <p>III-jaosto</p>
  <p>OikTL 36 §</p>
  <dcterms:tableOfContents>
    <a href="19860078taloa0">ASIAN KÄSITTELY ALEMMISSA OIKEUKSISSA</a>
    <a href="19860078tmuukas0">VALITUSLUVAN MYÖNTÄMINEN JA VÄLITOIMI</a>
    <a href="19860078tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860078t.kko">
    <div>
      <h2 id="19860078taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Lahden raastuvanoikeudessa</h3>
        <p>Metsähallitus on Aimo Verner Kiirolalle 20.4.1982 ja Uolevi Johannes Jokelalle 13.4.1982 tiedoksi toimitetun haasteen nojalla kertonut, että se oli 19.9.1975 myöntänyt Kiirolalle ja Jokelalle luvat metsästyksen harjoittamiseen metsähallinnon Rovaniemen hoitoalueeseen kuuluvilla valtion mailla 20.10. -29.10.1975 välisenä aikana. Metsästystä harjoitettaessa sanottujen lupien perusteella Kiirolan ja Jokelan metsästyskoirat olivat 24.10.1975 Rovaniemen kunnan Namman kylässä hajoittaneet Rovaniemen maalaiskunnasta olevan Kallion paliskunnan poroerotusta varten kootun porotokan, mistä oli ollut seurauksena, että poroerotus oli jäänyt suorittamatta. Kallion paliskunnan kanteesta Vaasan hovioikeus oli 23.1.1981 antamallaan lainvoiman saaneella tuomiolla velvoittanut metsähallituksen metsästysoikeuden haltijana metsästyslain 22 §:n nojalla suorittamaan Kallion paliskunnalle korvaukseksi Kiirolan ja Jokelan aiheuttamasta vahingosta 5.130 markkaa.</p>
        <p>Kiirolalle ja Jokelalle myönnettyihin metsästyslupiin sisältyi ehto, jonka mukaan luvansaajan oli korvattava kaikki se vahinko, jonka hän tai hänen koiransa olivat aiheuttaneet viljelyksille, metsälle, aidoille, kotieläimille, poroille tai muulle toisen omaisuudelle. Tämän vuoksi metsähallitus on vaatinut, että Kiirola ja Jokela velvoitettaisiin yhteisvastuullisesti metsähallitukselle suorittamaan edellä tarkoitettu sen Kallion paliskunnalle maksama vahingonkorvaus 5.130 markkaa 5 prosentin korkoineen haasteen tiedoksiantopäivästä lukien sekä korvaamaan metsähallituksen oikeudenkäyntikulut.</p>
      </div>
      <div>
        <h3>Raastuvanoikeuden päätös 2.7.1982</h3>
        <p>Vaasan hovioikeus oli kanteessa kerrotuin tavoin velvoittanut metsähallituksen korvaamaan Kallion paliskunnalle aiheutuneen vahingon. Sen vuoksi ja kun metsähallituksen oli katsottava tarkoittaneen siirtää sillä itselläänkin metsästysoikeuden haltijana olevan ankaran vastuun vahingon aiheuttamisesta metsästysluvan saajille Kiirolalle ja Jokelalle ja näiden metsästykseen perehtyneinä ja huomioon ottaen myös lupaehdot verrattuina metsästyslain 22 §:n säännökseen oli tai olisi pitänyt tietää heillä olevan toiminnastaan ankaramman kuin tuottamusvastuun, raastuvanoikeus on velvoittanut kiirolan ja Jokelan yhteisvastuullisesti maksamaan metsähallitukselle 5.130 markkaa 5 prosentin korkoineen haasteen tiedoksiantamisesta eli 20.4.1982 lukien ja 1.000 markalla korvaamaan metsähallituksen oikeudenkäyntikulut.</p>
      </div>
      <div>
        <h3>Kouvolan hovioikeuden tuomio 12.12.1984</h3>
        <p>Hovioikeus, jonka tutkittavaksi Kiirola ja Jokela olivat saattaneet jutun, oli lausunut, että puheena oleva vahinko oli metsästyskoirien aiheuttama. Kiirola ja Jokela eivät olleet rikkoneet metsästystä koskevia säännöksiä tai metsästysluvan ehtoja eikä heidän viakseen jäänyt tuottamusta vahingon suhteen. Näissä olosuhteissa kysymyksessä olevan vakioehdon soveltaminen oli kohtuutonta. Sen vuoksi hovioikeus on varallisuusoikeudellisista oikeustoimista annetun lain 36 §:n nojalla jättänyt ehdon tässä asiassa huomioon ottamatta sekä kumonnut raastuvanoikeuden päätöksen ja kanteen hyläten vapauttanut Kiirolan ja Jokelan kaikesta korvausvelvollisuudesta metsähallitukselle. Metsähallitus on velvoitettu korvaamaan Kiirolan ja Jokelan yhteiset oikeudenkäyntikulut jutussa 4.000 markalla.</p>
      </div>
    </div>
    <div>
      <h2 id="19860078tmuukas0">VALITUSLUVAN MYÖNTÄMINEN JA VÄLITOIMI</h2>
      <p>Valituslupa on myönnetty 7.3.1985. Metsähallitus on valituksessaan lausunut, että metsästyslupa myönnetään hallintopäätöksellä, jolla samalla vahvistetaan sen ehdot. Kysymys ei siten ole sopimussuhteesta metsähallituksen ja metsästäjän välillä eikä yleinen tuomioistuin voi tutkia, onko hallintoviranomaisen sille kuuluvan toimivallan nojalla hallintomenettelyssä tekemä päätös ja siihen sisältyvä ehto varallisuusoikeudellisista oikeustoimista annetun lain 36 §:n nojalla kohtuuton. Jos lupaehdon kohtuullisuuden harkinta kuitenkin kuuluisi tässä yhteydessä tutkittavaksi, metsähallitus on katsonut, ettei ehtoa voida pitää kohtuuttomana. Näillä perusteilla metsähallitus on vaatinut hovioikeuden kumoamista ja asian jättämistä raastuvanoikeuden päätöksen varaan sekä oikeudenkäyntikulujensa korvaamista myös hovioikeudessa ja Korkeimmassa oikeudessa.</p>
      <p>Kiirola sekä Uolevi Johannes Jokelan tänne toimitetun selvityksen mukaan kuoltua 9.8.1983 hänen oikeudenomistajansa työteknikko Markku Tapio Jokela, osastopäällikkö Jukka Uolevi Jokela, rouva Kirsi Hannele Hämäläinen ja opiskelija Heikki Veli Jokela yhteisesti ovat vastanneet muutoksenhakemukseen.</p>
    </div>
    <div>
      <h2 id="19860078tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Metsästyksestä ja riistanhoidon järjestämisestä valtion omistamilla alueilla 9.11.1962 annetun asetuksen mukaan metsähallitus antaa sen hallinnossa olevilla alueilla asetuksessa määritellyin ehdoin metsästykseen oikeuttavan luvan ja siihen perustuvan lupatodistuksen. Tuon toiminnan perusteena on maan omistukseen nojautuvan lailla säädellyn metsästysoikeuden luovutus. Luvan myöntämistä voidaan pitää luonteeltaan yksityisoikeudelliseen oikeustoimeen verrattavana toimena.</p>
        <p>Myöntäessään Kiirolalle ja Uolevi Johannes Jokelalle metsästysluvan metsähallitus on liittänyt siihen kanteessa mainituin ehdon, jonka mukaan luvansaajat ovat lupaa käyttäessään aiheutuneesta vahingosta samanlaisessa vastuussa kuin metsästysoikeuden haltijakin metsästyslain 22 §:n mukaan on. Kiirolan ja Jokelan ottaessa vastaan metsästysluvan niihin liitetty ehto on tullut heitä sitovaksi. Metsähallituksen kanne sen vaatiessa korvausta edellä mainituin tavoin asianosaisia sitovaan ehtoon vedoten on tutkittava yleisessä tuomioistuimessa, jolle kuuluu myös kerrotun ehdon kohtuullisuuden harkitseminen.</p>
        <p>Kiirola ja Jokela ovat metsästysluvat vastaanottaessaan saaneet tiedon niissä olevasta vahingon korvaamista koskevasta vastuuehdosta. He ovat olleet tietoisia siitä, että mennessään asein ja koirin varustautuneina metsästystä harjoittamaan he voivat samalla saada aikaan sen, että metsästysalueella, jonka he ovat tienneet kuuluvan poronhoitoalueeseen, liikkuvat eläimet käyttäytyvät tavanomaisesta poikkeavasti. Kiirola ja Jokela ovat siten ottaneet myös vastuun tuon käyttäytymisen mahdollisesti aiheuttamasta vahingosta. Näistä syistä metsähallituksen ja luvansaajien välisessä suhteessa lupaa myönnettäessä ei voida katsoa olevan mitään sellaista, jonka perusteella lupaehtoon sisällytetyn vahingon korvaamisvastuun soveltaminen johtaisi kohtuuttomuuteen. Myöskään vahinkoa tuottaneeseen tapaukseen johtaneita olosuhteita ei ole näytetty sellaisiksi, että sanotun korvaamisvastuun soveltamista voitaisiin pitää kohtuuttomana.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja asia jätetään raastuvanoikeuden päätöksen lopputuloksen varaan kuitenkin siten, että Uolevi Johannes Jokelan maksettaviksi tuomitut määrät on suoritettava hänen kuolinpesänsä varoista. Asian laadun vuoksi metsähallitus saa pitää vahinkonaan sillä hovioikeudessa ja Korkeimmassa oikeudessa olleet oikeudenkäyntikulut.</p>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Hiltunen: Valtion omistamilla alueilla tapahtuvasta metsästyksestä on säädetty 9.11.1962 annetulla asetuksella n:o 566. Sen mukaan metsähallitus tai sen piirikonttori tekee asianomaisen kanssa sopimuksen metsästysoikeuden vuokraamisesta valtion alueella tai antaa metsästykseen oikeuttavan lupatodistuksen. Milloin lupa metsästykseen on joltakin evätty, asianomainen voi saattaa asian ylemmän viranomaisen tutkittavaksi ja ratkaistavaksi. Metsästysluvan myöntämiseen valtion mailla liittyy siis hallintotoimelle ominaisia piirteitä. Metsähallitus myöntäessään metsästykseen oikeuttavan luvan käyttää kuitenkin samanlaista valtaa kuin yksityinen maanomistaja antaessaan toiselle oikeutuksen metsästykseen maillaan. Tästä syystä ei ole asiallista perustetta asettaa metsästysluvan oikeudellista luonnetta riippumaan siitä, onko metsästysoikeuden haltijana valtio vai yksityinen maanomistaja. Päädyn siis siihen, että metsähallituksen tai sen piirikonttorin myöntämä metsästyslupa ja siinä olevat lupaehdot ovat luonteeltaan yksityisoikeudellisia. Siten valtion ja luvansaajien välisten erimielisyyksien ratkaiseminen kuuluu yleisen tuomioistuimen toimivaltaan.</p>
        <p>Metsästyslain 22 §:ssä on säädetty metsästysoikeuden haltijalle tuottamuksesta riippumaton vastuu poroille aiheutetusta vahingosta. Metsähallituksen myöntämissä metsästyslupien vakioehdoissa on sanamuodoltaan sanottua 22 :ää vastaava lupaehto. Näiden lupaehtojen mukaan Kiirola ja Uolevi Johannes Jokela siis vastaavat puheena olevasta koiriensa aiheuttamasta vahingosta, jollei sitten ole seikkoja, joiden perusteella sanottu ehto ei sido heitä. Valtion viranomaisen lupaehdoille antama vahvistus ei sinänsä vaikuta niiden siviilioikeudelliseen pätevyyteen. Luvan yksityisoikeudellisen luonteen vuoksi sen ehtojen kohtuullisuutta harkittaessa on siis mahdollista soveltaa oikeustoimilain 36 §:n säännöstä.</p>
        <p>Kiirola ja Uolevi Johannes Jokela ovat ennen kanteenalaista tapausta aikaisemminkin käyneet Lapissa metsästämässä valtion omistamilla metsäalueilla. Ryhtyessään nyt myönnetyn luvan turvin metsästämään Kiirola ja Uolevi Johannes Jokela ovat hyväksyneet kaikki lupaehdot. He ovat myös olleet perillä siitä, että heidän metsästysalueensa kuului poronhoitoalueeseen. Mennessään asein ja koirin varustautuneena metsälle Kiirola ja Uolevi Johannes Jokela ovat olleet tietoisia heidän metsästyksensä vaarallisuudesta poroille. Puheena olevissa lupaehdoissa metsähallitus valtion viranomaisena on siirtänyt metsästysluvan saajalle samansisältöisen ankaran vastuun kuin lain mukaan valtiolle itselleen metsästysoikeuden haltijana kuuluu. Näiden seikkoihin nähden ei ole ilmeisen kohtuutonta, että kyseinen lupaehto sitoo Kiirolaa ja Uolevi Johannes Jokelaa. Sanottua lupaehtoa ei siis ole pidettävä siten kohtuuttomana kuin oikeustoimilain 36 §:ssä tarkoitetaan. Näillä perusteilla päädyn Korkeimman oikeuden tuomiolauselmasta ilmenevään lopputulokseen.</p>
        <div>
          <p>Ratkaisuun osallistuneet: oikeusneuvokset Jalanko, Saarni-Rytkölä, Takala ja Nikkarinen</p>
        </div>
      </div>
    </div>
  </finlex:content>
</finlex:document>
