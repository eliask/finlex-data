<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860106t</dcterms:identifier>
  <finlex:ecliIdentifier>ECLI:FI:KKO:1986:II106</finlex:ecliIdentifier>
  <dcterms:title>KKO:1986-II-106</dcterms:title>
  <dcterms:description>
    <p>
      <strong>Maksuton oikeudenkäynti</strong>
      <span>Avustajan palkkio</span>
    </p>
  </dcterms:description>
  <finlex:registerNumber>R85/838</finlex:registerNumber>
  <dcterms:date pvm="19860526">1986-05-26</dcterms:date>
  <finlex:fileCopyNumber>2889</finlex:fileCopyNumber>
  <dcterms:issued pvm="19860923">1986-09-23</dcterms:issued>
  <dcterms:abstract>
    <p>Maksuttomasta oikeudenkäynnistä annetun lain nojalla määrätty avustaja oli alioikeuden päätöksen julistamisen jälkeen saamastaan toimeksiannosta vangitun päämiehensä puolesta ilmoittanut tyytymättömyyttä päätökseen ja sittemmin hakenut siihen muutosta vankeusrangaistuksen osalta. Päämies oli vankilassa tyytynyt rangaistukseen. Avustajalle ei ilmoitettu tyytymisestä. Koska hänellä ei ollut ennen muutoksen hakemista ollut aihetta varmistua siitä, että toimeksianto oli edelleen voimassa, hänellä oli oikeus saada toimistaan palkkio valtion varoista.</p>
    <p>Vrt. <a href="http://www.finlex.fi/fi/oikeus/kko/kko/1976/19760061">KKO:1976-II-61</a></p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19860106taloa0">ASIAN KÄSITTELY ALEMMISSA OIKEUKSISSA</a>
    <a href="19860106tmuukas0">VAATIMUKSET, VALITUSLUVAN MYÖNTÄMINEN JA VÄLITOIMET</a>
    <a href="19860106tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860106t.kko">
    <div>
      <h2 id="19860106taloa0">ASIAN KÄSITTELY ALEMMISSA OIKEUKSISSA</h2>
      <p>Alavuden kihlakunnanoikeus, joka oli 5.6.1985 myöntänyt A:lle maksuttoman oikeudenkäynnin ilman korvausvelvollisuutta valtiolle 27.5.1985 lukien ja määrännyt asianajaja Pekka Varpasuon hänen avustajakseen on virallisen syyttäjän syytteestä saman päivänä julistamassaan päätöksessä tuominnut A:n muun ohella törkeästä varkaudesta vankeusrangaistukseen. A on määrätty pidettäväksi jutun vuoksi edelleen vangittuna.</p>
      <p>Vaasan hovioikeus, jolta muun muassa A Varpasuo asiamiehenään oli hakenut muutosta kihlakunnanoikeuden päätökseen vaatien, että hänen syykseen luetun törkeän varkauden asemesta hänet tuomitaan näpistyksen ja petoksen käsittävästä jatketusta rikoksesta ja että hänelle tuomittua yhdistettyä vankeusrangaistusta vastaavasti alennetaan, on päätöksellään 1.10.1985 jättänyt A:n muutoksenhakemuksen tutkimatta, koska hän oli hovioikeudelle toimitetun nimilehden jäljennöksen mukaan 5.6.1985 tyytynyt hänelle tuomittuihin vankeusrangaistuksiin. Maksuttoman oikeudenkäynnin osalta hovioikeus on lausunut, että Varpasuo oli tarpeettomasti hakenut muutosta kihlakunnanoikeuden päätökseen, vaikka A oli jo tämän päätöksen julistamispäivänä tyytynyt siihen. Tällä perusteella hovioikeus on katsonut, ettei Varpasuolle ollut tuleva valtion varoista palkkiota A:n muutoksenhakemuksen laatimisesta hovioikeudelle.</p>
    </div>
    <div>
      <h2 id="19860106tmuukas0">VAATIMUKSET, VALITUSLUVAN MYÖNTÄMINEN JA VÄLITOIMET</h2>
      <p>Varpasuo on hakenut muutosta hovioikeuden päätökseen maksutonta oikeudenkäyntiä koskevalta osalta vaatien päätöksen kumoamista selostetulta osalta ja evätyn avustajanpalkkion maksamista valion varoista. Alavuden tuomiokunnan kihlakunnantuomari ja Vaasan lääninvankilan apulaisjohtaja ovat antaneet heiltä pyydetyt selvitykset. Valituslupa on myönnetty 25.2.1986. Virallinen syyttäjä on antanut häneltä pyydetyn vastauksen.</p>
    </div>
    <div>
      <h2 id="19860106tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Varpasuo on A:lta kihlakunnanoikeuden istuntopaikalla kihlakunnanoikeuden päätöksen julistamisen jälkeen saamansa toimeksiannon mukaisesti ilmoittanut tyytymättömyyttä päätökseen ja ryhtynyt niihin toimiin, joista hän on hovioikeudessa pyytänyt palkkiota. Ennen muutoksenhakemuksen laatimista ja hovioikeuteen toimittamista hän ei ole saanut A:lta tai vankilaviranomaiselta tietoa siitä, että A oli vankilaan saavuttuaan kihlakunnanoikeuden päätöksen julistamispäivänä tyytynyt hänelle tuomittuun rangaistukseen. Asiassa ilmenneistä seikoista päätellen Varpasuolla ei ole ollut aihetta ennen valituskirjelmän laatimista ja hovioikeuteen toimittamista varmistua siitä, että A oli edelleen tyytymätön kihlakunnanoikeuden päätökseen.</p>
      </div>
      <div>
        <h3>Päätöslauselma</h3>
        <p>Hovioikeuden päätöstä muutetaan siten, että Varpasuolle maksetaan Korkeimman oikeuden toimesta palkkioksi A:n muutoksenhakemuksen laatimisesta ja hovioikeuteen toimittamisesta 600 markkaa, joka määrä jää valtion vahingoksi.</p>
        <div>
          <p>Ratkaisuun osallistuneet: oikeusneuvokset Leivonen, Saarni-Rytkölä, Ådahl, af Hällström ja Kilpeläinen</p>
        </div>
      </div>
    </div>
  </finlex:content>
</finlex:document>
