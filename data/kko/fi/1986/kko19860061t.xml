<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860061t</dcterms:identifier>
  <finlex:ecliIdentifier>ECLI:FI:KKO:1986:II61</finlex:ecliIdentifier>
  <dcterms:title>KKO:1986-II-61</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen lakkaaminen</span>
      <span>Liikkeen luovutus</span>
    </p>
  </dcterms:description>
  <finlex:registerNumber>S85/770</finlex:registerNumber>
  <dcterms:date pvm="19851016">1985-10-16</dcterms:date>
  <finlex:fileCopyNumber>1738</finlex:fileCopyNumber>
  <dcterms:issued pvm="19860528">1986-05-28</dcterms:issued>
  <dcterms:abstract>
    <p>Liikkeen luovuttaja oli irtisanonut työntekijän työsuhteen kaksi päivää ennen luovutusta. Työsuhde oli päättynyt liikkeen luovutuksen yhteydessä, kun luovutuksensaaja ei ollut jatkanut työsuhdetta ja oli vain maksanut kahden viikon palkan. Liikkeen luovuttaja velvoitettiin korvaamaan työntekijän palkkaedut hänen ja liikkeen luovuttajan välisen työsuhteen mukaiselta irtisanomisajalta siltä osin kuin se ylitti kaksi viikkoa.</p>
    <p>Ks. <a href="http://www.finlex.fi/fi/oikeus/kko/kko/1984/19840178">KKO:1984-II-178</a></p>
  </dcterms:abstract>
  <p>III-jaosto</p>
  <p>TSL 40 § 2 mom</p>
  <dcterms:tableOfContents>
    <a href="19860061taloa0">ASIAN KÄSITTELY ALEMMISSA OIKEUKSISSA</a>
    <a href="19860061tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19860061tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860061t.kko">
    <div>
      <h2 id="19860061taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Riihimäen kihlakunnanoikeuden päätös 14.8.1984</h3>
        <p>Kihlakunnanoikeus on Terttu Annikki Tujulaisen kanteesta lausunut selvitetyksi, että Tujulainen oli työskennellyt Teemu Kalevi Kettusen palveluksessa hänen Kesti-Baari -nimisessä ravitsemisliikkeessään työsopimuslain 1 §:n mukaisessa työsuhteessa 1.1.1973 ja 15.3.1983 välisen ajan. Maaliskuun puolivälissä 1983 liike oli siirtynyt toiselle liikkeenharjoittajalle, joka ei ollut jatkanut Tujulaisen työsuhdetta. Kettunen oli irtisanomisaikaa noudattaen irtisanonut Tujulaisen työsuhteen päättymään liikkeen luovutuksen yhteydessä. Kettunen oli kuitenkin jättänyt suorittamatta Tujulaiselle työehtosopimuksen tarkoittamat niin sanottujen z-päivien palkat vuodelta 1982 ja ajalta 1.1. - 1.7.1983. Sen vuoksi ja koska Kettusen suorittama irtisanominen ei kuitenkaan, ottaen huomioon työsopimuslain 40 §:n 2 momentin säännös, ollut pätevä ja kun mainitun lainkohdan mukaan entinen työnantaja oli vastuussa työntekijän palkkaetujen menettämisestä, minkä Kettunen luovuttaessaan liikkeensä oli voinut ottaa huomioon, kihlakunnanoikeus on velvoittanut Kettusen suorittamaan Tujulaiselle irtisanomisajan palkkana 7.100 markkaa 31 penniä, vuosiloman korvauksena 853 markkaa 6 penniä, z-päivien korvauksena 1.192 markkaa 5 penniä sekä odotusajan palkkana kuudelta päivältä 953 markkaa 64 penniä 16 prosentin korkoineen laskettuna 9.146,42 markalle 1.7.1983 lukien ja 953,64 markalle 19.3.1984 lukien. Lisäksi Kettunen on velvoitettu korvaamaan Tujulaisen oikeudenkäyntikulut 4.870 markalla 10 pennillä.</p>
      </div>
      <div>
        <h3>Kouvolan hovioikeuden tuomio 15.5.1985</h3>
        <p>Hovioikeus, jonka tutkittavaksi Kettunen oli saattanut jutun, on lausunut selvitetyksi, että Kettunen oli vuoden 1982 lopulla irtisanonut Tujulaisen työsopimuksen niin selvästi, että Tujulainen oli käsittänyt tai hänen olisi pitänyt käsittää työsopimuksen päättyvän liikkeen luovutuksen yhteydessä. Tujulainen oli ollut työehtosopimuksen perusteella oikeutettu kolmen kuukauden irtisanomisaikaan. Koska Tujulainen oli saanut hyväkseen mainitun irtisanomisajan, hänellä ei ollut enää oikeutta irtisanomisajan palkkaan työsuhteen päättymisen eli 15.3.1983 tapahtuneen liikkeen luovutuksen jälkeiseltä ajalta. Sillä seikalla, oliko Kettusella ollut työsopimuslain 37 §:ssä tarkoitettu erityisen painava syy työsopimuksen irtisanomiseen, ei ollut merkitystä harkittaessa Tujulaisen oikeutta irtisanomisajan palkkaan. Sen vuoksi Tujulainen ei enää ollut oikeutettu muihin kanteessa vaadittuihin korvauksiin kuin Kettusen myöntämiin odotusajan palkkaan ja z-päivien korvaukseen 893,65 markkaan. Näillä perusteilla hovioikeus on, hyläten kanteen enemmälti ja vapauttaen Kettusen muilta osin hänelle tuomitusta maksuvelvollisuudesta, velvoittanut Kettusen suorittamaan Tujulaiselle z-päivien korvausta 893,65 markkaa 16 prosentin korkoineen 19.3.1984 lukien. Sen lisäksi hovioikeus on määrännyt, että asianosaiset saivat pitää oikeudenkäyntikulunsa jutussa vahinkonaan.</p>
      </div>
    </div>
    <div>
      <h2 id="19860061tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Tujulainen on pyytänyt valituslupaa ja toistanut vaatimuksensa Kettusen velvoittamisesta suorittamaan hänelle irtisanomisajan palkkaa sille laskettavine vuosiloman korvauksineen, koska Kettusella ei ollut ollut lakiin perustuvaa oikeutta Tujulaisen työsopimuksen irtisanomiseen. Tujulainen on myös pyytänyt hänelle jutusta aiheutuneiden oikeudenkäyntikulujen korvaamista.</p>
      <p>Valituslupa on myönnetty 29.8.1985. Kettunen on antanut häneltä pyydetyn vastauksen.</p>
    </div>
    <div>
      <h2 id="19860061tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Jutussa ei ole näytetty, että Kettunen olisi irtisanonut Tujulaisen aikaisemmin kuin kaksi päivää ennen 15.3.1983 tapahtunutta työsuhteen päättymistä.</p>
        <p>Työsopimuslain 40 §:n mukaan, jota alkuperäisessä muodossaan on sovellettava jutussa, ainoastaan työntekijällä ja liikkeen luovutuksensaajalla on oikeus irtisanoa työsopimus liikkeen luovutuksen johdosta. Tujulaisen työsuhde on päättynyt Kettusen liikkeen luovutuksen johdosta toimittaman sanotun irtisanomisen perusteella, kun liikkeen luovutuksensaaja ei jatkanut Tujulaisen työsuhdetta. Työsuhteen päättymisestä Tujulaiselle aiheutuneesta palkkaetujen menetyksestä, siihen luettuna myös vuosilomakorvaus irtisanomisajalta, on mainitun 40 §:n 2 momentin mukaan vastuussa Kettunen. Kun Tujulaisen irtisanomisaika on ollut kolme kuukautta ja kun liikkeen luovutuksensaaja on maksanut Tujulaiselle kahden viikon palkkaa vastaavan korvauksen, on Kettunen velvollinen maksamaan Tujulaiselle kahden ja puolen kuukauden irtisanomisaikaa vastaavan palkan korvauksen sille laskettavine vuosiloman korvauksineen.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan siten, että Kettunen velvoitetaan suorittamaan Tujulaiselle kahden ja puolen kuukauden irtisanomisaikaa vastaavan palkan korvauksena 7.100 markkaa 31 penniä ja vastaavana vuosilomakorvauksena 853 markkaa 6 penniä molemmat määrät 16 prosentin korkoineen 1.7.1983 lukien. Tämän lisäksi tulee Kettusen maksaa Tujulaiselle hovioikeuden mainitsemat z-päivien korvaus 893 markkaa 65 penniä ja odotusajan palkka 953 markkaa 64 penniä hovioikeuden tuomiossa määrättyine korkoineen. Kettunen velvoitetaan suorittamaan Tujulaiselle korvaukseksi hänellä jutussa olleista oikeudenkäyntikuluista yhteensä 6.000 markkaa.</p>
      </div>
      <div>
        <p>Ratkaisuun osallistuneet: oikeusneuvokset Jalanko, Ådahl, Nybergh, Hiltunen ja Aro</p>
      </div>
    </div>
  </finlex:content>
</finlex:document>
