<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860102t</dcterms:identifier>
  <finlex:ecliIdentifier>ECLI:FI:KKO:1986:II102</finlex:ecliIdentifier>
  <dcterms:title>KKO:1986-II-102</dcterms:title>
  <dcterms:description>
    <p>
      <strong>Perintökaari</strong>
      <span>Ennakkoperintö</span>
    </p>
  </dcterms:description>
  <finlex:registerNumber>S85/1150</finlex:registerNumber>
  <dcterms:date pvm="19860203">1986-02-03</dcterms:date>
  <finlex:fileCopyNumber>2737</finlex:fileCopyNumber>
  <dcterms:issued pvm="19860911">1986-09-11</dcterms:issued>
  <dcterms:abstract>
    <p>Pesänosakkaat olivat huomattavan pitkän ajan kuluessa ostaneet perittävältä ja hänen välityksellään muilta henkilöiltä samankaltaisia kiinteistöjä niiden hankintahetken markkamääräisten arvojen suuresti vaihdellessa. Kukaan osakkaista ei ollut suorittanut niistä vastiketta eikä maksanut niihin kohdistuneita veroja, vaan maksut ja verot oli suorittanut perittävä. Omaisuutta oli hoidettu ja käytetty perillisten yhteiseen lukuun perinnönjakoon saakka. Omaisuus katsottiin muun muassa näillä perusteilla ennakkoperinnöksi, jolle mainituista asianhaaroista johtuen oli määrättävä se arvo, mikä sillä oli jakohetkellä.</p>
  </dcterms:abstract>
  <p>II-jaosto</p>
  <p>PK 6 luku 1 §</p>
  <p>PK 6 luku 5 §</p>
  <dcterms:tableOfContents>
    <a href="19860102taloa0">ASIAN KÄSITTELY ALEMMISSA OIKEUKSISSA</a>
    <a href="19860102tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19860102tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860102t.kko">
    <div>
      <h2 id="19860102taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Iisalmen raastuvanoikeudessa</h3>
        <p>Esko Tapio Laitinen on Aino Inkeri Hortlingille 29.9.1982, Asko Pekka Juhani Laitiselle 21.9.1982 ja Olli Eero Tapani Laitiselle 27.9.1982 tiedoksi toimituttamansa haasteen nojalla raastuvanoikeudessa lausunut, että Iisalmesta oleva asianajaja Heikki Sinnemaa oli raastuvanoikeuden määräämänä pesänjakajana 7.6.1982 toimittanut perinnönjano Iisalmesta olleiden 12.3.1967 kuolleen Juho Laitisen ja hänen 16.2.1970 kuolleen puolisonsa Saima Johanna Laitisen jälkeen. Oikeudenomistajiksi olivat jääneet Juho ja Saima Johanna Laitisen lapset Hortling, Asko Pekka Juhani, Olli Eero Tapani ja Esko Tapio Laitinen. Pesänjakaja oli muun muassa todennut, että pesänosakkaat olivat ostaneet Juho Laitiselta ja hänen välityksellään myös eräiltä ulkopuolisilta henkilöiltä useita kiinteistöjä ja kiinteistöosuuksia. Pesänjakaja oli pitänyt niitä perinnönjaossa pesän osakkaiden Juho Laitiselta saamina ennakkoperintöinä sekä pannut niille jaossa, kun saannot olivat tapahtuneet pitkällä aikavälillä ja koskeneet samanlaatuista omaisuutta, jakohetken arvon. Pesänjakaja oli perustellut tuota ratkaisuaan seuraavasti:</p>
        <p>Kukaan pesänosakkaista ei ollut kiinteistön kauppojen yhteydessä maksanut osaakaan kauppahinnasta eikä suorittanut saannoistaan muutakaan vastiketta. Eräitä kauppoja tehtäessä pesänosakkaat olivat olleet saantohetkellä alaikäisiä ja vailla tuloja, joten heillä ei olisi ollut mahdollisuuttakaan kauppahinnan maksamiseen. Ainakin yhden kiinteistön kaupan osalta ostajana olleelle pesänosakkaalle oli määrätty lahjavero, jonka senkin oli tiettävästi maksanut Juho Laitinen. Kukaan pesänosakkaista ei ollut itse maksanut ostamiinsa kiinteistöihin kohdistuneita veroja eikä maksuja, joista Juho Laitinen oli huolehtinut kuolemaansa saakka, ja sen jälkeen ne oli maksettu kuolinpesän varoista. Kiinteistöjä oli sekä Juho Laitisen eläessä että hänen kuolemansa jälkeen perinnönjakoon saakka käsitelty ja hallittu yhtenä kokonaisuutena riippumatta siitä, kuka perillisistä oli minkin tilan muodollisesti omistanut. Tapahtuneet kiinteistöjen ja metsän myynnit ja ostot oli suoritettu yhteistuumin ja yksimielisesti pitäen etusijalla varainhoidon tarkoituksenmukaisuutta, kannattavuutta ja metsien hyvää hoitoa eikä kiinteistöjen omistussuhteita. Myynneistä saaduista varoista osa oli talletettu pankkiin pesän käyttöön, osalla oli ostettu pesälle obligaatioita ja osa oli jaettu pesänosakkaiden kesken tasan eikä metsien omistussuhteiden mukaan. Pesän varoista oli vuodesta 1976 lähtien maksettu myös kiinteistön omistamisesta aiheutunut pesänosakkaiden henkilökohtainen valtionveron lisäys. Pesän varoista oli kustannettu Asko Pekka Juhani ja Olli Eero Tapani Laitisen opiskelu vuoden 1973 loppuun saakka. Jaon toimittaminen noudattamatta perintökaaren 6 luvun 1 §:stä ilmenevää pääsääntöä, jonka mukaan perittävän eläessään rintaperillisilleen antama omaisuus on ennakkona vähennettävä tämän perinnöstä, olisi johtanut pesänosakkaiden välillä kohtuuttomaan lopputulokseen lähinnä Esko Tapio Laitisen eduksi ja Olli Eero Tapani Laitisen vahingoksi. Tätä ei Juho ja Saimi Johanna Laitisen voitu olettaa tarkoittaneen. Maksamatta jäänyttä kauppahintaa tai muuta vastiketta ei olosuhteet huomioon ottaen voitu pitää myöskään Juho Laitisen asianomaiselta pesänosakkaalta olevana saatavana. Juho ja Saimi Laitisen jälkeen laadituissa perukirjoissa oleva maininta, ettei ennakkoperintöä ollut annettu, ei voinut kumota ennakkoperintöolettamaa kerrotuissa olosuhteissa.</p>
        <p>Edellä mainituin perustein pesänjakaja oli perinnönjaossa muun muassa määrännyt, ettei Esko Tapio Laitiselle enää ollut tuleva osaakaan pesiin kuuluvasta kiinteästä omaisuudesta, ja jakanut kiinteistöt Hortlingin, Asko Pekka Juhani ja Olli Eero Tapani Laitisen kesken näiden sopimalla tavalla jakohetken arvon mukaan.</p>
        <p>Esko Tapio Laitinen on katsonut, että pesänjakajan tekemä ratkaisu oli virheellinen seuraavista syistä: Kiinteistöjä, jotka pesänosakkaat olivat Juho ja Saima Johanna Laitisen elinaikana saaneet omistukseensa joko ostamalla ne Juho Laitiselta tai hänen toimestaan kolmannelta, ei olisi tullut käsitellä perinnönjaossa ennakkoperintöinä. Kun Juho Laitinen oli valinnut luovutusmuodoksi kaupan, se oikeutti olettamaan Juho Laitisen tarkoittaneen, ettei perillinen ollut velvollinen vähentämään perinnöstään ennakkona kauppahinnan ja todellisen myyntiarvon erotusta. Se, että kauppoja oli tehty kaikkien perillisten kesken, osoitti parhaiten, että Juho Laitinen oli jo eläessään tahtonut järjestää edunsaajat oikeaan järjestykseen niin, että jäljelle jäi vain sen omaisuuden jakaminen perillisten kesken tasan, mikä Juho ja Saima Johanna Laitiselta jäi kuollessaan. Jos rintaperillinen ei voinut saada perittävän jälkeen lakiosaansa, oli muun muassa saadut ennakot ja lahjat palautettava pesään ja laskettava sitten kunkin rintaperillisen lakiosa, minkä jälkeen rintaperillisen oli vaadittava lakiosan täydennystä kanteella. Perintökaaren 7 luvun 10 §:n mukaan lakiosan täydennystä oli vaadittava kanteella vuoden kuluessa siitä, kun perillinen oli saanut tiedon perittävän kuolemasta ja siitä perittävän tekemään lahjoitukseen tai muuhun oikeustoimeen sisältyvästä määräyksestä, joka loukkasi hänen oikeuttaan lakiosaan, kuitenkin viimeistään kymmenen vuoden kuluessa perittävän kuolemasta. Hortling, Asko Pekka Juhani ja Olli Eero Tapani Laitinen eivät olleet nostaneet lakiosan täydennyskannetta, minkä vuoksi perinnönjakokirjassa tarkoitetut oikeustoimet, olivatpa ne täydellisen lahjanluontoisuuden perusteella ennakkoperintöjä tai suosiolahjoiksi katsottuja, olivat jääneet voimaan ja perinnönjaon ulkopuolelle. Näin ollen peränjakajan olisi tullut jakaa pesiin kuuluvat kiinteistötkin tasan kaikkien perillisten kesken tai antaa kullekin perilliselle kiinteistöosuudesta sen arvon mukainen vastike. Joka tapauksessa ennakkoperintöä perinnöstä vähennettäessä olisi omaisuudelle tullut panna se arvo, mikä sille vastaanotettaessa oli ollut.</p>
        <p>Esko Tapio Laitinen on edellä selostetuin perustein vaatinut, että Juho ja Saima Johanna Laitisen jälkeen toimitettu perinnönjako julistettaisiin mitättömäksi ja kuolinpesissä määrättäisiin toimitettavaksi uusi perinnönjako sekä vahvistettaisiin, että perinnönjakokirjassa tarkoitetut elinaikaiset luovutukset, olivatpa ne ennakkoperintöjä tai normaalikauppoja, eivät olleet enää palautettavissa pesän varoihin, koska kukaan pesänosakkaista ei ollut laillisessa järjestyksessä nostanut lakiosan täydennyskannetta, vaan jäivät perinnönjaon ulkopuolelle, ja että Esko Tapio Laitisella oli samanalainen ja yhtä suuri osuus myös Juho ja Saima Johanna Laitisen jälkeensä jättämään kiinteään omaisuuteen kuin muillakin pesänosakkailla. Lisäksi Esko Tapio Laitinen on vaatinut oikeudenkäyntikulujensa korvaamista.</p>
        <p>Hortling, Asko Pekka Juhani ja Olli Eero Laitinen ovat vastustaneet kannetta ja vaatineet korvausta oikeudenkäyntikuluistaan. Sinnemaa on pesänjakajana ollut kuultavana.</p>
      </div>
      <div>
        <h3>Raastuvanoikeuden päätös 28.3.1983</h3>
        <p>Raastuvanoikeus on katsonut selvitetyksi, että Sinnemaa on Iisalmen raastuvanoikeuden määräämänä pesänjakajana toimittanut 7.6.1982 perinnönjaon 12.3.1967 kuolleen Juho Laitisen ja hänen vaimonsa 16.2.1970 kuolleen Saima Johanna Laitisen jälkeen. Perinnönjaossa Sinnemaa on lähtenyt siitä, että kaikki ne kiinteistöt, jotka Juho Laitinen oli joko myynyt lapsilleen tai hankkinut heille kolmannelta henkilöltä, oli perintökaaren 6 luvun 1 §:n mukaan katsottava perillisten saamaksi ennakkoperinnöksi ja siten otettava perinnönjakoon mukaan.</p>
        <p>Raastuvanoikeus on katsonut jääneen näyttämättä, että Juho Laitisella olisi ollut tarkoitus luovuttaa tai muutoin hankkia lapsilleen kiinteistöjä siten, ettei niitä olisi otettava perinnönjakoon ennakkoperintönä, koska pesänosakkaat eivät olleet suorittaneet minkään kiinteistökaupan osalta lainkaan kauppahintaa osan lapsista ollessa kauppojen aikaan vielä alaikäisiä eikä kukaan pesänosakkaista ollut maksanut kiinteistöihin kohdistuvia veroja, vaan ne oli maksanut eläessään Juho Laitinen ja hänen jälkeensä ne oli maksettu jakamattoman kuolinpesän yhteisillä varoilla. Lisäksi koko mainittu omaisuus oli sekä perittävän eläessä että hänen kuoltuaan hoidettu jakamattomana kuolinpesänä osakkaiden erilaisista omistussuhteista huolimatta, minkä johdosta kiinteistöjen jakohetken arvot olivat huomattavasti poikenneet toisistaan.</p>
        <p>Sen vuoksi raastuvanoikeus on katsonut, ettei Sinnemaa ollut perinnönjakoa toimittaessaan menetellyt perintökaaren säännösten vastaisesti eikä muutakaan syytä ollut esitetty perinnönjaon muuttamiseen. Raastuvanoikeus on hylännyt kanteen näyttämättömänä ja velvoittanut Esko Tapio Laitisen korvaamaan vastaajien oikeudenkäyntikulut asiassa 6.801 markalla.</p>
      </div>
      <div>
        <h3>Itä-Suomen hovioikeuden tuomio 12.9.1985</h3>
        <p>Hovioikeus, jonka tutkittavaksi Esko Tapio Laitinen oli saattanut jutun, on tuomiossaan lausunut, että perinnönjaossa ei ollut ollut kysymys perillisten lakiosien täydentämisestä. Ennakkoperinnön vähentäminen perillisen perintöosasta ei edellyttänyt lakiosan täydennyskanteen nostamista. Näin ollen ennakkona saatu perintö oli voitu jaossa vähentää perillisen perintöosasta. Juho ja Saima Johanna Laitisen perilliset Hortling, Esko Tapio, Asko Pekka Juhani ja Olli Eero Tapani Laitinen olivat saaneet Juho ja Saima Johanna Laitisen jälkeen toimitetussa perinnönjaossa pesänjakajan ennakkoperinnöksi katsomat kanteessa tarkoitetut keskenään samankaltaiset maakiinteistöt huomattavan pitkän ajan kuluessa kiinteistöjen hankintahetken markkamääräisten arvojen suuresti vaihdellessa. Kanteessa tarkoitettua omaisuutta oli hoidettu ja käytetty perillisten yhteiseen lukuun perinnönjakoon saakka. Tämän vuoksi ja huomioon ottaen muutkin pesänjakajan päätöksen perusteluista ilmenevät asianhaarat ennakkoperintönä saadun omaisuuden arvo oli ollut määrättävä sen mukaan, mikä sillä oli jakohetkellä ollut.</p>
        <p>Näillä ja muutoin raastuvanoikeuden mainitsemilla perusteilla hovioikeus on katsonut, ettei ollut syytä raastuvanoikeuden päätöksen lopputuloksen muuttamiseen. Esko Tapio Laitinen on velvoitettu suorittamaan Hortlingille, Asko Pekka Juhani ja Olli Eero Tapani Laitiselle yhteisesti korvaukseksi heille vastauksen antamisesta hovioikeuteen aiheutuneista kuluista 700 markkaa.</p>
      </div>
    </div>
    <div>
      <h2 id="19860102tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Esko Tapio Laitinen on pyytänyt valituslupaa ja valituksessaan toistanut alemmissa oikeuksissa esittämänsä vaatimukset sekä vaatinut hovioikeuden tuomion kumoamista ja kanteensa hyväksymistä.</p>
      <p>Valituslupa on myönnetty 29.11.1985. Hortling, Asko Pekka Juhani ja Olli Eero Tapani Laitinen ovat antaneet pyydetyn vastauksen.</p>
    </div>
    <div>
      <h2 id="19860102tyloa0">KORKEIMMAN OIKEUDEN RATKAISU</h2>
      <p>Hovioikeuden tuomiota ei muuteta. Esko Tapio Laitinen velvoitetaan suorittamaan Hortlingille sekä Asko Pekka Juhani ja Olli Eero Tapani Laitiselle yhteiseksi korvaukseksi heillä vastauksen antamisesta täällä olleista kuluista 1.200 markkaa.</p>
      <div>
        <p>Ratkaisuun osallistuneet: oikeusneuvokset Saarni-Rytkölä, Heinonen, Nybergh, Hiltunen ja Ketola</p>
      </div>
    </div>
  </finlex:content>
</finlex:document>
