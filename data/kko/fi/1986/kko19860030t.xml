<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860030t</dcterms:identifier>
  <finlex:ecliIdentifier>ECLI:FI:KKO:1986:II30</finlex:ecliIdentifier>
  <dcterms:title>KKO:1986-II-30</dcterms:title>
  <dcterms:description>
    <p>
      <strong>Yksityistielaki</strong>
      <span>Tiekunnan toimivalta</span>
      <span>Maksuunpanoluettelo</span>
    </p>
  </dcterms:description>
  <finlex:registerNumber>M85/39</finlex:registerNumber>
  <dcterms:date pvm="19851007">1985-10-07</dcterms:date>
  <finlex:fileCopyNumber>737</finlex:fileCopyNumber>
  <dcterms:issued pvm="19860306">1986-03-06</dcterms:issued>
  <dcterms:abstract>
    <p>Yksityisen tien rakentamisen vuoksi oli A:n tilan alueelta poistettu puustoa tiekunnan kustannuksella. Korvausta tiekunnalle tästä aiheutuneista kustannuksista ei voitu periä A:lta maksuunpanoluettelon otteen perusteella, - kun korvausta puuston poistamiskustannuksista ei ollut määrätty suoritettavaksi tieyksiköiden perusteella tiemaksuina - eikä tienpitoa ollut puuston tiealueelta poistamisenkaan osalta näytetty jaetun tienosiin.</p>
  </dcterms:abstract>
  <p>II-jaosto</p>
  <p>L yksityisistä teistä 88 §</p>
  <p>L yksityisistä teistä 89 §</p>
  <dcterms:tableOfContents>
    <a href="19860030taloa0">ASIAN KÄSITTELY ALEMMISSA OIKEUKSISSA</a>
    <a href="19860030tmuukas0">VALITUSLUVAN MYÖNTÄMINEN JA VÄLITOIMET</a>
    <a href="19860030tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860030t.kko">
    <div>
      <h2 id="19860030taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Asian käsittely tiekunnissa ja tielautakunnassa</h3>
        <p>Heiluvan metsätien ja Sauhun metsätien rakentamisen vuoksi oli muun muassa maanviljelijä A:n omistaman, Tammelan kunnan Kaukjärven kylässä sijaitsevan Heinämaan tilan RN:o 10:9 alueelta jouduttu poistamaan puustoa. Koska A ei ollut itse huolehtinut puuston poistamisesta, Heiluvan metsätien ja Sauhun metsätien tiekunnat olivat joutuneet teettämään työn. Tästä puuston poistamisesta oli aiheutunut kustannuksia Heiluvan metsätien tiekunnalle 2.700 markkaa ja Sauhun metsätien tiekunnalle 3.600 markkaa. Koska A:n maanomistajana olisi tullut itse omalla kustannuksellaan huolehtia puuston poistamisesta maaltaan, tiekunnat olivat katsoneet, että A:n tuli korvata mainitut määrät tiekunnille. Tämän perusteella tiekunnat olivat vuoden 1982 maksuunpanoluetteloissaan määränneet A:n maksettavaksi muun ohella mainitut puuston poistamiskustannukset eli Heiluvan metsätien tiekunnalle 2.700 ja Sauhun metsätien tiekunnalle 3.600 markkaa. Kun A ei ollut näitä määriä tiekunnille maksanut, niiden suorittamiseksi on toimitettu A:n luona ulosmittaus 17.2.1983.</p>
        <p>A:n tehtyä maksuunpanosta perustevalituksen Tammelan kunnan tielautakunnalle tielautakunta on 19.5.1983 tekemässä päätöksessään katsonut, että yksityisistä teistä annetun lain 88 §:n mukaan ainoastaan tie- ja kuljetusmaksut voitiin periä maksuunpanoluettelon otteella. Kysymyksessä olevien puiden osalta ei ollut kysymys tie- ja kuljetusmaksuista. Tällä perusteella tielautakunta on kumonnut tiekuntien suorittamat maksuunpanot puuston poistokustannusten osalta.</p>
      </div>
      <div>
        <h3>Etelä-Suomen maaoikeuden päätös 28.11.1984</h3>
        <p>Heiluvan metsätien ja Sauhun metsätien tiekuntien haettua muutosta tielautakunnan päätökseen maaoikeus, kuultuaan A:ta, joka myös oli muulta kuin nyt kysymyksessä olevalta osalta hakenut muutosta maaoikeudessa, ja tielautakunnan puheenjohtajaa, on tiekuntien valituksen osalta katsonut, ettei Heiluvan ja Sauhun metsäteiden aikanaan suoritettujen perustamistoimitusten pöytäkirjoissa ollut pyritty tekemään poikkeusta siitä A:n tietämästä periaatteesta, että ellei maanomistaja poistanut tiealueelta puita, oli ne kuitenkin hänen kustannuksellaan poistettava. Tässä tapauksessa tiekunnat olivat joutuneet poistamaan puut A:n osalta omalla kustannuksellaan. Näiden kustannusten määrän suhteen A:lla ei ollut huomauttamista. Kustannusten maksuunpanon määräämisessä olevalla muodollisella puutteellisuudella ei tässä tapauksessa ollut sellaista merkitystä, ettei asiaa enemmän viivytyksen välttämiseksi olisi heti ratkaistava.</p>
        <p>Edellä sanotuilla perusteilla maaoikeus on yksityisistä teistä annetun lain 89 §:n nojalla todennut, että A:n velvollisuus oli korvata tiekuntien hänen maksettavakseen maksuunpanoluetteloissa päättämät rakentamiskustannusmäärät 15.4.1982 alkaen maksupäivään laskettavine 6 prosentin korkoineen. Näin ollen maaoikeus on kumonnut tielautakunnan päätöksen.</p>
      </div>
    </div>
    <div>
      <h2 id="19860030tmuukas0">VALITUSLUVAN MYÖNTÄMINEN JA VÄLITOIMET</h2>
      <p>A:lle on myönnetty valituslupa 15.5.1985. Heiluvan ja Sauhun metsäteiden tiekunnat ovat yhteisesti vastanneet muutoksenhakemukseen.</p>
    </div>
    <div>
      <h2 id="19860030tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Maksuunpanoluettelon otteen perusteella voidaan periä yksityisistä teistä annetun lain 88 §:n mukaan muun muassa tiemaksut ja silloin, kun tienpito on lain 32 §:n nojalla päätetty kokonaan tai osaksi toteutettavaksi tienjaon perusteella siten, että kukin tieosakas on vastuussa määrätyn tienosan tienpidosta, lain 89 §:ssä tarkoitettu korvaus tieosakkaan tieosansa tienpidon laiminlyömisen johdosta teetetystä työstä johtuneista kustannuksista. Lain 23 §:n 2 momentin mukaan tiemaksuja ovat tieosakkaan maksettavaksi tieyksiköiden perusteella määrättävät tienpitovelvollisuudesta johtuvat maksut. Puheena olevia puuston poistamiskustannuksia ei ole tieyksiköiden perusteella määrätty suoritettaviksi tiemaksuina. Niitä ei näin ollen voida tällä perusteella määrätä perittäviksi maksuunpanoluettelon otteella. Kun Heiluvan ja Sauhun metsäteiden tienpitoa ei myöskään ole puuston tiealueelta poistamisenkaan osalta näytetty jaetun lain 32 §:n mukaisesti tienosiin, ei sanottujen kustannusten perimistä maksuunpanoluettelon otteella voida perustaa myöskään lain 89 §:ään.</p>
      </div>
      <div>
        <h3>Tuomiolauselma</h3>
        <p>Maaoikeuden päätös kumotaan siltä osalta kuin se koskee A:n velvollisuutta korvata Heiluvan ja Sauhun metsäteiden tiekuntien hänen maksettavikseen maksuunpanoluettelossa päättämiä puuston poistamisesta aiheutuneita tien rakentamiskustannuksia ja asia jätetään tältä kohden tielautakunnan päätöksen varaan.</p>
      </div>
      <div>
        <p>Ratkaisuun osallistuneet: oikeusneuvokset Salervo, Takala, Nikkarinen, af Hällström ja Roos</p>
      </div>
    </div>
  </finlex:content>
</finlex:document>
