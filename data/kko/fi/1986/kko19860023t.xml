<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860023t</dcterms:identifier>
  <finlex:ecliIdentifier>ECLI:FI:KKO:1986:II23</finlex:ecliIdentifier>
  <dcterms:title>KKO:1986-II-23</dcterms:title>
  <dcterms:description>
    <p>
      <strong>Irtaimen kauppa</strong>
      <span>Myyjän suoritusvelvollisuus</span>
    </p>
  </dcterms:description>
  <finlex:registerNumber>S84/1121</finlex:registerNumber>
  <dcterms:date pvm="19850830">1985-08-30</dcterms:date>
  <finlex:fileCopyNumber>576</finlex:fileCopyNumber>
  <dcterms:issued pvm="19860225">1986-02-25</dcterms:issued>
  <dcterms:abstract>
    <p>A ja B olivat sopineet siitä, että B toimittaisi A:lle suurtehovannesahan. Kauppaa tehtäessä oli edellytetty, että sahan valmistaja C huolehtisi sahan asentamisesta sen alustalle ja sahan käyttökuntoon saattamisesta. Kun C oli asentanut sahan käyttökuntoon, A vaati kanteella B:ltä korvausta siitä, että asentaminen oli viivästynyt ja että tästä ja asennustyössä tehdyistä virheistä oli aiheutunut vahinkoa. Kun A ei ollut näyttänyt B:n sitoutuneen vastaamaan siitä, että asentaminen tulisi valmiiksi määrätyssä ajassa, enempää kuin asennustyössä tapahtuvista virheistäkään, kanne hylättiin.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19860023taloa0">ASIAN KÄSITTELY ALEMMISSA OIKEUKSISSA</a>
    <a href="19860023tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19860023tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860023t.kko">
    <div>
      <h2 id="19860023taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Riihimäen kihlakunnanoikeudessa</h3>
        <p>Liikkeenharjoittaja Heikki Aulis Sorri ja sen jälkeen kun Awutek, Torkko Kommandiittiyhtiö, joka nyttemmin on muutettu Awutek Oy nimiseksi osakeyhtiöksi, oli kihlakunnanoikeudessa vaatinut Sorrin velvoittamista maksamaan yhtiölle eräät Canal-merkkisen suurtehovannesahan kaupasta johtuneet saatavansa, myöntänyt yhtiön vaatimuksen määrältään oikeaksi mutta yhtiölle tiedoksi toimituttamansa haasteen nojalla vastakanteenaan lausunut, että hän oli tilannut yhtiöltä kysymyksessä olevan suurtehovannesahan siten, että tilaukseen oli sisältynyt sahan asentaminen sen alustalle käyttökuntoon. Sopimuksen yhteydessä oli suullisesti sovittu, että sahan valmistajan Saksan liittotasavallasta Speyeristä olevan Gebr. Canali KG nimisen yhtiön asentajat huolehtisivat sahan asentamisesta käyttökuntoon. Tämä sopimuksen mukaisesti oli saksalaisen yhtiön asentaja tullut suorittamaan asennusta ajaksi 24. - 28.7.1980. Tuolloin oli sovittu edelleen, että asentaja saapuisi jatkamaan asennustyötä 15.9.1980. Samalla asentaja oli ilmoittanut, että sahan käynnistykseen menisi noin viikko. Töiden viivästymisen ja asennuksessa tapahtuneen virheen vuoksi saha oli saatu käyttökuntoon vasta 14.4.1981 eli yli kuusi kuukautta sovitun ajankohdan jälkeen. Tämän johdosta Sorri on vaatinut Awutek, Torkko Kommandiittiyhtiön velvoittamista suorittamaan hänelle korvaukseksi hänen valtion teknilliselle tutkimuskeskukselle suorittamansa sahan katselmuksesta aiheutuneen laskun määrän 1.106 markkaa, kahden miehen hukkaan menneestä työajasta viivästysajalta 1.10.1980 - 14.4.1981 yhteensä 109.102 markkaa 50 penniä, vahingosta, joka oli aiheutunut viivästyksestä siten, että puutavaraa oli ylipitkän varastoimisajan vuoksi pilaantunut, 78.500 markkaa, viivästyksen korvaamiseksi tehdyn ylityön kustannuslisäyksestä 800 markkaa, myynti- ja johtotyölle aiheutuneesta haitasta 50.000 markkaa ja viivästyksen aiheuttamasta korkotappiosta 68.754 markkaa 8 penniä laillisine korkoineen. Lisäksi Sorri on vaatinut korvausta oikeudenkäyntikuluistaan.</p>
        <p>Vastaus: Yhtiö ja Sorri olivat tehneet sopimuksen ainoastaan sahalaitteen kaupasta. Asianosaisten kesken ei sitävastoin ollut sovittu kysymyksessä olevasta asennustyöstä. Yhtiö oli vain välittänyt asentamista koskeneen tilauksen sahan valmistajalle. Asennustyössä yhtiö oli antanut Sorrille ainoastaan tulkitsemis- ja kielenkääntöapua. Työn olivat suorittaneet sahan valmistajan asentajat. Tämän vuoksi yhtiö, ilmoittaen katsovansa, ettei se ollut vastuussa puheena olevasta asennustehtävästä ja että Sorrin kanne näin ollen oli perusteeton, on sitä vastustanut.</p>
      </div>
      <div>
        <h3>Kihlakunnanoikeuden päätös 3.2.1982</h3>
        <p>Kihlakunnanoikeus on katsonut selvitetyksi, että Sorrin omistama Kotirannan Saha oli 27.12.1979 tilannut Awutek, Torkko Kommandiittiyhtiöltä Canal-merkkisen suurtehovannesahan BBS-V Unimac 1400, jonka valmistaja oli Gebr. Canali KG Saksan liittotasavallasta. Tästä tilauksesta oli yhtiö toimittanut Sorrille 28.12.1979 päivätyn tilausvahvistuksen, jossa sahan hinnaksi laitteineen oli sovittu 529.700 markkaa liikevaihtoveroineen. Toimitusajaksi oli sovittu toukokuu 1980. Saha laitteineen oli toimitettu Sorrille 13.6.1980 ja sen asennustyötä oli tullut suorittamaan Gebr. Canali KG:stä asentaja ajaksi 24. - 28.7.1980. Samalla oli asentajan kanssa sovittu, että työtä jatkettaisiin 15.9.1980 sen jälkeen, kun paikalle olisi rakennettu varsinainen saharakennus. Tästä asennustyöstä oli Awutek, Torkko Kommandiittiyhtiö laskuttanut 1.9.1980 Sorria 9.143,94 markalla. Sorri oli maksanut laskun 19.9.1980. Kun asennustyötä suorittavaa asentajaa ei ollut tullut mainittuna päivänä, Sorri oli useaan otteeseen kiirehtinyt asiaa Awutek, Torkko Kommandiittiyhtiöltä. Yhtiö oli puolestaan Gebr. Canali KG:lle osoittamillaan pyynnöillä pyytänyt asentajaa työtä suorittamaan. Kun asentajaa ei ollut pyynnöistä huolimatta tullut, Sorri oli 17.10.1980 lähetetyllä kirjeellä pyytänyt Awutek, Torkko Kommandiittiyhtiöltä kirjallista vahvistusta asentajan tulosta. Samassa kirjeessä Sorri oli ilmoittanut, että tilauksen yhteydessä Sorri ja yhtiö olivat sopineet, että Gebr. Canali KG:n tehtailta tulisi asentaja, joka kokoaisi koneet paikoilleen ja suorittaisi laitteiden käynnistyksen ja käytön opastuksen. Kirjeessä oli lisäksi mainittu, että asentajan työt oli sovittu laskutettavaksi tehtaan antamien taksojen mukaisesti. Awutek, Torkko Kommandiittiyhtiö oli lähettänyt vastauksena sanottuun kirjeeseen Gebr. Canali KG:n kanssa käydyn telex-vaihdon. Samalla oli ainoastaan ilmoitettu, että asentaja oli saapunut ja suorittanut asennustyötä ajalla 27.10. - 11.11.1980. Tästä asennustyöstä oli Awutek, Torkko Kommandiittiyhtiö laskuttanut 3.12.1980 Sorria 17.860 markalla, jota määrää Sorri ei ollut suorittanut. Sahaa ei ollut tämänkään asennustyön jälkeen saatu käyttökuntoon. Asennuksessa olleista virheellisyyksistä Sorri oli ilmoittanut Gebr. Canali KG:lle 17.12.1980 lähetetyllä telex-sanomalla, johon yhtiö oli vastannut 19.12.1980 päivätyllä kirjeellä. Tämän jälkeen tästä yhtiöstä oli saapunut sahalle asentaja, joka oli tehnyt asennustyötä sahalla 8. - 14.1.1981. Saha ei ollut vieläkään tullut kuntoon. Sorri oli kirjeellä 13.3.1981 asiaosaisten väliseen sopimukseen perustuen tehnyt Awutek, Torkko Kommandiittiyhtiölle reklamaation tukkivaunujen kiskojen suuntauksesta, vannesahan suuntauksesta sahauslinjaan nähden ja hydraulimoottorin ohivirtausventtiilin vaurioitumisesta. Sahalla oli 3.4.1981 suoritettu katselmus. Tässä katselmuksessa, jossa oli ollut mukana valtion teknillisen tutkimuskeskuksen metallilaboratorio, oli todettu, että alkuperäisessä Canali-yhtiön tukkivaunukiskojen asennuksessa oli tapahtunut virhe. Tämän jälkeen Gebr. Canali KG:n asentaja oli korjannut tukkivaunun kiskojen aaltomaisuuden ja saha oli saatu käyttökuntoon huhtikuun puolessa välissä 1981.</p>
        <p>Kihlakunnanoikeus on edelleen lausunut, että Awutek, Torkko Kommandiittiyhtiön ja Sorrin puolesta oli jutussa esitetty toisistaan poikkeavaa selvitystä siitä, mitä sahan asennuksesta ja käyttöönotosta sekä käytön opastamisesta oli sovittu. Mitään kirjallista sopimusta mainitusta asennuksesta ja siihen liittyvistä töistä ei kumpikaan asianosainen ollut näyttänyt tehdyn. Sorri oli väittänyt, että asiasta oli tehty suullinen sopimus yhtiön ja Sorrin välillä. Tämän väitteen yhtiö oli kiistänyt. Toisaalta yhtiö ei ollut reklamoinut Sorrin kirjalliseksi vahvistukseksi 17.10.1980 otsikoidun kirjeen sisältämää ilmoitusta vastaan asianosaisten välisen sopimuksen olemassaolosta. Asennustyön yhteydessä laadituissa Gebr. Canali KG:n asiakirjoissa oli työn tilaajaksi merkitty Awutek, Torkko Kommandiittiyhtiö, mutta tilaajan allekirjoittajana oli toiminut Sorri. 13.1.1980 olivat asennuskertomukseen sisältyvän toteamuksen allekirjoittajina toimineet sekä Awutek, Torkko Kommandiittiyhtiön edustaja että Sorri. Kihlakunnanoikeus on katsonut, että näiden asennuksen yhteydessä syntyneiden asiakirjojen perusteella ei voitu ratkaista asianosaisten välisen sopimuksen olemassaoloa. Asennustöiden laskutus oli tapahtunut siten, että Gebr. Canali KG oli laskuttanut Awutek, Torkko Kommandiittiyhtiötä ja tämä oli puolestaan laskuttanut Sorria asennustyöstä lisättynä liikevaihtoverolla.</p>
        <p>Vaikka sahakoneen ostoon yleensä kuului koneen asennus, ei voitu tällä perusteella ratkaista, että se olisi ollut myyjän tehtävä. Tätä käsitystä vastaan puhui jutussa se, että asianosaiset olivat varsin seikkaperäisesti sopineet konetoimituksesta. Näin ollen kihlakunnanoikeus on pitänyt epätodennäköisenä, että asennus ja myös sen valmiiksi saattamisen ajankohta olisi jäänyt suullisen sopimuksen varaan. Tämän vuoksi kihlakunnanoikeus on katsonut, että Sorrin ja yhtiön välillä ei ollut näytetty tehdyn koneen asentamisesta ja käyttöönotosta.</p>
        <p>Edellä lausutun perusteella ja kun Sorri ei ollut näyttänyt, että saha olisi tullut saattaa käyttökuntoon tiettynä aikana taikka että Awutek, Torkko Kommandiittiyhtiö muutoin olisi vastuussa asennuksessa tapahtuneista virheistä, kihlakunnanoikeus, samalla kun Sorri on velvoitettu yhtiön kanteesta suorittamaan sille vaaditut 54.395 markkaa 63 penniä 16 prosentin korkoineen 35.679 markalle 45 pennille 28.10.1980 lukien, 346 markalle 13.2.1981 lukien, 346 markalle 6.3.1981 lukien, 17.860 markalle 78 pennille 17.12.1980 lukien ja 163 markalle 40 pennille 21.5.1981 lukien, on hylännyt Sorrin kanteen.</p>
      </div>
      <div>
        <h3>Kouvolan hovioikeuden tuomio 26.9.1984</h3>
        <p>Hovioikeus, jonka tutkittavaksi Sorri oli saattanut jutun, on lausunut, että Sorrin tilatessa kanteessa tarkoitetun vannesahan Awutek, Torkko Kommandiittiyhtiöltä sekä Sorrin yhtiön oli täytynyt lähteä siitä edellytyksestä, että sahan käyttöönottoasennuksen suorittaisivat vannesahan valmistajan erikoisammattimiehet. Riidanalaiseen kysymykseen siitä, oliko yhtiö vastaanottanut Sorrin suullisen tilauksen asennuksesta sitoutuen toimittamaan tuon asennustyön käyttäen valmistajan asentajia vai oliko yhtiö sitoutumatta itse toimitusvastuuseen vain välittänyt Sorrin tilauksen vannesahan valmistajalle, ei jutussa ollut esitetty riidatonta selvitystä.</p>
        <p>Kun mainittu käyttöönottoasennus oli ollut Sorrin kannalta vannesahan tilaukseen olennaisesti liittyvä seikka, kun Sorri oli esittänyt asennusta koskevan tilauksen yhtiölle, jonka sahan valmistusajan kanssa käymään yhteydenoton perusteella asennustyö oli ainakin alkanut, kun sahan valmistaja oli laskuttanut työstä yhtiötä, joka puolestaan oli velkonut sitä Sorrilta, eikä yhtiön ilmoituksen mukaan sahan valmistaja ollut edes suostunut laskuttamaan suoraan Sorria, olisi yhtiön nuo seikat huomioon ottaen tullut näyttää, ettei se ollut asennustyön tilausta vastaanottaessaan sitoutunut tuon työn toimittamiseen ja että myös Sorrin olisi täytynyt se ymmärtää.</p>
        <p>Edellä mainituilla perusteilla hovioikeus on katsonut, että Awutek, Torkko Kommandiittiyhtiö oli ollut vastuussa asennustyön suorittamisesta. Edelleen hovioikeus on katsonut selvitetyksi, ettei mitään sopimusta käyttöönottoasennuksen aikataulusta ja siitä, milloin sahan tuli viimeistään olla toimintakunnossa, ollut Sorrin ja yhtiön välillä tehty ja että kysymyksessä olevan suuruusluokan sahojen käyttöönottoasennukseen liittyviä säätöjä ja muita asennustöitä jouduttiin yleisesti suorittamaan pitkällä aikavälillä. Kysymyksessä olevaa asennustyötä oli suoritettu kihlakunnanoikeuden päätöksessä selostettuina aikoina niin, että se oli aloitettu 24.7.1980 ja saatettu loppuun 3.4.1981 suoritetun katselmuksen jälkeen saman huhtikuun puolessa välissä, jollin saha oli ollut käyttökunnossa.</p>
        <p>Sen vuoksi ja koska Sorri ei ollut näyttänyt, että asennustöiden kesto olisi aiheuttanut yhtiölle sopimusrikkomuksen tai muulla perusteella velvollisuuden korvata Sorrille hänen kanteessaan ilmoitettuja vahinkoja, hovioikeus on katsonut, ettei ollut syytä muuttaa kihlakunnanoikeuden päätöksen lopputulosta.</p>
      </div>
    </div>
    <div>
      <h2 id="19860023tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Sorri on pyytänyt valituslupaa sekä vaatinut kanteensa hyväksymistä. Valituslupa on myönnetty 26.3.1985. Awutek Oy on antanut siltä pyydetyn vastauksen.</p>
    </div>
    <div>
      <h2 id="19860023tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Sorri ja Awutek, Torkko Kommandiittiyhtiö ovat 27.12.1979 sopineet siitä, että yhtiö toimittaa Sorrille Lopen kuntaan jutussa kysymyksessä olevan suurtehovannesahan 529.700 markan hinnasta. Sopimusta tehtäessä on edellytetty, että sahan asentaminen sen alustalle ja sahan käyttökuntoon saattaminen tapahtuu laitteen valmistajan Gebr. Canali KG nimisen yhtiön toimesta. Sanottuun hintaan eivät ole sisältyneet viimemainitulle yhtiölle asennustyöstä suoritettavat maksut. Tuon yhtiön toimesta saha on sitten asennettu paikoilleen ja saatettu käyttökuntoon kesällä ja syksyllä 1980 sekä sitä seuranneesta talvena. Asennustyön laskutuksen osalta on menetelty hovioikeuden tuomiosta ilmenevin tavoin.</p>
        <p>Kun Sorri ei ole näyttänyt toteen, että Awutek, Torkko Kommandiittiyhtiö olisi sitoutunut vastaamaan siitä, että asennustyö saatettaisiin loppuun johonkin ajankohtaan mennessä tai muutoin määriteltävissä olevan ajan kuluessa, enempää kuin asennustyössä ehkä tapahtuvista virheistä ja niistä mahdollisesti aiheutuvista vahingoistakaan, Korkein oikeus itse asian kohdalta päättyy hovioikeuden tuomion mukaiseen lopputulokseen.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Sorri velvoitetaan suorittamaan Awutek Oy:lle korvaukseksi yhtiölle vastauksen antamisesta aiheutuneista kuluista 1.500 markkaa.</p>
        <div>
          <p>Ratkaisuun osallistuneet: oikeusneuvokset Salervo, Takala, Hämäläinen, af Hällström ja Roos</p>
        </div>
      </div>
    </div>
  </finlex:content>
</finlex:document>
