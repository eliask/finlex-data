<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860081t</dcterms:identifier>
  <finlex:ecliIdentifier>ECLI:FI:KKO:1986:II81</finlex:ecliIdentifier>
  <dcterms:title>KKO:1986-II-81</dcterms:title>
  <dcterms:description>
    <p>
      <strong>Ulosottolaki</strong>
    </p>
    <p>
      <strong>Takaisinsaanti UL 3:35 nojalla</strong>
    </p>
  </dcterms:description>
  <finlex:registerNumber>S85/136</finlex:registerNumber>
  <dcterms:date pvm="19851210">1985-12-10</dcterms:date>
  <finlex:fileCopyNumber>2190</finlex:fileCopyNumber>
  <dcterms:issued pvm="19860722">1986-07-22</dcterms:issued>
  <dcterms:abstract>
    <p>Velallinen oli luovuttanut kiinteistön apporttiomaisuutena perustettavan osakeyhtiön lukuun. Luovutus ei tosin käsittänyt lahjaa, mutta se kuului osana sellaisiin toimenpiteisiin joilla velallinen oli saattanut omaisuutensa velkojiensa ulottumattomiin. Luovutuksen katsottiin tarkoittaneen velkojien oikeuden loukkaamista ja heidän takaisinsaantikanteensa hyväksyttiin.</p>
  </dcterms:abstract>
  <p>I-jaosto</p>
  <p>UL 3 luku 35 §</p>
  <p>KS 46 § b kohta</p>
  <dcterms:tableOfContents>
    <a href="19860081taloa0">ASIAN KÄSITTELY ALEMMISSA OIKEUKSISSA</a>
    <a href="19860081tmuukas0">VALITUSLUVAN MYÖNTÄMINEN JA VÄLITOIMI</a>
    <a href="19860081tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860081t.kko">
    <div>
      <h2 id="19860081taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Sysmän kihlakunnanoikeudessa</h3>
        <p>Sysmän Osuuspankki on Niilo Verner Lehtiselle ja Niverä-Holding Oy:lle 8.5.1984 tiedoksi annetun haasteen nojalla lausunut, että Niilo Verner Lehtinen oli 8.11.1983 vahvistetulla kauppakirjalla myynyt pojalleen Jari Tapani Lehtiselle perustettavan osakeyhtiön lukuun omistamansa Niverä-nimisen tilan RN:o 1:276 ja Kanavamäki-nimisen tilan RN:o 1:281, molemmat Sysmän kunnan Voipalan kylässä 55.000 markan hinnasta apporttiomaisuutena osakepääomaosuuden maksamiseksi yhtiölle. Kauppakirjan mukaan rasitustodistuksissa mainitut rasitukset siirtyivät ostajan vastattavaksi. Tiloihin kiinnitettyjen haltijavelkakirjojen pääoma oli yhteensä 76.400 markkaa. Tilojen todellinen arvo oli kuitenkin ainakin 250.000 markkaa.</p>
        <p>Niverä-Holding oli 19.1.1984 merkitty kaupparekisteriin ja 23.1.1984 ottanut vastattavakseen kiinteistöjen kaupasta. Yhtiölle oli 15.2.1984 myönnetty lainhuuto kiinteistöihin. Niilo Verner Lehtinen, joka omisti yksin yhtiön osakepääoman, oli 28.3.1984 myynyt osakkeensa autoilija Teuvo Pesoselle 196.000 markan kauppahinnalla. Osuuspankilla oli huomattavat saatavat Niilo Verner Lehtiseltä. Osa saatavista oli vahvistettu maksettaviksi lainhakupäätöksillä. Ulosottomies oli 12.4.1984 todennut Niilo Verner Lehtisen varattomaksi. Kun 8.11.1983 vahvistetulla kauppakirjalla luovutettujen kiinteistöjen käypä arvo huomattavasti ylitti kauppakirjaan merkityn kauppahinnan, luovutus oli lahjan luontoinen ja mainitut tilat olivat tosiasiassa siirtyneet pois Niilo Verner Lehtisen varallisuuspiiristä ja luovutus näissä olosuhteissa tehtynä oli tapahtunut velkojain oikeuden loukkaamiseksi. Tämän vuoksi osuuspankki on vaatinut, että 8.11.1983 tehty kiinteistöjen luovutus määrätään ulosottolain 3 luvun 35 §:n ja konkurssisäännön 46 §:n b kohdan nojalla lahjan luontoisena ja velkojain oikeutta loukkaavana peräytymään. Lisäksi osuuspankki on vaatinut korvausta oikeudenkäyntikuluistaan.</p>
      </div>
      <div>
        <h3>Kihlakunnanoikeuden päätös 7.8.1984</h3>
        <p>Niilo Verner Lehtisen ja yhtiön kiistettyä kanteen kihlakunnanoikeus on katsonut selvitetyksi seuraavaa:</p>
        <p>Niilo Verner Lehtinen oli jättänyt suorittamatta osuuspankille 1) Mikkelin lääninhallituksen 3.5.1984 antamalla lainhakupäätöksellä tuomittua vekselisaatavaa 62.500 markkaa, provisiota 1/3 prosenttia vekselin määrästä ja protestikuluja 40,80 markkaa sekä oikeudenkäyntikuluja 500 markkaa, 2) Mikkelin lääninhallituksen 3.5.1984 antamalla lainhakupäätöksellä tuomittua velkakirjasaatavaa 10.441,99 markkaa 10,25 prosentin korkoineen 16.1.1984 lukien ja 2 prosentin viivästyskorkoineen 15.2.1984 lukien sekä oikeudenkäyntikuluja 500 markkaa, ja 3) Mikkelin lääninhallituksen 11.4.1984 antamalla lainhakupäätöksellä tuomittua velkakirjasaatavaa 70.000 markkaa 12,75 prosentin korkoineen ajalta 16.12.1983 - 2.3.1984 sekä 12,75 prosentin korkoineen ja 2 prosentin viivästyskorkoineen 2.3.1984 lukien sekä oikeudenkäyntikuluja 400 markkaa.</p>
        <p>Edellä 1) kohdassa mainitun saatan perimiseksi 12.4.1984 toimitetussa ulosottoyrityksessä Niilo Verner Lehtinen oli todettu varattomaksi. Tuossa yhteydessä oli käynyt ilmi, että Niilo Verner Lehtinen oli vaimonsa Veera Helena Lehtisen suostumuksin 8.11.1983 vahvistetulla kauppakirjalla myynyt pojalleen Jari Tapani Lehtiselle perustettavan yhtiön lukuun omistamansa Niverä ja Kanavamäki-nimiset tilat. Kauppahinnasta 55.000 markkaa oli apporttiomaisuutta myyjän osakepääomaosuuden maksamiseksi perustettavalle yhtiölle, minkä lisäksi ostaja oli ottanut vastatakseen kiinteistöjä rasitustodistuksen mukaan rasittavista yhteensä 76.000 markan suuruisista velkakirjalainoista.</p>
        <p>Niverä-Holding Oy:n toimialana oli kiinteistöjen ja arvopapereiden omistaminen ja niillä käytävä kauppa ynnä kiinteistöjen rakentaminen. Yhtiön hallituksen ainoana jäsenenä oli Niilo Verner Lehtinen ja varajäsenenä Jari Tapani Lehtinen.</p>
        <p>Kysymyksessä olevat tilat käsittivät huvilakiinteistön ja olivat arvoltaan todistajana kuullun kunnan rakennustarkastajan mukaan noin 250.000 markkaa.</p>
        <p>Kihlakunnanoikeus on katsonut jutussa ilmenevistä asianhaaroista olevan pääteltävissä, että kiinteistöjen luovutus oli pääasiallisesti tehty Niilo Verner Lehtisen velkojien vahingoksi olosuhteissa, että takaisinsaanti konkurssipesään olisi ollut luvallinen, jos ulosmittauksen sijasta olisi haettu konkurssia.</p>
        <p>Sen vuoksi kihlakunnanoikeus on ulosottolain 3 luvun 35 §:n ja konkurssisäännön 46 §:n b kohdan nojalla määrännyt, ettei sanottu kiinteistön luovutus ja yhtiölle sen perusteella myönnetty lainhuuto ollut esteenä mainittujen tilojen käyttämiseen osuuspankilla Niilo Verner Lehtiseltä edellä 1-3 kohdissa olevien saatavien suorittamiseen. Niilo Verner Lehtinen ja yhtiö on velvoitettu yhteisvastuullisesti korvaamaan osuuspankin oikeudenkäyntikulut 3.000 markalla.</p>
      </div>
      <div>
        <h3>Kouvolan hovioikeuden tuomio 5.12.1984</h3>
        <p>Hovioikeus, jonka tutkittavaksi Niilo Verner Lehtinen ja yhtiö valittamalla olivat saattaneet jutun, on katsonut, ettei ollut syytä muuttaa kihlakunnanoikeuden päätöstä. Niilo Verner Lehtinen ja yhtiö on velvoitettu yhteisvastuullisesti korvaamaan osuuspankin oikeudenkäyntikulut hovioikeudessa 800 markalla.</p>
      </div>
    </div>
    <div>
      <h2 id="19860081tmuukas0">VALITUSLUVAN MYÖNTÄMINEN JA VÄLITOIMI</h2>
      <p>Korkein oikeus 1.11.1985 myöntänyt Niilo Verner Lehtiselle ja yhtiölle valitusluvan. Sitä ennen osuuspankki oli antanut Korkeimman oikeuden pyynnöstä vastauksen valituslupahakemukseen.</p>
    </div>
    <div>
      <h2 id="19860081tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Niilo Verner Lehtinen on 8.11.1983 vahvistetulla kauppakirjalla myynyt pojalleen Jari Tapani Lehtiselle perustettavan yhtiön lukuun omistamansa tilat Niverä RN:o 1:276 ja Kanavamäki RN:o 1:281 molemmat Sysmän kunnan Voipalan kylässä 55.000 markan hinnasta apporttiomaisuutensa osakepääomaosuutensa maksamiseksi yhtiölle. Muutamaa päivää myöhemmin eli 11.11.1983 Niilo Verner Lehtinen on allekirjoittanut Niverä Holding Oy:n perustamiskirjan. Sen mukaan hän on merkinnyt yhtiön kaikki osakkeet ja luovuttanut niiden maksamiseksi edellä mainitut tilat. Yhtiö on merkitty kaupparekisteriin 19.1.1984. Yhtiön hallituksen varsinaisena jäsenenä on ollut Niilo Verner Lehtinen ja varajäsenenä Jari Tapani Lehtinen.</p>
        <p>Mikkelin lääninhallitukselle 26.3.1984 toimitetussa hakemuksessa Sysmän Osuuspankki on anonut Niilo Verner Lehtisen, hänen vaimonsa Veera Helena Lehtisen ja Jari Tapani Lehtisen henkilökohtaisen omaisuuden panemista takavarikkoon tai myymis- ja hukkaamiskieltoon yhteensä 157.500 markan takausvelan maksamisen vakuudeksi. Lääninhallituksen 28.3.1984 antama välipäätös on 30.3.1984 annettu tiedoksi Veera Helena Lehtiselle. Niilo Verner Lehtinen on 28.3.1984 päivätyllä kauppakirjalla myynyt yhtiön koko osakekannan 196.000 markan kauppahinnasta Teuvo Pesoselle. Käteisenä maksettava 166.000 markan kauppahinta on maksettu 30.3.1984. Ulosottoyrityksessä 12.4.1984 Niilo Verner Lehtinen on todettu varattomaksi.</p>
        <p>Apporttiluovutus ei tosin ole käsittänyt omaisuuden lahjoittamista, mutta se on aikaansaanut Niilo Verner Lehtisen varoissa sellaisen muutoksen, joka ainakin jonkin aikaa on ollut omiaan vaikeuttamaan saatavien perintää pakkotoimin. Tämän vuoksi ja ottaen huomioon koko osakekannan myyminen edelleen sekä Niilo Verne Lehtisen pian sen jälkeen tapahtunut toteaminen varattomaksi, Korkein oikeus katsoo, että Niilo Verner Lehtinen on menetellyt edellä kerrotuin tavoin saattaakseen omaisuutensa velkojiensa ulottumattomiin ja että apporttiluovutus tuon menettelyn osana on tehty Niilo Verner Lehtisen velkojien vahingoksi sellaisissa olosuhteissa että takaisinsaanti konkurssipesään olisi ollut luvallinen jos ulosmittauksen sijasta olisi haettu konkurssia.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Niilo Verner Lehtinen ja yhtiö velvoitetaan yhteisvastuullisesti suorittamaan osuuspankille korvaukseksi sillä vastauksen antamisesta täällä olleista kuluista 1.200 markkaa.</p>
      </div>
      <div>
        <p>Ratkaisuun osallistuneet: presidentti Olsson, oikeusneuvokset Takala, Nikkarinen, af Hällström ja Aro</p>
      </div>
    </div>
  </finlex:content>
</finlex:document>
