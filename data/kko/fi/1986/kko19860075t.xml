<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860075t</dcterms:identifier>
  <finlex:ecliIdentifier>ECLI:FI:KKO:1986:II75</finlex:ecliIdentifier>
  <dcterms:title>KKO:1986-II-75</dcterms:title>
  <dcterms:description>
    <p>
      <strong>Työaikalaki</strong>
    </p>
    <p>
      <strong>Yli- ja sunnuntaityökorvaus</strong>
    </p>
  </dcterms:description>
  <finlex:registerNumber>S85/349</finlex:registerNumber>
  <dcterms:date pvm="19851219">1985-12-19</dcterms:date>
  <finlex:fileCopyNumber>2003</finlex:fileCopyNumber>
  <dcterms:issued pvm="19860623">1986-06-23</dcterms:issued>
  <dcterms:abstract>
    <p>Työntekijälle oli maksettu sovittu tuntipalkka erittelemättä mikä osa kulloinkin maksetusta palkasta oli kohdistunut säännölliseen työaikaan ja mikä taas yli- ja sunnuntaityöhön. Säännöllisen työajan ylittävältä osalta työaikalain 17 ja 18 §:n mukaan maksettava korotettu palkka laskettiin käyttäen perusteena asianosaisten sopimaa tuntipalkkaa, vaikka tämä oli korkeampi kuin työsuhteessa noudatettavassa yleissitovassa työehtosopimuksessa asianomaisesta työstä maksettava palkka. Korotuksia laskettaessa oli sovittuun tuntipalkkaan vielä lisättävä mainitussa työehtosopimuksessa sovitut korotukset.</p>
  </dcterms:abstract>
  <p>II-jaosto</p>
  <p>TyöaikaL 17 §</p>
  <p>TyöaikaL 18 §</p>
  <dcterms:tableOfContents>
    <a href="19860075taloa0">ASIAN KÄSITTELY ALEMMISSA OIKEUKSISSA</a>
    <a href="19860075tmuukas0">VAATIMUKSET JA VALITUSLUPA</a>
    <a href="19860075tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860075t.kko">
    <div>
      <h2 id="19860075taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kankaanpään kihlakunnanoikeuden päätös 13.6.1984</h3>
        <p>KO oli kaivinkoneenkuljettaja Heikki Arvi Juhani Heikkilän avointa yhtiötä Maanrakennus Jouko ja Toivo Salomäkeä ja liikkeenharjoittaja Jouko ja Toivo Salomäkeä vastaan ajamasta kanteesta lausunut selvitetyksi, että Heikkilä oli työskennellyt yhtiön palveluksessa 28.1.1981 alkaen. Työ oli käsittänyt pääasiallisesti turpeen kuormausta kaivinkoneella. Lisäksi Heikkilä oli tehnyt erikseen sovittua korvausta vastaan ojankaivuutyötä. Heikkilä oli katsonut, että hänen työsuhteeseensa olisi ollut sovellettava Suomen Maanrakentajien Keskusliitto r.y:n ja Rakennustyöläisten Liitto r.y:n välistä maa- ja vesirakennusalan työehtosopimusta, kun taas yhtiö ja Salomäet olivat katsoneet, että työsuhteessa olisi pitänyt soveltaa Koneurakoitsijain liitto r.y:n ja Maaseututyöväen Liitto r.y:n välistä metsäkonealan työehtosopimusta.</p>
        <p>Ensiksi mainitun työehtosopimuksen soveltamisala oli määritelty siten, että sen määräyksiä sovelletaan Suomen Maanrakentajien Keskusliitto r.y:n jäsenten maa- ja vesirakennustyössä toimivien työntekijöiden työsuhteisiin. Jälkimmäistä työehtosopimusta sovelletaan puolestaan Koneurakoitsijain liitto r.y:n jäsenten palveluksessa metsätyökoneiden käyttäjinä, kuljettajina, asentajina tai apumiehenä toimivien työntekijöiden työsuhteisiin. Lisäksi tuon työehtosopimuksen soveltamisalaa koskeva määräys sisälsi luettelon sopimuksen tarkoittamista työkoneista, joita olivat mm. puutavaran kuljetuksessa tarvittavilla lisälaitteilla varustetut pyörätraktorit, maasto- ja metsätraktorit, monitoimikoneet, puutavaran kuorinnassa käytettävät koneet, kuormaustraktorit sekä metsäojien kaivuun ja muihin metsänparannustöihin käytettävät koneet.</p>
        <p>Heikkilä oli käyttänyt turpeen kuormaustyössään kaivinkonetta, joka ei ollut metsäkonealan työehtosopimuksessa mainitun kaltainen, lähinnä puutavaran käsittelyyn käytettävä työkone. Maa- ja vesirakennusalan työehtosopimuksen palkkausryhmittelyssä taas oli mainittu mm. kaivurinkuljettajan ammattinimike. Heikkilän erillistä korvausta vastaan tekemä ojankaivuutyö oli muodostanut vain vähäisen osan hänen työstään.</p>
        <p>Edellä mainituilla perusteilla KO oli katsonut Heikkilän työn olleen luonteeltaan sellaista, että työsuhteessa olisi tullut soveltaa työsopimuslain 17 §:n mukaisena asianomaisen alan yleiseksi katsottavana valtakunnallisena työehtosopimuksena maa- ja vesirakennusalan työehtosopimusta. Asiaa ratkaistaessa ei ollut merkitystä sillä, että avoin yhtiö oli ollut Koneurakoitsijain liitto r.y:n jäsenenä työehtosopimuslain 4 §:n mukaan sidottu metsäkonealan työehtosopimukseen. Näin ollen Heikkilän työsuhteessa olisi tullut noudattaa maa- ja vesirakennusalan työehtosopimuksen määräyksiä niiden työsuhteen ehtojen osalta, jotka tässä työehtosopimuksessa olivat työntekijän kannalta katsottuna edullisemmat kuin työnantajaa sitovassa metsäkonealan työehtosopimuksessa.</p>
        <p>Asianosaiset olivat eri mieltä siitä, millä perusteella Heikkilälle maksettu palkka oli sovittu määräytymään. Työaikalain 17 §:n 8 momentin ja 18 §:n 5 momentin perusteella sopimus, jolla vähennetään työntekijälle tulevia etuja ylityöstä tai sunnuntaityöstä maksettavan palkan osalta tai jolla korotettu palkka sisällytetään peruspalkkaan, oli mitätön. Asianosaiset eivät olleet siten voineet pätevästi sopia siitä, että maksettavaksi sovittuun tuntipalkkaan olisivat sisältyneet myös korvaukset yli- ja sunnuntaityöstä. Yhtiö ja Salomäet, joille näyttövelvollisuus tällaisen sopimuksen olemassaolosta kuuluisi, eivät olleet myöskään esittäneet riittävää näyttöä siitä, että asianosaiset olisivat tehneet mainitun sisältöisen sopimuksen.</p>
        <p>Heikkilälle oli maksettu palkka kahden viikon välein hänen itsensä täyttämien työaikailmoitusten perusteella. Pankkisiirtotositteissa, joita käyttäen palkan maksaminen oli tapahtunut, ei ollut eritelty, mikä osa kulloinkin maksetusta palkasta oli kohdistunut säännölliseen työaikaan ja mikä taas ylija sunnuntaityöhön. Yhtiö oli työnantajana laiminlyönyt myös työaikalain 20 §:n 2 momentin mukaisen velvollisuutensa pitää työtuntiluetteloa, josta ilmenisi muun ohella yli- ja sunnuntaityöstä maksettu korotettu palkka. Näillä perusteilla KO oli päätynyt siihen, että Heikkilän perustuntipalkkana oli pidettävä 18,50 markkaa tunnissa. KO oli laskenut Heikkilälle kuuluvan peruspalkan pitäen perusteena sitä, että mainittu Heikkilän tuntipalkka oli työsuhteen aikana noussut alan työehtosopimuksen mukaan siten, että tuntipalkka oli ollut ajalla 3.5.-30.9.1981 19,10 markkaa ja 1.10.1981-15.3.1982 19,60 markkaa.</p>
        <p>Heikkilä oli esittämiensä työaikailmoitusten mukaan, joita yhtiö ja Salomäet eivät olleet väittäneet virheellisiksi, tehnyt ylityötä ja sunnuntaityötä niin paljon, että hänelle olisi pitänyt maksaa korotettua palkkaa ainakin hänen vaatimansa 18.017,38. Tästä summasta oli kuitenkin vähennettävä 6.368,10 markkaa, jonka mukainen määrä Heikkilälle oli maksettu liikaa peruspalkkaa. Heikkilän saatavaksi yli- ja sunnuntaityökorotusten osalta oli jäänyt siten 11.649,28 markkaa.</p>
        <p>Lomakorvauksena Heikkilälle oli maksettu 4.1.1982 608 markkaa ja 5.4.1982 3.696 markkaa eli yhteensä 4.304 markkaa. Heikkilälle kuuluvan peruspalkan 53.984,40 markan mukaan laskettuna 8,5 prosentin lomakorvaus oli 4.588,67 markkaa. Lomakorvauksen osalta hänellä oli siten saatavaa 284,67 markkaa.</p>
        <p>Heikkilän työsuhde oli päättynyt siten, että Jouko Salomäki oli 15.3.1982 ilmoittanut työsuhteen puretuksi. KO oli katsonut jääneen näyttämättä, että työnantajalla olisi ollut työsopimuslain 43 §:ssä tarkoitettu tärkeä syy työsuhteen purkamiseen tai työsopimuslain 37 §:n 2 momentissa mainittu erityisen painava syy sen irtisanomiseen.</p>
        <p>KO oli oikeudenkäymiskaaren 17 luvun 6 §:n nojalla arvioinut Heikkilälle aiheutuneen vahingon määräksi 2.500 markkaa. Tästä määrästä oli kuitenkin vähennettävä hänelle maksettu työttömyyskorvaus 1.458 markkaa, joten suoritettavaksi jäi 1.042 markkaa.</p>
        <p>Heikkilän työsuhteeseen perustuvien saatavien suoritus oli työsuhteen päättyessä viivästynyt. Hänellä oli sen vuoksi oikeus saada odotusajan palkkana palkka kuuden päivän ajalta laskettuna 19,60 markan tuntipalkan mukaan eli 940,80 markkaa.</p>
        <p>Näillä perusteilla KO oli velvoittanut, vaatimukset enemmälti hyläten, avoimen yhtiön Maanrakennus Jouko ja Toivo Salomäen maksamaan Heikkilälle korvaukseksi yli- ja sunnuntaityöstä 11.649,28 markkaa ja maksamatta olevana vuosilomakorvauksena 284,67 markkaa eli yhteensä 11.933,95 markkaa vaadittuine 6 prosentin korkoineen työsuhteen päättymispäivästä 15.3.1982 alkaen sekä korvauksena työsuhteen laittomasta purkamisesta 1.042 markkaa ja odotusajan palkkana 940,80 markkaa eli yhteensä 1.982,50 markkaa 6 prosentin korkoineen haasteen tiedoksiantopäivästä 29.12.1982 lukien.</p>
        <p>Jouko ja Toivo Salomäen oli yhteisvastuullisesti avoimen yhtiön kanssa osallistuttava näiden korvausten maksamiseen vuosilomakorvauksen 284,67 markan, työsuhteen laittomasta purkamisesta tuomitun korvauksen 1.042 markan ja odotusajan palkan 940,80 markan eli 2.267,47 markan osalta mainittuine korkoineen, kuitenkin siten, että työsuhteen laittomasta purkamisesta tuomitulle vahingonkorvaukselle ja odotusajan palkalle oli korko laskettava 11.9.1983 alkaen, jolloin haaste oli annettu tiedoksi Jouko ja Toivo Salomäelle.</p>
        <p>Tämän lisäksi avoin yhtiö sekä Jouko ja Toivo Salomäki velvoitettiin yhteisvastuullisesti maksamaan Heikkilälle korvauksena oikeudenkäyntikuluista, ottaen huomioon, että kanteessa esitetyt vaatimukset oli vain osittain hyväksytty, 6.000 markkaa.</p>
      </div>
      <div>
        <h3>Turun hovioikeuden tuomio 25.1.1985</h3>
        <p>HO, jonka tutkittavaksi asianosaiset olivat saattaneet jutun, Heikkilä oikeudenkäyntikulujen osalta, oli lausunut selvitetyksi, että Heikkilä oli työsopimuksen perusteella tehnyt avoimen yhtiön palveluksessa pääasiallisesti turpeen kuormitusta kaivinkoneella KO:n päätöksessä mainittuna aikana ja siinä tarkoitetulla keskimääräisellä tuntipalkalla. HO oli katsonut, että koska Heikkilä, jonka tekemien tuntilappujen mukaan palkka oli maksettu aluksi 18,50 markan suuruisena ja 1.7.1981 lukien 21 markan suuruisena, ei ollut tehnyt työsopimuksen kestäessä ainoatakaan huomautusta palkan määrästä, palkan oli sovittu sisältävän myös korvauksen yli- ja sunnuntaityöstä sekä mahdolliset lisät. Työaikalain 17 §:n 8 momentin ja 18 §:n 5 momentin mukaan oikeutta ylityö- ja sunnuntaikorvauksiin ei voida sopimuksin vähentää eikä ylityö- ja sunnuntaiyökorvausta voida sisällyttää peruspalkkaan. Edellä mainittua asianosaisten sopimaa tuntipalkkaa ei ollut kuitenkaan tarkoitettu perustuntipalkaksi eikä perustuntipalkan määrää voitu, ottaen huomioon, että työsopimukseen oli työtehtävien luonteen eli turpeen kuormauksen, jota oli pidettävä metsäojien kaivuun verrattavana työnä, ja turvekentillä olleen suorituspaikan perusteella sovellettava Koneurakoitsijain liitto r.y:n ka Maaseututyöväen Liitto r.y:n välisen metsäkonealan työehtosopimuksen määräyksiä palkasta, pitää tuossa työehtosopimuksessa määrättyjä palkkoja suurempana. Perustuntipalkan oli siten katsottava olleen 31.8.1981 saakka 14,68 markan suuruinen, 1.9.1981 - 27.1.1982 välisen ajan 15,23 markan suuruinen, 28.1. - 28.2.1982 välisen ajan 16,58 markan suuruinen sekä 1.3.1982 lukien 17,38 markan suuruinen. Sen vuoksi ja koskei Heikkilä ollut näyttänyt, että hänen oikeutensa lain mukaisiin ylityö- ja sunnuntaityökorvauksiin olisi edellä mainitun sopimuksen johdosta vähentynyt, HO hylkäsi Heikkilän yli- ja sunnuntaityötä, vuosilomakorvausta ja odotusajan palkkaa koskevat vaatimukset, joten avoimen yhtiön sekä Jouko ja Toivo Salomäen yhteisvastuullisesti Heikkilälle maksettavaksi jäi työsuhteen laittomasta purkamisesta tuomittu korvaus 1.042 markkaa korkoineen. Lisäksi Heikkilälle tuomittu oikeudenkäyntikulujen korvaus alennettiin 2.000 markkaan. Jutun näin päättyessä hylättiin Heikkilän vaatimus saada korvausta kuluistaan HO:ssa.</p>
      </div>
    </div>
    <div>
      <h2 id="19860075tmuukas0">VAATIMUKSET JA VALITUSLUPA</h2>
      <p>Heikkilä pyysi valituslupaa ja haki muutosta HO:n tuomioon toistaen maa- ja vesirakennusalan työehtosopimuksen soveltamista sekä yli- ja sunnuntaityötä, vuosilomakorvausta, odotusajan palkkaa ja oikeudenkäyntikulujensa täysimääräistä korvaamista koskevat vaatimuksensa. Valituslupa myönnettiin 25.9.1985. Avoin yhtiö sekä Jouko ja Toivo Salomäki antoivat heiltä pyydetyn vastauksen.</p>
    </div>
    <div>
      <h2 id="19860075tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Heikkilän työ on hänen käyttämänsä työvälineen ja työn suorituspaikan perusteella ollut pääasiassa maa- ja vesirakennusalan työehtosopimuksessa tarkoitettua maanrakennustyötä. Työaikalain 17 §:n 8 momentin ja 18 §:n 5 momentin mukaan ylityöstä ja sunnuntaityöstä maksettavaa korvausta ei voida sisällyttää peruspalkkaan. Heikkilällä on näin ollen oikeus saada mainitunlaisesta työstä työaikalain mukaan korotettu tuntipalkka käyttäen perusteena sovittua 18.50 markan tuntipalkkaa, vaikka tämä oli korkeampi kuin työsuhteessa noudatettavassa yleissitovassa työehtosopimuksessa asianomaisesta työstä maksettava palkka. Korotuksia laskettaessa Heikkilällä on lisäksi oikeus saada hyväkseen mainitussa työehtosopimuksessa sovitut korotukset. KO:n korvauksesta yli- ja sunnuntaityön osalta jo vähennetty 6.368 markkaa 10 penniä.</p>
      </div>
      <div>
        <h3>Tuomiolauselma</h3>
        <p>HO:n tuomio kumotaan. Edellä ja muutoin KO:n mainitsemilla perusteilla KO:n päätös jää pysyväksi. Koska Heikkilä on vuoroin hävinnyt ja vuoroin voittanut juttunsa, ei hänelle ole tuleva korvausta kuluistaan HO:ssa ja KKO:ssa.</p>
      </div>
      <div>
        <p>Ratkaisuun osallistuneet: oikeusneuvokset Saarni-Rytkölä, Ådahl, Hiltunen ja Ketola</p>
      </div>
    </div>
  </finlex:content>
</finlex:document>
