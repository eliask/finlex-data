<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860164t</dcterms:identifier>
  <finlex:ecliIdentifier>ECLI:FI:KKO:1986:II164</finlex:ecliIdentifier>
  <dcterms:title>KKO:1986-II-164</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen lakkaaminen</span>
    </p>
  </dcterms:description>
  <finlex:registerNumber>S86/85</finlex:registerNumber>
  <dcterms:date pvm="19860911">1986-09-11</dcterms:date>
  <finlex:fileCopyNumber>3905</finlex:fileCopyNumber>
  <dcterms:issued pvm="19861230">1986-12-30</dcterms:issued>
  <dcterms:abstract>
    <p>Liikkeen luovutuksen jälkeen uusi omistaja oli irtisanonut työntekijän ja tarjonnut hänelle hänen työsuhteeseensa sovellettavan työehtosopimuksen mukaisen irtisanomisajan pituista määräaikaista työsopimusta. Kun työntekijä oli pätevästä syystä kieltäytynyt tekemästä hänelle tarjottua sopimusta, liikkeen entinen omistaja oli työsopimuslain 40 §:n 2 momentin ( 320/1970 ) mukaan velvollinen korvaamaan hänelle tarjotun työsopimuksen ajalta aiheutuneen palkkaetujen menetyksen.</p>
    <p>Ään.</p>
  </dcterms:abstract>
  <p>II-jaosto</p>
  <p>TSL 40 § 2 mom</p>
  <dcterms:tableOfContents>
    <a href="19860164taloa0">ASIAN KÄSITTELY ALEMMISSA OIKEUKSISSA</a>
    <a href="19860164tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19860164tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860164t.kko">
    <div>
      <h2 id="19860164taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Turun raastuvanoikeudessa</h3>
        <p>Krystyna Abramovicz on Rantasipi Oy:lle 15.3.1984 tiedoksi toimituttamansa haasteen nojalla lausunut, että hän oli vuonna 1982 työskennellyt tarjoilijana Rantasipi Oy:n palveluksessa ravintola Brahen Kellarissa, jonka Rantasipi Oy oli 1.12.1982 luovuttanut Oy Brahen Kellari -nimiselle yhtiölle. Oy Brahen Kellari oli liikkeen luovutuksen johdosta irtisanonut Abramoviczin työsopimuksen päättymään 27.12.1982. Abramoviczilla olisi työehtosopimuksen mukaan ollut oikeus yhden kuukauden irtisanomisaikaan. Sen vuoksi ja kun Rantasipi Oy oli työsopimuslain 40 §:n 2 momentin nojalla vastuussa hänelle liikkeen luovutuksesta aiheutuneesta palkkaetujen menetyksestä, Abramovicz on muun ohessa vaatinut Rantasipi Oy:n velvoittamista suorittamaan hänelle puolen kuukauden ajalta maksamatta jäänyttä irtisanomisajan palkkaa vastaavat 1.262 markkaa 76 penniä sekä korvaamaan hänen oikeudenkäyntikulunsa, molemmat laillisine korkoineen.</p>
      </div>
      <div>
        <h3>Vastaus</h3>
        <p>Rantasipi Oy on kiistänyt kanteen perusteeltaan ja vaatinut Abramoviczin velvoittamista korvaamaan yhtiön oikeudenkäyntikulut. Rantasipi Oy ei olut vastuussa Abramoviczin puolen kuukauden ajalta vaatimasta irtisanomisajan palkkaa vastaavasta määrästä. Oy Brahen Kellari oli irtisanoessaan 13.12.1982 Abramoviczin työsopimuksen tarjonnut hänelle määräaikaista, yhden kuukauden pituista irtisanomisaikaa vastannutta työsopimusta aikaisemman työsopimuksen kaltaisesta työstä. Abramovicz oli kieltäytynyt tarjouksesta, minkä vuoksi Rantasipi Oy on katsonut, että yhtiöllä työsopimuslain 27 §:n 3 momentista ilmenevän periaatteen nojalla oli oikeus vähentää, mitä Abramovicz oli tahallaan irtisanomisaikana jättänyt ansaitsematta.</p>
      </div>
      <div>
        <h3>Raastuvanoikeuden päätös 28.3.1985</h3>
        <p>Raastuvanoikeus on lausunut selvitetyksi, että Abramovicz oli 21.4.1980 lukien ollut työsopimuslain 1 §:n mukaisessa toistaiseksi voimassa olemaan tarkoitetussa työsopimussuhteessa tarjoilijana Rantasipi Oy:n palveluksessa ravintola Brahen Kellarissa. Rantasipi Oy oli luovuttanut ravintolan Oy Brahen Kellarille 1.12.1982 lukien. Uusi omistaja oli 13.12.1982 liikkeen luovutuksen johdosta irtisanonut Abramoviczin työsopimuksen päättymään 27.12.1982 ja maksanut hänelle palkan viimeksi mainittuun päivään saakka. Oy Brahen Kellari oli irtisanomisen yhteydessä tarjonnut Abramoviczille määräaikaista työsopimusta työsuhteeseen sovelletun työehtosopimuksen mukaisen yhden kuukauden irtisanomisajan loppuun saakka. Tästä Abramovicz oli kieltäytynyt.</p>
        <p>Työsopimuslain 40 §:n 2 momentin mukaan liikkeen uuden omistajan irtisanoessa työsopimuksen liikkeen luovutuksen johdosta entinen omistaja on vastuussa tästä aiheutuvasta palkkaetujen menetyksestä. Entinen omistaja ei ollut voinut vapautua vastuustaan sillä perusteella, että työntekijä oli kieltäytynyt solmimasta uuden omistajan kanssa työehtosopimuksen mukaisen irtisanomisajan pituista määräaikaista työsopimusta. Työsopimuslain 27 §:n 3 momentissa mainittua periaatetta ei voitu sanamuotonsa vastaisesti ja työntekijän vahingoksi laajentaa koskemaan liikkeen luovutuksen yhteydessä tapahtuvia irtisanomisia. Oy Brahen Kellari oli maksanut Abramoviczille palkan vain kahden viikon pituiselta irtisanomisajalta. Sen vuoksi Rantasipi Oy oli velvollinen maksamaan hänelle irtisanomisesta aiheutuneena palkkaetujen menetyksenä kahden viikon palkkaa vastaavan määrän.</p>
        <p>Edellä lausutun perusteella raastuvanoikeus on velvoittanut Rantasipi Oy:n suorittamaan Abramoviczille irtisanomisesta aiheutuneena palkkaetujen menetyksenä 1.262 markkaa 76 penniä 6 prosentin korkoineen 27.12.1982 lukien ja oikeudenkäyntikulujen korvauksena yhteisvastuullisesti jutussa myös vastaajana olleen Oy Brahen Kellarin kanssa 4.500 markkaa 16 prosentin korkoineen raastuvanoikeuden päätöspäivästä lukien.</p>
      </div>
      <div>
        <h3>Turun hovioikeuden tuomio 15.11.1985</h3>
        <p>Hovioikeus, jonka tutkittavaksi Rantasipi Oy osaltaan oli saattanut jutun, on jättänyt asian raastuvanoikeuden päätöksen varaan. Rantasipi Oy on velvoitettu suorittamaan Abramoviczille korvaukseksi vastauskuluista hovioikeudessa 700 markkaa.</p>
      </div>
    </div>
    <div>
      <h2 id="19860164tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Rantasipi Oy on pyytänyt valituslupaa ja vaatinut hovioikeuden tuomion kumoamista. Valituslupa on myönnetty 5.2.1986. Abramovicz on antanut häneltä pyydetyn vastauksen.</p>
    </div>
    <div>
      <h2 id="19860164tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Rantasipi Oy:n luovutettua 1.12.1982 ravintola Brahen Kellarin Oy Brahen Kellarille luovutuksensaajalla on työsopimuslain 40 §:n 2 momentin mukaan, sellaisena kuin tämä lainkohta oli silloin voimassa olleessa alkuperäisessä muodossaan (320/1970), ollut oikeus kahden viikon kuluessa luovutuksesta irtisanoa Abramoviczin työsopimus lakkaamaan neljäntoista päivän kuluttua irtisanomisesta. Irtisanomiseen ei tarvittu muuta perustetta kuin että liike oli luovutettu ja että uusi omistaja ei halunnut jatkaa Abramoviczin työsuhdetta. Mainittua neljäntoista päivän irtisanomisaikaa on voitu noudattaa sen estämättä, että Abramoviczin työsuhteeseen sovellettavan työehtosopimuksen mukainen irtisanomisaika oli yksi kuukausi. Oy Brahen Kellari on 13.12.1982 irtisanonut Abramoviczin työsopimuksen päättymään 27.12.1982. Edellä mainitun lainkohdan mukaan Rantasipi Oy liikkeen entisenä omistajana on, jollei Abramoviczin menettelystä muuta johdu, vastuussa Abramoviczille liikkeen luovuttamisen johdosta tapahtuneen irtisanomisen vuoksi aiheutuneesta palkkaetujen menetyksestä.</p>
        <p>Työsopimussuhteissakin noudatettavan vahingonkorvausoikeudellisen periaatteen mukaan liikkeen luovutuksen johdosta työehtosopimuksen mukaista irtisanomisaikaa lyhyemmällä irtisanomisajalla irtisanottu työntekijä on työehtosopimuksen mukaisena irtisanomisaikana velvollinen vahinkonsa vähentämiseksi ottamaan vastaan saatavissa olevaa hänelle sopivaa työtä. Abramovicz on kieltäytynyt ottamasta vastaan Oy Brahen Kellarin tarjoamaa uutta työtä, koska työsopimus olisi ollut määräaikainen. Tarjous määräaikaisen työsopimuksen tekemisestä osoittaa, että Oy Brahen Kellarilla ei olisi ollut tarvetta irtisanoa Abramoviczia työehtosopimuksen mukaista irtisanomisaikaa lyhyemmällä irtisanomisajalla. Mainitunlainen irtisanominen ei tällaisessa tilanteessa ole ollut liikkeen luovutuksensaajalla olleesta erityisestä irtisanomisperusteesta huolimatta lain tarkoituksen mukaista. Korkein oikeus katsoo, että Abramovicz ei ole näissä olosuhteissa ollut velvollinen vahinkonsa vähentämiseksi tekemään Oy Brahen Kellarin hänelle tarjoamaa määräaikaista työsopimusta.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Rantasipi Oy velvoitetaan suorittamaan Abramoviczille korvaukseksi hänellä täällä olleista vastauskuluista 800 markkaa.</p>
      </div>
      <div>
        <h3>Esittelijän mietintö ja eri mieltä olevien jäsenten lausunnot</h3>
        <p>Esittelijän mietintö: Korkein oikeus lausunee perusteluinaan: Jos Abramovicz ei olisi kieltäytynyt Oy Brahen Kellarin esittämästä määräaikaisesta työsopimuksesta, hän ei olisi menettänyt kysymyksessä olevaa palkkaetua.</p>
        <p>Työsopimuslain 27 §:n 3 momentin mukaan työnantaja saa työnteon esteen ajalta työntekijälle maksettavasta palkasta vähentää työntekijän tahallaan ansaitsematta jättämän muun palkan. Työsopimuslain 40 §:ssä ei kuitenkaan ole työsopimuslain 27 §:n 3 momenttia vastaavaa säännöstä, jota työsopimuslain 40 §:n 2 momentin (320/1970) työntekijää suojaavan tarkoituksen ja työoikeudessa noudatettavan työntekijän suojeluperiaatteen sekä tilanteiden erilaisuuden johdosta ei muutoinkaan voida tulkinnallisesti ulottaa liikkeen luovutustilanteeseen.</p>
        <p>Vahingonkorvausoikeudessa noudatettavan periaatteen mukaan vahinkoa kärsivän on pyrittävä rajoittamaan vahinkonsa mahdollisimman vähäiseksi. Tämän velvollisuutensa laiminlyövän katsotaan osaltaan vaikuttaneen vahingon syntymiseen ja hänelle tuomittavaa korvausta voidaan alentaa. Työsopimuslain 40 §:n 2 momentin mukaan liikkeen luovuttaja vastaa työntekijän palkkaetujen menetyksestä. Säännöksessä ei ole kysymys työsopimuslain 51 §:n kaltaisesta työnantajan sopimusrikkomuksen aiheuttamasta vahingonkorvausvelvollisuudesta, johon on sovellettava yleisiä vahingonkorvausoikeudellisia periaatteita.</p>
        <p>Oy Brahen Kellarin tarjous määräaikaisen työsopimuksen tekemisestä osoittaa, että yhtiöllä ei olisi ollut todellista tarvetta irtisanoa Abramoviczia ainakaan 14 päivän pituisella irtisanomisajalla.</p>
        <p>Sen vuoksi Abramovicz ei tämänkaltaisessa tilanteessa ole ollut velvollinen palkkaetujen menetyksen uhalla vahinkonsa välttämiseksi tekemään Oy Brahen Kellarin hänelle tarjoamaa määräaikaista työsopimusta.</p>
        <p>Korkein oikeus lausunee tuomiolausemanaan: Hovioikeuden tuomion lopputulosta ei muuteta. Rantasipi Oy velvoitetaan suorittamaan Abramoviczille korvaukseksi hänellä täällä olleista vastauskuluista 800 markkaa.</p>
        <p>Oikeusneuvos Heinonen: Hyväksyn esittelijän mietinnön.</p>
        <p>Oikeusneuvos Saarni-Rytkölä: Olen samaa mieltä kuin oikeusneuvos Heinonen.</p>
        <p>Oikeusneuvos Leivonen: Yhdyn korkeimman oikeuden ratkaisun perusteluiden ensimmäiseen kappaleeseen ja lausun lisäksi seuraavaa.</p>
        <p>Vahingonkorvausoikeudessa yleisesti noudatettavan periaatteen mukaan vahinkoa kärsineen on pyrittävä rajoittamaan vahinkonsa, jonka korvaamisesta toinen on vastuussa, mahdollisimman vähäiseksi. Jos vahinkoa kärsinyt laiminlyö tämän velvollisuutensa,hänelle tuomittavaa vahingonkorvausta voidaan alentaa tai korvaus voidaan kokonaan evätä.</p>
        <p>Katson, että vaikka työsopimuslaissa ei ole säädetty edellä mainitun vahingonkorvausoikeudellisen periaatteen soveltamisesta työntekijälle lain 40 §:ssä säännellyn liikkeen luovutuksen johdosta tapahtuvasta irtisanomisesta aiheutuvaan palkkaetujen menetykseen, irtisanottu työntekijä on liikkeen luovuttajan korvattavaksi kuuluvan palkkaetujen menettämisen estämiseksi tai vähentämiseksi velvollinen ottamaan saatavissa olevaa hänelle sopivaa työtä, jollei hänellä ole pätevää syytä olla ottamatta sitä. Abramoviczin oikeus hänen Rantasipi Oy:ltä vaatimaansa alempien oikeuksien hänelle maksettavaksi tuomitsemaan korvaukseen riippuu näin ollen siitä, onko hänellä ollut hyväksyttävä syy kieltäytyä ottamasta vastaan Oy Brahen Kellarin hänelle tarjoamaa määräaikaista työsopimusta hänen Rantasipi Oy:n kanssa tekemänsä työsopimuksen lakkaamisesta alkaen 12.1.1983 saakka eli siksi puolen kuukauden ajaksi, jolta Rantasipi Oy on velvoitettu suorittamaan hänelle korvausta irtisanomisen aiheuttamasta työansion menetyksestä.</p>
        <p>Katson, että Abramovicz on ilman pätevää syytä kieltäytynyt ottamasta Oy Brahen Kellarin hänelle tarjoamaa työtä ja että Rantasipi Oy tämän vuoksi on vapautunut sillä muutoin olleesta velvollisuudesta korvata Abramoviczille hänen irtisanomisen johdosta aiheutunut palkkaetujen menetys.</p>
        <p>Abramoviczin Rantasipi Oy:öön kohdistaman kanteen hyläten kumoan hovioikeuden tuomion ja vapautan Rantasipi Oy:n velvollisuudesta suorittaa Abramoviczille irtisanomisesta aiheutuneena palkkaetujen menetyksenä 1.262 markkaa 76 penniä korkoineen ja korvata Abramoviczin oikeudenkäyntikuluja raastuvanoikeudessa yhteisvastuullisesti Oy Brahen Kellarin kanssa 4.500 markalla korkoineen sekä hovioikeudessa 700 markalla. Asian laadun vuoksi Rantasipi Oy:n on pidettävä vahinkonaan sillä täällä olleet kulut.</p>
      </div>
      <div>
        <p>Ratkaisuun osallistuneet: oikeusneuvokset af Hällström ja Kilpeläinen</p>
      </div>
    </div>
  </finlex:content>
</finlex:document>
