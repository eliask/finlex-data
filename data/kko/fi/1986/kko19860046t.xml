<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860046t</dcterms:identifier>
  <finlex:ecliIdentifier>ECLI:FI:KKO:1986:II46</finlex:ecliIdentifier>
  <dcterms:title>KKO:1986-II-46</dcterms:title>
  <dcterms:description>
    <p>
      <strong>Yksityistielaki</strong>
      <span>Tielautakunta</span>
    </p>
  </dcterms:description>
  <finlex:registerNumber>M85/89</finlex:registerNumber>
  <dcterms:date pvm="19850909">1985-09-09</dcterms:date>
  <finlex:fileCopyNumber>1286</finlex:fileCopyNumber>
  <dcterms:issued pvm="19860423">1986-04-23</dcterms:issued>
  <dcterms:abstract>
    <p>Tilojen yhteisten teiden ja valtaojien sekä niihin verrattavien alueiden lakkaamisesta yhteisinä alueina annetun lain nojalla oli jakotoimituksessa tilojen yhteiseksi jätetty tiealue lakannut olemasta yhteinen alue. Kun kulkuoikeudesta lakanneella yhteisellä alueella oli syntynyt erimielisyyttä, tielautakunta ei ollut toimivaltainen perustamaan tiekuntaa ja vahvistamaan tieyksiköitä, vaan asiat oli ratkaistava yksityistielain mukaisessa tietoimituksessa.</p>
    <p>L tilojen yhteisten alueiden ja valtaojien sekä niihin verrattavien alueiden lakkaamisesta yhteisinä alueina 4_§ L_yksityisistä_teistä_52_§</p>
  </dcterms:abstract>
  <p>III-jaosto</p>
  <dcterms:tableOfContents>
    <a href="19860046taloa0">ASIAN KÄSITTELY ALEMMISSA OIKEUKSISSA</a>
    <a href="19860046tmuukas0">VAATIMUKSET, VALITUSLUVAN MYÖNTÄMINEN JA VÄLITOIMET</a>
    <a href="19860046tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860046t.kko">
    <div>
      <h2 id="19860046taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Asian käsittely tielautakunnassa</h3>
        <p>Kaarlo Jalmari Kemppi Kangasniemen kunnan Kutemajärven kylässä sijaitsevien tilojen Kotirinne RN:o 40:6 ja Lisärinne 40:16 omistajana oli tehnyt Kangasniemen kunnan tielautakunnalle hakemuksen yksityistietoimituksen suorittamisesta. Toimituksesta oli tiedotettu muun muassa samassa kylässä olevan Länsirannan tilan RN:o 40:17 omistajalle Aarne Albin Kuituselle, joka oli vastustanut toimitusta. Tielautakunta on päätöksessään 9.2.1984 katsonut, että hakemuksen kohteena olevaan kantatieltä n:o 447 alkavaan ja Kotirinteen tilan RN:o 40:6 pihaan päättyvään tiehen olivat ennestään olemassa yksityisistä teistä annetun lain 52 §:ssä tarkoitetut tieoikeudet ja että tielautakunta oli toimivaltainen käsittelemään asian. Tielautakunta on perustanut tälle Kotirinteen yksityistieksi nimetylle tielle tiekunnan ja suorittanut tienpitovelvollisuuden jaon vahvistamalla tieosakkaille tieyksiköt, jolloin tieyksiköitä on määrätty myös Kuituselle.</p>
      </div>
      <div>
        <h3>Itä-Suomen maaoikeuden päätös 18.2.1985</h3>
        <p>Kuitunen on valittanut tielautakunnan päätöksestä sillä perusteella, että kysymyksessä oleva tie ei ollut yksityisistä teistä annetussa laissa tarkoitettu sellainen ennestään oleva tie, jonka käsitteleminen kuului tielautakunnan toimivaltaan, ja että sanottu tie oli lakannut tilojen yhteisten teiden ja valtaojien sekä niihin verrattavien alueiden lakkaamisesta yhteisinä alueina 17.12.1976 annetun lain voimaan tullessa 1.3.1977. Lisäksi Kuitunen on vaatinut, että hänelle määrättyjä tieyksiköitä ainakin alennettaisiin.</p>
        <p>Kuultuaan Kemppiä ja tielautakuntaa maaoikeus on katsonut, että tilojen yhteisten teiden ja valtaojien sekä niihin verrattavien alueiden lakkaamisesta yhteisinä alueina annetun lain 4 §:n nojalla muun muassa Kotirinteen tila RN:o 40:6 oli saanut kysymyksessä olevaan lakanneeseen yhteiseen, Kotirinteen yksityistieksi nyttemmin nimitettyyn tiealueeseen korvauksetta pysyvän rasiteoikeuden ja että tielautakunnan toimituksen suorittamiselle oli niin ollen jo sanotullakin perusteella ollut lailliset edellytykset. Tämän vuoksi ja sen mukaan, mitä asiassa oli muuten käynyt selville, maaoikeus on katsonut, ettei ollut syytä muuttaa tielautakunnan päätöstä muuten kuin että Kuitusen omistamalle Länsirannan tilalle määrättyjä tieyksiköitä alennettiin.</p>
      </div>
    </div>
    <div>
      <h2 id="19860046tmuukas0">VAATIMUKSET, VALITUSLUVAN MYÖNTÄMINEN JA VÄLITOIMET</h2>
      <p>Kuitunen on pyytänyt valituslupaa ja vaatinut maaoikeuden ja tielautakunnan päätösten kumoamista muun muassa sillä perusteella, että tilojen yhteisten teiden ja valtaojien sekä niihin verrattavien alueiden lakkaamisesta yhteisinä alueina annetun lain mukaan kysymyksessä oleva tie on yhteisenä alueena lakannut tiealue, johon kohdistuvat kulkuoikeudet on selvitettävä ja perustettava mainitussa laissa säädetyllä tavalla.</p>
      <p>Kuituselle on myönnetty valituslupa 21.8.1985. Kangasniemen kunnan tielautakunta on antanut siltä pyydetyn lausunnon.</p>
    </div>
    <div>
      <h2 id="19860046tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Yksityisistä teistä annetun lain 52 §:n 1 momentin 4 ja 6 kohdan mukaan yksityisen tien tiekunnan perustaminen ja tienpitovelvollisuuden jakaminen kuuluvat tielautakunnan toimivaltaan siinä tapauksessa, että on kysymys sellaisesta ennestään olevasta tiestä, johon myös jollakin muulla kuin sen kiinteistön, minkä alueella tie sijaitsee, omistajalla tai haltijalla on pysyvä käyttöoikeus. Valituksenalaisessa tapauksessa on kysymys 15.2.1960 maarekisteriin merkityssä halkomis- ja lohkomistoimituksessa muodostettujen tilojen yhteiseksi jätetystä tiealueesta, joka on tilojen yhteisten teiden ja valtaojien sekä niihin verrattavien alueiden lakkaamisesta yhteisinä alueina annetun lain 3 §:n 1 momentin mukaan lakannut olemasta yhteinen alue sanotun lain voimaan tullessa 1.3.1977. Jos syntyy erimielisyyttä siitä, saako jokin kiinteistö lakanneeseen yhteiseen tiealueeseen pysyvän käyttöoikeuden kulkutarkoitukseen, ratkaistaan asia mainitun lain 4 §:n säädetyllä tavalla. Kuitunen on riitauttanut Kotirinteen tilan omistajan Kempin kulkuoikeuden lakanneella yhteisellä alueella. Edellä kerrotuilla perusteilla tielautakunta ei ole ollut toimivaltainen perustamaan tiekuntaa ja vahvistamaan tieyksiköitä, vaan asiat on ratkaistava yksityisistä teistä annetun lain 5 luvun mukaisessa tietoimituksessa.</p>
      </div>
      <div>
        <h3>Päätöslauselma</h3>
        <p>Maaoikeuden päätös kumotaan ja tielautakunnan suorittama toimitus poistetaan.</p>
        <div>
          <p>Ratkaisuun osallistuneet: oikeusneuvokset Jalanko, Saarni-Rytkölä, Ådahl, Nybergh ja Aro</p>
        </div>
      </div>
    </div>
  </finlex:content>
</finlex:document>
