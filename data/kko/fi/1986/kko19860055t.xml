<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860055t</dcterms:identifier>
  <finlex:ecliIdentifier>ECLI:FI:KKO:1986:II55</finlex:ecliIdentifier>
  <dcterms:title>KKO:1986-II-55</dcterms:title>
  <dcterms:description>
    <p>
      <strong>Irtaimen kauppa</strong>
      <span>Hinnanalennus</span>
      <span>Kaupan kohteen virheellisyys</span>
      <span>Reklamaatio</span>
    </p>
  </dcterms:description>
  <finlex:registerNumber>S85/878</finlex:registerNumber>
  <dcterms:date pvm="19860204">1986-02-04</dcterms:date>
  <finlex:fileCopyNumber>1541</finlex:fileCopyNumber>
  <dcterms:issued pvm="19860513">1986-05-13</dcterms:issued>
  <dcterms:abstract>
    <p>Asuinhuoneiston hallintaan oikeuttavien osakkeiden ostajat olivat lähes kolmen vuoden kuluttua kaupasta ja huoneiston hallinnan siirtymisestä heille saaneet tietää, että huoneiston pinta-ala oli sovittua pienempi, ja esittäneet myyjille hinnanalennusvaatimuksen. Ostajien katsottiin menettäneen oikeutensa vedota pinta-alavirheeseen.</p>
  </dcterms:abstract>
  <p>II-jaosto</p>
  <dcterms:tableOfContents>
    <a href="19860055taloa0">ASIAN KÄSITTELY ALEMMISSA OIKEUKSISSA</a>
    <a href="19860055tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</a>
    <a href="19860055tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860055t.kko">
    <div>
      <h2 id="19860055taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Bo ja Leena Lindfors ovat Ester Rostedtille ja Anneli Ahoselle 15.9.1982 toimitetun haasteen nojalla lausuneet, että he olivat 2.5.1979 ostaneet Rostedtilta ja Ahoselta 225.000 markan kauppahinnasta Asunto-Oy Iso Puistotie 16:n osakkeet n:ot 77 -156, jotka oikeuttivat huoneiston numero 5 hallintaan yhtiön omistamassa talossa. Huoneiston pinta-alaksi oli Bo ja Leena Lindforsille esitetyssä isännöitsijäntodistuksessa, kauppakirjassa ja silloisessa yhtiöjärjestyksessä mainittu 85 neliömetriä.</p>
        <p>Yhtiön hallituksen pyynnöstä oli Kiinteistöliiton rakennustekninen toimisto suorittanut yhtiön asuinhuoneistojen pinta-alamittauksen 23.9.1981. Kysymyksessä olevan huoneiston todellinen pinta-ala oli 27.9.1981 päivätyn mittauspöytäkirjan mukaan vain 76 neliömetriä. Bo ja Leena Lindfors olivat ilmoittaneet pinta-alavirheeseen perustuvasta hinnanalennusvaatimuksestaan Rostedtille ja Ahoselle 1.3.1982.</p>
        <p>Edellä kerrotusta syystä Bo ja Leena Lindfors ovat vaatineet, että heidän Rostedtille ja Ahoselle maksamaansa kauppahintaa alennetaan kauppakirjaan merkityn pinta-alan ja todellisen pinta-alan erotuksen yhdeksän neliömetrin ja maksetun neliömetrihinnan 2.647,06 markan mukaan laskien 23.823,53 markalla sekä että Rostedt ja Ahonen velvoitetaan suorittamaan heille sanottu määrä 16 prosentin korkoineen 1.3.1982 lukien ja korvaamaan heidän oikeudenkäyntikulunsa.</p>
        <p>Kannetta kehittäessään Bo ja Leena Lindfors ovat vaatineet hinnanalennusta huoneiston nykyisen arvon mukaan, jonka he olivat ilmoittaneet olevan 6.300 markkaa neliömetriltä.</p>
        <p>Vastaus: Rostedt ja Ahonen ovat vastustaneet kannetta ja vaatineet korvausta oikeudenkäyntikuluistaan.</p>
        <p>Kauppakirjassa oli huoneiston pinta-alaksi ilmoitettu "noin 85 m<sup>2</sup>". Sanonta salli ainakin 10 prosentin suuruusluokkaa olevan poikkeaman.</p>
        <p>Pinta-alaero johtui mittausmenetelmien muuttumisesta. Bo ja Leena Lindforsin oli ostaessaan huoneiston vanhasta talosta täytynyt ymmärtää, että yhtiöjärjestyksessä ja isännöitsijäntodistuksessa mainittu pinta-ala oli laskettu vanhan mittaustavan mukaisesti.</p>
        <p>Joka tapauksessa Bo ja Leena Lindfors olivat menettäneet oikeutensa vedota pinta-alavirheeseen, koska siitä oli ilmoitettu vasta lähes kolmen vuoden kuluttua kaupanteosta.</p>
        <p>Rostedt ja Ahonen ovat lisäksi korostaneet, että Bo ja Leena Lindfors olivat ostaneet tietyn huoneiston eivätkä tiettyä neliömetrimäärää.</p>
        <p>Vaadittua hinnanalennusta Rostedt ja Ahonen ovat pitäneet liiallisena.</p>
      </div>
      <div>
        <h3>Raastuvanoikeuden päätös 30.5.1983</h3>
        <p>Raastuvanoikeus on katsonut selvitetyksi, että Bo ja Leena Lindfors olivat 2.5.1979 päivätyllä kauppakirjalla ostaneet Rostedtilta ja Ahoselta Asunto-Oy Iso Puistotie 16:n osakkeet n:ot 77-156, jotka oikeuttivat huoneiston numero 5 hallintaan. Kauppakirjan mukaan oli "huoneiden lukumäärä 2 h + ph + k + halli" ja "pinta-ala (noin) 85 m<sup>2</sup>" sekä kauppahinta 225.000 markkaa, joka oli maksettu käteisellä. Yhtiöjärjestyksen mukaan yhtiön tarkoituksena oli hallita taloa, jonka huoneistojen yhteenlasketusta lattiapinta-alasta enin osa oli varattu yhtiön osakkaille asuntohuoneistoiksi. Yhtiöjärjestyksen tiedot myydystä huoneistosta olivat samat kuin kauppakirjassa. Myös oikeudelle annetusta isännöitsijäntodistuksesta kävivät samat tiedot ilmi. Kauppakirjan ehtojen mukaan huoneisto oli luovutettu ostajille ja ostajat olivat ottaneet sen vastaan siinä kunnossa, missä se viimeksi ennen kaupan tekemistä ostajille esiteltäessä oli ollut. Bo Lindfors oli tutustunut huoneistoon ja Leena Lindforsin isä Aarne Mattila, joka oli ollut työssä Suomen Yhdyspankki Oy:ssä hoitaen kiinteistöasioita, oli käynyt huoneistossa ja nähnyt kauppakirjan ennen allekirjoittamista. Huoneiston kauppa oli tehty Mattilan luona Suomen Yhdyspankissa. Sekä Bo että Leena Lindforsin nimet olivat kauppakirjassa. Asunto-Oy Puistotie 16:n yhtiöjärjestys oli vahvistettu kauppa- ja teollisuusministeriössä 15.2.1939.</p>
        <p>Kiinteistöliiton rakennustekninen toimisto oli 23.9.1981 suorittanut yhtiön huoneistojen pinta-alojen mittauksen RT 120.22 laskentaohjetta noudattaen. Huoneistojen pinta-alat oli ilmoitettu 0,5 neliömetrin tarkkuudella. Tämä mittauksen mukaan huoneiston numero 5 pinta-alaksi oli saatu 76,0 neliömetriä.</p>
        <p>Raastuvanoikeus on katsonut jääneen näyttämättä, että Rostedt tai Ahonen olisi tiennyt, että heidän myymänsä huoneiston pinta-ala RT 120.22 laskentaohjetta noudattaen ei ollut 85 neliömetriä. Sen vuoksi ja kun Rostedt ja Ahosen oli täytynyt luottaa yhtiöjärjestyksestä ja isännöitsijäntodistuksesta ilmeneviin tietoihin, raastuvanoikeus on katsonut jääneen näyttämättä, että Rostedt tai Ahonen olisi tahallaan tai tuottamuksesta antanut huoneistoa myytäessä Lindforseille vääriä tietoja.</p>
        <p>Bo Lindfors ja leena Lindfrosin edustajana Mattila olivat tutustuneet huoneistoon. Raastuvanoikeus on katsonut, että huoneiston ostopäätös oli perustunut tavanmukaisesti huoneiston sijaintiin, huonejärjestykseen ja huoneistosta saatavaan kokonaisvaikutelmaan pikemminkin kuin tiettyyn neliömetrimäärään. Lisäksi Bo ja Leena Lindfors eivät olleet ajoissa ilmoittaneet myyjille pinta-alavirheeseen perustuvasta hinnanalennusvaatimuksestaan.</p>
        <p>Edellä esitetyillä perusteilla ja koska Bo ja Leena Lindfors eivät olleet muutoinkaan näyttäneet, että heille olisi syntynyt vahinkoa, raastuvanoikeus on hylännyt kanteen ja velvoittanut Bo ja Leena Lindforsin yhteisvastuullisesti korvaamaan Rostedtin ja Ahosen yhteiset oikeudenkäyntikulut 5.500 markalla.</p>
      </div>
      <div>
        <h3>Helsingin hovioikeuden tuomio 5.6.1985</h3>
        <p>Hovioikeus, jonka tutkittavaksi Bo ja Leena Lindfors olivat saattaneet jutun, on katsonut, ettei puheena olevien osakkeiden kauppahintaa ollut määrätty pinta-alan mukaan eikä asiassa ollut näytetty pinta-alaa koskevan erehdyksen olleen omansa vaikuttamaan kauppahintaa korottavasti. Sen vuoksi hovioikeus on pysyttänyt raastuvanoikeuden päätöksen sekä velvoittanut Bo ja Leena Lindforsin korvaamaan Rostedtin ja Ahosen oikeudenkäyntikulut hovioikeudessa 800 markalla.</p>
      </div>
    </div>
    <div>
      <h2 id="19860055tmuukas0">VAATIMUKSET, VALITUSLUVAN MYÖNTÄMINEN JA VÄLITOIMI</h2>
      <p>Bo ja Leena Lindfors ovat pyytäneet valituslupaa ja vaatineet, että Rostedt ja Ahonen velvoitetaan suorittamaan heille hinnanalennusta 6.300 markan neliömetrihinnan mukaan laskien 56.700 markkaa 16 prosentin korkoineen 1.3.1982 lukien. Valituslupa on myönnetty 11.9.185. Rostedt ja Ahonen ovat antaneet heiltä pyydetyn vastauksen.</p>
    </div>
    <div>
      <h2 id="19860055tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Bo ja Leena Lindfors ovat 2.5.1979 ostaneet Rostedtilta ja Ahoselta sanotut osakkeet, jotka kauppakirjan mukaan oikeuttivat 85 neliömetrin suuruisen huoneiston hallintaan. Kauppakirjan mukaan huoneiston hallinta on siirtynyt ostajille kaupantekopäivänä.</p>
        <p>Kun talon asuinhuoneistojen pinta-alat on syksyllä 1981 yhtiön toimesta mitattu, kysymyksessä olevan huoneiston pinta-alaksi on nykyisen mittaustavan mukaan osoittautunut 76 neliömetriä. Bo ja Leena Lindfors ovat ilmoituksensa mukaan saaneet tiedon mittaustuloksesta 26.1.1982. He ovat ilmoittaneet pinta-alavirheestä ja hinnanalennusvaatimuksestaan myyjille 1.3.1982 eli vasta lähes kolmen vuoden kuluttua siitä, kun he olivat saaneet huoneiston hallintaansa. Tämän vuoksi he ovat menettäneet oikeutensa vedota kaupan kohteen virheellisyyteen.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Bo ja Leena Lindfors velvoitetaan yhteisvastuullisesti korvaamaan Rostedtin ja Ahosen vastauskulut Korkeimmassa oikeudessa 1.200 markalla.</p>
        <div>
          <p>Ratkaisuun osallistuneet: oikeusneuvokset Leivonen, Saarni-Rytkölä, Heinonen, Hiltunen ja Ketola</p>
        </div>
      </div>
    </div>
  </finlex:content>
</finlex:document>
