<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860163t</dcterms:identifier>
  <finlex:ecliIdentifier>ECLI:FI:KKO:1986:II163</finlex:ecliIdentifier>
  <dcterms:title>KKO:1986-II-163</dcterms:title>
  <dcterms:description>
    <p>
      <strong>Oikeudenkäyntimenettely</strong>
    </p>
    <p>
      <strong>Kantelu OK 31 luku 1 § 4 kohta</strong>
    </p>
    <p>
      <strong>Jutun palauttaminen</strong>
    </p>
  </dcterms:description>
  <finlex:registerNumber>H84/426</finlex:registerNumber>
  <dcterms:date pvm="19860107">1986-01-07</dcterms:date>
  <finlex:fileCopyNumber>3876</finlex:fileCopyNumber>
  <dcterms:issued pvm="19861222">1986-12-22</dcterms:issued>
  <dcterms:abstract>
    <p>A oli vaatinut B:ltä vahingonkorvausta tuottamusperusteella. Alioikeus oli hylännyt kanteen sillä perusteella, ettei tuottamusta ollut näytetty. Hovioikeus oli, lausumatta tuottamuksesta, katsonut, että B:n harjoittama kaivostoiminta oli ollut erittäin vaarallista, ja tällä perusteella velvoittanut B:n maksamaan korvausta. Kun vastuu täten oli perustettu seikkaan, jota kanteessa ei ollut esitetty vaatimuksen perusteeksi, hovioikeudessa oli tapahtunut oikeudenkäymiskaaren 31 luvun 1 §:n 4 kohdassa tarkoitettu oikeudenkäyntivirhe. Hovioikeuden tuomio poistettiin kantelun johdosta ja juttu palautettiin hovioikeuteen.</p>
    <p>Ään.</p>
  </dcterms:abstract>
  <p>I-jaosto</p>
  <p>OK 31 luku 1 § 4 kohta</p>
  <p>OK 31 luku 6 §</p>
  <dcterms:tableOfContents>
    <a href="19860163taloa0">ASIAN KÄSITTELY ALEMMISSA OIKEUKSISSA</a>
    <a href="19860163tmuukas0">VAATIMUKSET JA VÄLITOIMET</a>
    <a href="19860163tyloa0">KORKEIMMAN OIKEUDEN PÄÄTÖS</a>
  </dcterms:tableOfContents>
  <finlex:content id="s19860163t.kko">
    <div>
      <h2 id="19860163taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Pyhäjärven kihlakunnanoikeudessa</h3>
        <p>Matti Aaros Ryymin ja kahdeksan muuta henkilöä ovat kihlakunnanoikeudessa Outokumpu Oy:lle toimitetun haasteen nojalla lausunut muun muassa, että Ryymin ja hänen myötäpuolensa (jäljempänä käytetään vain Ryyminin nimeä, vaikka tarkoitetaan myös hänen myötäpuoliaan) olivat työskennelleet työsopimuslain 1 §:n mukaisessa työsuhteessa yhtiön palveluksessa Pyhäsalmen kaivoksessa. Kaivoksessa oli 20.1.1977 tapahtunut kenttää räjäytettäessä rikkipölyräjähdys, josta aiheutunut paineaalto oli saattanut kaivoksen tuuletusjärjestelmän epäkuntoon. Eräiden yhtiön palveluksessa olevien työntekijöiden laiminlyöntien johdosta Ryymin oli päästetty räjähdyksen jälkeen kaivokseen seurauksin, että hän oli syntyneen rikkidioksidin ja kaivoksen rakenteellisten puutteellisuuksien vuoksi vammautunut. Yhtiössä ja sen edustajissa oli ollut huolimattomuutta henkilöiden valitsemisessa, ohjeiden antamisessa, valvonnan suorittamisessa ja käytännön toiminnassa. Yhtiö oli työsopimuslain 32 §:n nojalla sopimusperusteisessa vastuussa työturvallisuusvelvoitteiden rikkomisesta ja laiminlyönneistä. Tämän lisäksi yhtiö oli vastuussa rikosoikeudellisilla perusteilla sekä työturvallisuuslain 9 §:n ja vahingonkorvauslain nojalla. Ryymin on myös lausunut, että työnantajan vastuun oli katsottava olevan työehtosopimuksen perusteella lähellä objektiivista vastuuta ja että työturvallisuuslain 9 §:n säännöstä, joka kuvasi objektiivista vastuuta, oli sanalla "kohtuudella" jonkin verran lievennetty tuottamuskäsitteen suuntaan. Sen vuoksi Ryymin on työsopimuslain, työsuhteiden ehtoihin sisältyneiden työturvallisuusmääräysten, työturvallisuuslain ja vahingonkorvauslain nojalla vaatinut yhtiön velvoittamista suorittamaan hänelle vahingonkorvausta tulojen vähentymisestä, pysyvästä viasta ja haitasta sekä kivusta ja särystä.</p>
        <p>Vastine: Yhtiö on kiistänyt kanteen lausuen, että se tai sen työntekijät eivät olleet menetelleet tuottamuksellisesti, vaan kysymys oli ollut tapaturmasta.</p>
      </div>
      <div>
        <h3>Kihlakunnanoikeuden päätös 21.1.1982</h3>
        <p>Kihlakunnanoikeus on lausumillaan perusteilla katsonut, ettei yhtiön tai sen työntekijöiden viaksi ollut jäänyt tuottamusta, vaan Ryyminin loukkaantuminen oli johtunut tapaturmasta. Sen vuoksi kihlakunnanoikeus on hylännyt kanteen.</p>
      </div>
      <div>
        <h3>Vaasan hovioikeuden tuomio 29.3.1984</h3>
        <p>Hovioikeus, jonka tutkittavaksi Ryymin on saattanut jutun toistaen kihlakunnanoikeudessa lausumansa ja vaatimansa, on lausunut, että rikkipölyräjähdyksiä oli tapahtunut toistuvasti keskimääräisesti jopa kaksi viikossa. Rikkipölyräjähdysten yhteydessä oli syntynyt aina ihmiselle hengenvaarallista rikkidioksidia. Näistä syistä rikkipölyräjähdyksiä ja niiden yhteydessä syntyvää rikkidioksidia voitiin pitää kaivostyön luonteenomaisesti liittyvänä vaaratekijänä ja yhtiön harjoittamaa kaivostoimintaa siten erittäin vaarallisena. Laajan ja erittäin vaarallisen räjähdys- ja louhintatyön teettäjänä yhtiö oli näin ollen tuottamuksesta riippumatta vastuussa työn suorittamisessa aiheutuneesta vahingosta. Sen vuoksi hovioikeus on, muuttaen kihlakunnanoikeuden päätöstä, velvoittanut yhtiön suorittamaan Ryyminille vahingonkorvausta tulojen vähentymisestä, pysyvästä viasta ja haitasta sekä kivusta ja särystä.</p>
      </div>
    </div>
    <div>
      <h2 id="19860163tmuukas0">VAATIMUKSET JA VÄLITOIMET</h2>
      <p>Yhtiö on vaatinut, että Korkein oikeus oikeudenkäymiskaaren 31 luvun 1 §:n 4 kohdan nojalla poistaisi hovioikeuden tuomion ja vapauttaisi yhtiön korvausvelvollisuudesta tai palauttaisi jutun hovioikeuteen uudelleen käsiteltäväksi. Ryyminin vahingonkorvausvaatimus on perustunut siihen, että yhtiön palveluksessa olevat henkilöt ja yhtiö olivat laiminlyöneet ja rikkoneet työturvallisuusvelvoitteensa, minkä seurauksena Ryymin oli vammautunut. Kanne oli näin ollen perustunut tuottamukseen. Hovioikeus oli katsonut, että yhtiö oli tuottamuksesta riippumatta vastuussa vahingosta ja siten velvoittanut yhtiön suorittamaan korvauksen sellaisella perusteella, jolla korvausta ei ollut vaadittu ja johon yhtiöllä ei ollut ollut tilaisuutta vastata.</p>
      <p>Ryymin on antanut häneltä pyydetyn vastauksen ja vaatinut kantelun hylkäämistä. Ryymin on lausunut, että vahingonkorvausvaatimusta oli perusteltu paitsi tuottamuksella myös objektiivisella vastuulla.</p>
      <p>Yhtiö on vielä antanut silti Ryyminin vastauksen johdosta pyydetyn lausunnon.</p>
    </div>
    <div>
      <h2 id="19860163tyloa0">KORKEIMMAN OIKEUDEN PÄÄTÖS</h2>
      <div>
        <h3>Perustelu</h3>
        <p>Ryyminin vahingonkorvausvaatimus yhtiötä vastaan on perustunut kanteessa selostettuihin laiminlyönteihin. Kihlakunnanoikeus on hylännyt kanteen sillä perusteella, ettei yhtiön toimihenkilöiden ollut näytetty tuottamuksellaan eikä yhtiön laiminlyönnillään myötävaikuttaneen vahingon syntymiseen. Hovioikeus on katsonut, että yhtiön harjoittamaa kaivostoimintaa voitiin siinä esiintyvien rikkipölyräjähdyksien ja niiden yhteydessä syntyvän rikkidioksidin vuoksi pitää erittäin vaarallisena. Sen vuoksi hovioikeus on muuttanut kihlakunnanoikeuden päätöstä velvoittaen yhtiön suorittamaan korvauksia sillä perusteella, että yhtiö oli ollut laajan ja erittäin vaarallisen räjäytys- ja louhintatyön teettäjänä tuottamuksesta riippumatta vastuussa työn suorittamisessa aiheutuneesta vahingosta. Hovioikeus on todetessaan Outokumpu Oy:n harjoittaman kaivostoiminnan erittäin vaaralliseksi jutussa, jossa sovinto on sallittu, lausunut seikasta, jota kanteessa ei ollut esitetty vaatimusten perusteeksi. Hovioikeuden menetellessä näin sekä sen seurauksena myös soveltaessa tuottamuksesta riippumatonta korvausvastuuta koskevaa oikeusohjetta ja jättäessä lausumatta kanteessa esitetystä tuottamusperusteisesta vastuusta hovioikeudessa on tapahtunut oikeudenkäymiskaaren 31 luvun 1 §:n 4 kohdassa tarkoitettu oikeudenkäyntivirhe.</p>
      </div>
      <div>
        <h3>Lainkohdat</h3>
        <p>Oikeudenkäymiskaari 31 luku 1 § 4 kohta ja 6 §</p>
      </div>
      <div>
        <h3>Päätöslauselma</h3>
        <p>Hakemuksessa tarkoitettu Vaasan hovioikeuden 29.3.1984 antama tuomio n:o 379/84 poistetaan ja juttu palautetaan hovioikeuteen ilmoituksetta uudelleen käsiteltäväksi.</p>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Lindholm: Ryyminin vahingonkorvausvaatimus yhtiötä vastaan on perustunut kanteessa selostettuihin laiminlyönteihin. Kihlakunnanoikeus on hylännyt kanteen sillä perusteella, ettei yhtiön toimihenkilöiden ollut näytetty tuottamuksellaan eikä yhtiön laiminlyönnillään myötävaikuttaneen vahingon syntymiseen. Hovioikeus on katsonut, että yhtiön harjoittamaa kaivostoimintaa voitiin siinä esiintyvien rikkipölyräjähdyksien ja niiden yhteydessä syntyvän rikkidioksidin vuoksi pitää erittäin vaarallisena. Sen vuoksi hovioikeus on muuttanut kihlakunnanoikeuden päätöstä velvoittaen yhtiön suorittamaan korvauksia sillä perusteella, että yhtiö oli ollut laajan ja erittäin vaarallisen räjäytys- ja louhintatyön teettäjänä tuottamuksesta riippumatta vastuussa työn suorittamisessa aiheutuneesta vahingosta. Hovioikeuden soveltama oikeusohje ei perustu kirjoitettuun lakiin eikä vakiintuneeseen oikeuskäytäntöön. Sen soveltamisen edellytykset eivät ole oikeudenkäynnin aikana olleet esillä asianosaisten välisessä keskustelussa, joka on koskenut yksinomaan tuottamusperusteista korvausvastuuta. Varsinkaan tällaisessa tapauksessa hovioikeuden ei olisi pitänyt ratkaista juttua lausumillaan perusteilla varaamatta ennen sitä asianosaisille, ennen kaikkea Outokumpu Oy:lle, tilaisuutta lausua käsityksensä mahdollisesti sovellettavaksi tulevasta oikeusohjeesta ja sen soveltuvuudesta jutussa selvitettyyn tosiseikastoon. Hovioikeus on tämän vuoksi menetellyt virheellisesti. Näillä perusteilla päädyn Korkeimman oikeuden päätöslauselman mukaiseen lopputulokseen.</p>
        <p>Oikeusneuvos Nikkarinen: Hakemuksesta sekä sen johdosta Korkeimpaan oikeuteen toimitetuista kirjelmistä käy selville, että asianosaisten asiamiesten välisten keskustelujen jälkeen Outokumpu Oy oli päättänyt tyytyä Vaasan hovioikeuden antamaan hakemuksessa tarkoitettuun tuomioon ja maksanut hovioikeuden tuomitsemat korvaukset. Vasta sen jälkeen kun hovioikeus oli kieltäytynyt tekemästä Outokumu Oy:n oikeudenkäymiskaaren 24 luvun 10 §:n nojalla pyytämää oikaisua tuomion perustelujen siihen osaan, jossa yhtiön mielestä kirjoitusvirheen johdosta sen harjoittama kaivostoiminta kaikilla yhtiön kaivoksilla katsotaan erittäin vaaralliseksi, yhtiö on vaatinut kanteluteitse hovioikeuden tuomion poistamista. Tutkittuaan asiaa käsiteltäessä pöytäkirjatun oikeudenkäyntiaineiston ja asiakirjoista ilmenevän oikeudenkäyntimenettelyn katson, huomioon ottaen myös edellä mainitut seikat, ettei Outokumpu Oy ole osoittanut oikeudenkäynnissä tapahtuneen sellaista oikeudenkäymiskaaren 31 luvun 1 §:n 4 kohdassa tarkoitettua oikeudenkäyntivirhettä, jonka tässä asiassa havaittaisiin tai voitaisiin otaksua olennaisesti vaikuttaneen jutun lopputulokseen. Sen vuoksi hylkään kantelun ja velvoitan Outokumpu Oy:n suorittamaan Ryyminille korvaukseksi hänellä vastauksen antamisesta olleista kuluista 1.000 markkaa.</p>
      </div>
      <div>
        <p>Ratkaisuun osallistuneet: presidentti Olsson, oikeusneuvokset Takala ja Aro</p>
      </div>
    </div>
  </finlex:content>
</finlex:document>
