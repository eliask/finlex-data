<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860071t</dcterms:identifier>
  <finlex:ecliIdentifier>ECLI:FI:KKO:1986:II71</finlex:ecliIdentifier>
  <dcterms:title>KKO:1986-II-71</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen lakkaaminen</span>
    </p>
    <p>
      <strong>Vahingonkorvaus</strong>
    </p>
  </dcterms:description>
  <finlex:registerNumber>S85/1278</finlex:registerNumber>
  <dcterms:date pvm="19860304">1986-03-04</dcterms:date>
  <finlex:fileCopyNumber>1902</finlex:fileCopyNumber>
  <dcterms:issued pvm="19860616">1986-06-16</dcterms:issued>
  <dcterms:abstract>
    <p>Kysymys työntekijän velvollisuudesta vähentää hänelle lainvastaisesta irtisanomisesta aiheutuvaa vahinkoaan.</p>
  </dcterms:abstract>
  <p>II-jaosto</p>
  <p>TSL 51 §</p>
  <dcterms:tableOfContents>
    <a href="19860071taloa0">ASIAN KÄSITTELY ALEMMISSA OIKEUKSISSA</a>
    <a href="19860071tmuukas0">VAATIMUKSET KORKEIMMASSA OIKEUDESSA</a>
    <a href="19860071tmuukas0">VALITUSLUVAN MYÖNTÄMINEN JA VÄLITOIMET</a>
    <a href="19860071tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860071t.kko">
    <div>
      <h2 id="19860071taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Tuusulan kihlakunnanoikeudessa</h3>
        <p>Keernantekijä Terttu Anneli Mäkinen on kertonut, että hän oli muun muassa vuonna 1973 työskennellyt työsopimuslain 1 §:n mukaisessa toistaiseksi voimassa olleessa työsuhteessa Keskusvalimo Oy:n palveluksessa. Vuodesta 1977 lähtien hän oli toiminut yhtiön pääluottamusmiehenä. Keskusvalimo Oy:n johto oli 30.6.1983 ilmoittanut, että yhtiön kaikkien työntekijöiden työsopimukset irtisanotaan päättymään lokakuussa 1983 samalla kun yhtiön toiminta lopetetaan. Yhtiö ei ollut kuitenkaan lopettanut toimintaansa, vaan se oli jatkanut tuotantoa samoissa tiloissa ja samoilla koneilla Mako Osakeyhtiö-nimisenä yhtiönä. Mako Osakeyhtiö omisti osake-enemmistön Keskusvalimo Oy:ssä ja hallituksen jäsenet olivat molemmissa yhtiöissä samoja. Keskusvalimo Oy:n työntekijöitä oli myöhemmin siirtynyt Mako Osakeyhtiön palvelukseen. Keskusvalimo Oy ja Mako Osakeyhtiö olivat menetelleet työsopimuslain ja työehtosopimuksen vastaisesti, koska Mäkiselle ei ollut hänen luottamusmiesasemastaan huolimatta tarjottu mahdollisuutta jatkaa työsuhdettaan. Mäkinen on katsonut Keskusvalimo Oy:n ja Mako Osakeyhtiön yhtiöiden toiminnan samankaltaisuuden ja osakkeiden ristiinomistuksen johdosta olevan yhteisvastuullisesti velvolliset korvaamaan hänelle työsuhteen päättymisestä aiheutuneen vahingon.</p>
        <p>Sen vuoksi Mäkinen on, yksilöiden vaatimuksensa koskemaan aikaa 1.11.1983 - 1.5.1984, vaatinut, että Keskusvalimo Oy ja Mako Osakeyhtiö velvoitettaisiin työsopimuslain ja työehtosopimuksen nojalla yhteisvastuullisesti suorittamaan hänelle vahingonkorvauksena työansion menetyksestä kuuden kuukauden palkkaa vastaavat 30.773 markkaa 40 penniä ja lomakorvauksen menetyksestä 3.282 markkaa 50 penniä, molemmat 16 prosentin korkoineen haasteen tiedoksiantopäivästä lukien sekä korvaamaan hänen oikeudenkäyntikulunsa.</p>
        <p>Vastaus: Yhtiöt ovat vastustaneet kannetta ja vaatineet korvausta oikeudenkäyntikuluistaan.</p>
      </div>
      <div>
        <h3>Kihlakunnanoikeuden päätös 27.8.1984</h3>
        <p>Kihlakunnanoikeus on lausunut, ettei Mäkisen ollut väitettykään ollen sopimussuhteessa Mako Osakeyhtiöön. Koskei sanottuun yhtiöön pelkästään sillä perusteella, että se omisti Keskusvalimo Oy:n osakkeita, voitu kohdistaa vaatimuksia viimeksi mainitun yhtiön sitoumusten perusteella, kihlakunnanoikeus on jättänyt kanteen Mako Osakeyhtiöön kohdistetulta osalta tutkimatta.</p>
        <p>Muilta osin kihlakunnanoikeus tutkiessaan jutun on lausunut selvitetyn, että Järvenpäässä kaupungilta vuokratulla tontilla sijaitsevassa rakennuksessa rautavalimotoimintaa harjoittanut Keskusvalimo Oy oli 30.6.1983 irtisanonut kaikkien työntekijöidensä, muiden muassa pääluottamusmiehenä toimineen Mäkisen työsuhteen päättymään 31.10.1983. Irtisanomisen syyksi yhtiö oli ilmoittanut teollisen toimintansa päättymisen tappiollisen toiminnan takia. Kesällä 1983 rautavalimossa oli ollut Keskusvalimo Oy:n ilmoituksen mukaan 60 ja Mäkisen ilmoituksen mukaan 42 työntekijää. Keskusvalimo Oy:n pääosakas Mako Osakeyhtiö oli vuodesta 1983 alkaen harjoittanut samalle tontille rakentamassaan siipirakennuksessa metallivalimotoimintaa. Mako Osakeyhtiö oli ostanut omaa tuotantoaan varten Keskusvalimo Oy:n tuotannosta noin kolmanneksen. Mako Osakeyhtiö oli 31.10.1983 jälkeen Keskusvalimo Oy:n tiloissa ja koneilla harjoittanut rautavalimotoimintaa ilmoituksensa mukaan omaa tarvettaan varten, jolloin sen palveluksessa siinä oli ollut 22 työntekijää ja 4 toimihenkilöä.</p>
        <p>Mäkinen oli ilmoittanut irtisanomisen jälkeen hakeneensa työtä Mäntsälän työvoimatoimistosta noin kolmen viikon ajan. Hän oli 26.9.1983 - 11.5.1984 opiskellut Ammattiyhdistysopistossa saaden tuolta ajalta Metallityöväen Liitosta avustusta 8.300 markkaa. Sen jälkeen hän oli 14.5.1984 alkaen ollut työssä.</p>
        <p>Kihlakunnanoikeus on lausunut, ettei Keskusvalimo Oy:n tarkoituksena Mäkistä irtisanottaessa ollut ollut kokonaan lopettaa valimotoimintaa vaan siirtää toiminta osittain yhtiön pääosakkaan Mako Osakeyhtiön tai jonkun muun harjoitettavaksi. Kysymyksessä oli siten ollut työsopimuslain 40 §:ssä tarkoitettu liikkeen luovutus. Koska Mäkinen oli toiminut luottamusmiehenä eikä ollut näytetty, että hänen tekemänsä työ olisi kokonaan päättynyt tai ettei hänelle olisi voitu järjestää hänen ammattitaitoaan vastaavaa muuta työtä Mako Osakeyhtiön palveluksessa, kihlakunnanoikeus on katsonut, ettei Mäkisen irtisanomiseen ollut ollut työsopimuslain 37 §:n 2 momentissa tarkoitettua erityisen painavaa syytä.</p>
        <p>Koska Mäkinen kuitenkin jo 1.9.1983 alkaen oli jäänyt pois, työstä palkattomalle lomalle mainittua ammattiyhdistysopiston kurssia varten, kihlakunnanoikeus on katsonut jääneen näyttämättä, että hänelle olisi työsuhteen irtisanomisesta aiheutunut vahinkoa. Tämän vuoksi kihlakunnanoikeus on hylännyt kanteen ja velvoittanut Mäkisen korvaamaan yhtiöiden yhteiset oikeudenkäyntikulut 4.000 markalla.</p>
      </div>
      <div>
        <h3>Helsingin hovioikeuden tuomio 2.10.1985</h3>
        <p>Hovioikeus, jonka tutkittavaksi Mäkinen oli saattanut jutun, on lausunut Mäkisen kanteessaan katsoneen Mako Osakeyhtiön olevan yhteisvastuullisesti Keskusvalimo Oy:n kanssa velvollinen suorittamaan hänelle hänen vaatimansa korvaukset. Koska kysymys oli ensiksi mainitun yhtiön kodalta annettavan pääasiaratkaisun aineellisista edellytyksistä eikä oikeudenkäynnin edellytyksistä, hovioikeus on tutkinut kanteen myös Mako Osakeyhtiötä vastaan ajettuna. Kun sanottu yhtiö ei ollut vastuussa Mäkisen vaatimista korvauksista, hovioikeus on hylännyt Mako Osakeyhtiötä vastaan ajetun kanteen. Keskusvalimo Oy:n osalta hovioikeus on jättänyt jutun kihlakunnanoikeuden päätöksen varaan sekä velvoittanut Mäkisen suorittamaan yhtiöille yhteisesti niillä vastauksen antamisesta hovioikeudessa olleista kuluista 800 markkaa.</p>
      </div>
    </div>
    <div>
      <h2 id="19860071tmuukas0">VAATIMUKSET KORKEIMMASSA OIKEUDESSA</h2>
      <p>Mäkinen on pyytänyt valituslupaa sekä muutoksenhakemuksessaan vaatinut, että Keskusvalimo Oy ja Mako Osakeyhtiö yhteisvastuullisesti tai ainakin Keskusvalimo Oy velvoitetaan suorittamaan hänelle korvaukseksi alempien oikeuksien laittomaksi toteamasta irtisanomisesta aiheutuneesta työansion menetyksestä 30.773 markkaa ja lomakorvauksen menetyksestä 3.282 markkaa 50 penniä, että hänet joka tapauksessa vapautetaan korvaamasta yhtiöiden oikeudenkäyntikuluja kihlakunnanoikeudessa ja hovioikeudessa sekä että yhtiöt yhteisvastuullisesti velvoitetaan korvaamaan hänen oikeudenkäyntikulunsa kaikissa oikeusasteissa.</p>
    </div>
    <div>
      <h2 id="19860071tmuukas0">VALITUSLUVAN MYÖNTÄMINEN JA VÄLITOIMET</h2>
      <p>Mäkiselle on myönnetty valituslupa 5.2.1986. Yhtiöt ovat antaneet niiltä pyydetyn yhteisen vastauksen muutoksenhakemukseen sekä vaatineet vastauskulujensa korvaamista.</p>
    </div>
    <div>
      <h2 id="19860071tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Mäkinen on tultuaan alempien oikeuksien toteamalla tavalla lainvastaisesti irtisanotuksi ja haettuaan ilmoituksensa mukaan noin kolmen viikon ajan työtä opiskellut 26.9.83 -11.5.1984 Ammattiyhdistysopisto-nimisessä kansankorkeakoulussa. Hovioikeudessa esitetyn Mäntsälän työvoimatoimiston antaman todistuksen mukaan Mäkinen on 8.9.1983 ilmoittautunut työttömäksi työnhakijaksi. Todistuksen mukaan toimistossa ei tuolloin eikä sen alueella myöhemminkään ollut ollut tarjolla keernantekijän työtä vastaavaa työtä. Jutussa on selvitetty, että Mäkinen on tultuaan irtisanotuksi ryhtynyt opiskelemaan välttääkseen ennakoimansa työttömyyden aiheuttaman joutilaisuuden. Opiskelun aikana hänen ei ole väitettykään hakeneen työtä. Pelkästään kerrotulla todistuksella Mäkinen ei ole näyttänyt hakemalla uutta työtä pyrkineensä vähentämään irtisanomisesta aiheutuvaa vahinkoaan. Koska Mäkinen ei heti hänen ja Keskusvalimo Oy:n välisen työsuhteen päättymisen jälkeen olisi saanut uutta työtä, Korkein oikeus arvioi, huomioon ottaen Mäkisen sanotun oman menettelyn, Keskusvalimo Oy:n hänelle ajalta 1.11.1983 - 1.5.1984 korvattavan vahingon määräksi 12.000 markkaa.</p>
        <p>Mako Osakeyhtiötä vastaan ajetun kanteen kohdalta Korkein oikeus hovioikeuden mainitsemin perustein hyväksyy pääsian osalta hovioikeuden tuomion lopputuloksen. Koska asia on kuitenkin ollut epätietoinen, sanotulla yhtiöllä ei ole oikeutta saada korvausta oikeudenkäyntikuluistaan alemmissa oikeuksissa.</p>
        <p>Kun Mäkinen on hävinnyt kihlakunnanoikeudessa ja hovioikeudessa, hänelle oikeudenkäymiskaaren 21 luvun 4 §:n 1 momentin ensimmäisestä lauseesta ilmenevän periaatteen mukaan ei tule korvausta kuluistaan alemmissa oikeuksissa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan siten, että Keskusvalimo Oy velvoitetaan suorittamaan Mäkiselle korvaukseksi kihlakunnanoikeuden päätöksessä lausutun irtisanomisen aiheuttamasta vahingosta 12.000 markkaa 16 prosentin korkoineen haasteen tiedoksiantopäivästä 1.3.1984 lukien ja Mäkinen vapautetaan suorittamasta yhtiöille kihlakunnanoikeudessa ja hovioikeudessa tuomittuja oikeudenkäyntikulujen korvauksia. Mäkisen vaatimus hänellä alemmissa oikeuksissa olleiden kulujensa korvaamisesta hylätään. Keskusvalimo Oy velvoitetaan korvaamaan Mäkisen oikeudenkäyntikulut Korkeimmassa oikeudessa 2.000 markalla. Asian laadun vuoksi Mäkisen on pidettävä Mako Osakeyhtiön kohdalta täällä olleet kulunsa vahinkonaan.</p>
      </div>
      <div>
        <p>Ratkaisuun osallistuneet: oikeusneuvokset Leivonen, Saarni-Rytkölä, Nybergh, Hiltunen ja Kilpeläinen</p>
      </div>
    </div>
  </finlex:content>
</finlex:document>
