<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860084t</dcterms:identifier>
  <finlex:ecliIdentifier>ECLI:FI:KKO:1986:II84</finlex:ecliIdentifier>
  <dcterms:title>KKO:1986-II-84</dcterms:title>
  <dcterms:description>
    <p>
      <strong>Vakuutussopimus</strong>
    </p>
    <p>
      <strong>Vakuutuksen antajan asiamies</strong>
    </p>
  </dcterms:description>
  <finlex:registerNumber>S85/746</finlex:registerNumber>
  <dcterms:date pvm="19851219">1985-12-19</dcterms:date>
  <finlex:fileCopyNumber>2313</finlex:fileCopyNumber>
  <dcterms:issued pvm="19860820">1986-08-20</dcterms:issued>
  <dcterms:abstract>
    <p>Vakuutusyhtiön asiamies A oli neuvotellessaan B:n kanssa kauppapuutarhavakuutuksesta esittänyt yleisten vakuutusehtojen sisällöstä käsityksen, joka selvästi erosi niiden sanamuodosta. Vakuutussopimus solmittiin vakuutusehtojen mukaisena. Kun yhtiö ei ollut valtuuttanut A:ta poikkeamaan näistä ehdoista eikä hänellä ollut siihen kelpoisuutta myöskään lain tai yleisen tavan mukaan, yhtiö ei ollut korvausvelvollinen B:tä kohtaan A:n lausuntojen perusteella.</p>
  </dcterms:abstract>
  <p>I-jaosto</p>
  <dcterms:tableOfContents>
    <a href="19860084taloa0">ASIAN KÄSITTELY ALEMMISSA OIKEUKSISSA</a>
    <a href="19860084tmuukas0">VAATIMUKSET, VALITUSLUVAN MYÖNTÄMINEN JA VÄLITOIMET</a>
    <a href="19860084tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860084t.kko">
    <div>
      <h2 id="19860084taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Hämeenlinnan raastuvanoikeudessa</h3>
        <p>Osmo Isotalo on Hämeen Vakuutus Keskinäiselle Yhtiölle, 27.12.1983 tiedoksi annetun haasteen pohjalta lausunut, että 28.4.1983 vallinneena aurinkoisena päivänä eivät hänen kasvihuoneensa automaattisesti toimivat tuuletusikkunat olleet auenneet, jolloin lämpötila kasvihuoneessa oli noussut niin korkeaksi, että siellä olleiden ruusujen lehdet olivat palaneet ja kasvit vahingoittuneet. Kasvihuoneessa vahinkohetkellä työssä olleet kaksi harjoittelijaa eivät ollee osanneet toimia oikein eivätkä he olleet ymmärtäneet avata käsin tuuletusluukkuja.</p>
        <p>Vahingossa oli vioittunut tasasuuntaajaosa. Tuo osa ohjasi käyntivirran tuuletusluukkuja liikuttaville moottoreille. Vaurio oli rinnastettavissa täysin moottorin käämin palaamiseen, koska tasasuuntaajassa oli käämiä vastaavia osia. Kun tasasuuntaaja ohjasi moottorille tulevan virran, se oli samalla herkin osa rikkoutumaan. Järjestelmä kokonaisuudessaan oli sellainen, että kysymyksessä oleva moottori ei itse asiassa palanut, koska tasasuuntaaja suojasi moottoria säätäen moottorille tulevan virran. Jos tasasuuntaaja särkyi, moottori ei saanut virtaa eikä siten ylirasittunut ja palanut.</p>
        <p>Todettuaan vauriot Isotalo oli kääntynyt yhtiön puoleen ja esittänyt siltä ottamaansa kauppapuutarhavakuutukseen perustuvan korvausvaatimuksen vaatien, että yhtiö suorittaisi hänelle saamatta jääneistä suoranaisista myyntituloista 320.000 markkaa.</p>
        <p>Yhtiö oli kuitenkin kieltäytynyt korvaamasta vahinkoa vedoten vahinkovakuutusyhdistyksen hyväksymien, 1.7.1978 voimaan tulleiden kauppapuutarhavakuutuksen yleisten vakuutusehtojen kohtaan 14.17., jonka mukaan kasveille lämpötilan vaihteluista aiheutunut vahinko korvattiin mikäli se oli ollut seurausta samojen ehtojen kohdissa 14.11 - 14.16 mainituista vahingoista, muun muassa sähkömoottorin käämityksen vahingoittumisesta. Yhtiö oli katsonut, ettei rikkoutunut tasasuuntaaja ollut sähkömoottori, joten rikkoutuminen ei ollut ollut vakuutusehtojen mainittujen kohtien mukainen vakuutustapahtuma. Näin ollen yhtiön mukaan ei myöskään lämpötilan vaihtelun aiheuttama vahinko kuulunut korvattavien vahinkojen piiriin.</p>
        <p>Yhtiö oli edelleen todennut, että vakuutukseen oli sisällytetty yleisten vakuutusehtojen 62. kohdan mukainen lisäturvavakuutus kasvien paleltumisvahinkojen varalta. Tuon kohdan mukaan korvattiin kylmyyden kasveille aiheuttama vahinko, jos se oli aiheutunut keskeytyksestä tai häiriöstä kasvihuoneen sähköjakelussa tai hälytyslaitteessa. Koska vahinkotapahtumaa ei ollut aiheuttanut sähkönjakelun häiriö vaan rikkoutuminen tuuletuksen säätölaitteessa, eivät kasvien vahingot olleet yhtiön mukaan myöskään kylmyyden aiheuttamia. Yhtiö ei siten katsonut ruusuille sattuneen esinevahingon kuuluvan kauppapuutarhavakuutuksen minkään kohdan korvauspiiriin.</p>
        <p>Vakuutuksen Isotalolle markkinoinut yhtiön vakuutustarkastaja oli jutussa todistajana kuultuna ilmoittanut käsityksenään, että vakuutuksesta tulisi korvata vahinko, joka aiheutui siitä, että automatiikan pettämisen seurauksena lämpöjärjestelmä ei toimi ja kasvit vahingoittuivat joko liiallisen kylmyyden tai kuumuuden seurauksena. Edelleen vakuutustarkastaja oli todistajanlausunnossaan sanonut, että automatiikka sisällytettiin tällaisiin vakuutuksiin yhtenä päätekijänä sekä ettei vakuutusta markkinoitaessa ollut tullut esille, että automatiikan osalta ei suoritettaisi korvausta. Vielä vakuutustarkastaja oli todistajanlausunnossaan sanonut olleensa vilpittömässä mielessä eli myyneensä Isotalolle sellaisen vakuutuksen, joka korvaisi automatiikasta aiheutuneet vahingot.</p>
        <p>Näillä perusteilla Isotalo on vaatinut, että yhtiö velvoitettaisiin suorittamaan hänelle kysymyksessä olevan vakuutuksen perusteella korvaukseksi sanotuin tavoin aiheutuneesta vahingosta mainitut 320.000 markkaa laillisine korkoineen ja korvaamaan hänelle jutusta aiheutunee kulut.</p>
        <p>Vastaus: Yhtiö on kiistänyt kanteen. Puheena oleva vahinko oli aiheutunut siitä, että tasasuuntaajan silta oli rikkoutunut. Tasasuuntaaja ei ollut yleisissä vakuutusehdoissa tarkoitettu sähkömoottori vaan ilmastointia ohjaava säätölaitteen osa. Tasasuuntaajassa ei myöskään ollut sähkömoottorin käämiä vastaavia osia. Vakuutukseen oli sisällytetty yleisten vakuutusehtojen 62. kohdassa tarkoitettu lisäturvavakuutus kasvien paleltumisvahinkojen varalta. Puheena oleva vahinko ei ollut kuitenkaan aiheutunut kylmyydestä. Yhtiön vakuutustarkastajalla ei myöskään asemansa perusteella ollut ollut oikeutta yhtiötä sitovasti antaa vakuutusta markkinoitaessa tapahtuneissa keskusteluissa yleisistä vakuutusehdoista poikkeavia lausuntoja.</p>
      </div>
      <div>
        <h3>Raastuvanoikeuden päätös 21.5.1984</h3>
        <p>Raastuvanoikeus on todennut, että Isotalolla oli ollut Hämeen Vakuutus Keskinäisen Yhtiön myöntämä kauppapuutarhavakuutus, johon oli liitetty Vahinkovakuutusyhdistyksen hyväksymät kauppapuutarhavakuutuksen yleiset vakuutusehdot ja vakuutuksen oli erikseen sovittu olevan vakuutusehtojen 62. kohdan tarkoittama niin sanottu automatiikkavakuutus.</p>
        <p>Isotalon puutarhalla eivät 28.4.1983 automaattisesti aukeavat tuuletusikkunat olleet avautuneet seurauksin, että kasvihuoneessa olleet kasvit olivat kuumuudesta johtuen vahingoittuneet. Tuuletusluukkujen avautumatta jääminen oli johtunut siitä, että sähkölaitteisiin kuuluva tasasuuntaaja oli rikkoutunut ja sen seurauksena kasvihuoneen lämpötilan säätölaitteet eivät olleet toimineet.</p>
        <p>Yhtiö oli kieltäytynyt suorittamasta vakuutuskorvausta, koska tasasuuntaajan rikkoutuminen ei ollut sellainen vakuutusehtojen kohdissa 14.11. - 14.16 mainittu vakuutustapahtuma, joka aiheuttaisi yhtiölle korvausvelvollisuuden, koska tasasuuntaaja ei ollut sähkömoottori, jonka käämitys oli vahingoittunut.</p>
        <p>Yhtiön vakuutustarkastaja Kauko Jänesniemi oli todistajanlausunnossaan ilmoittanut, että hänen käsityksensä mukaan vakuutusehdot olivat sellaiset, että nyt kysymyksessä olevassa tapauksessa vahingot olisi siitä korvattava ja että tämän käsityksen hän oli ilmoittanut Isotalolle neuvottelujen yhteydessä. Tämän käsityksen perusteella Isotalo oli myös tehnyt kysymyksessä olevan vakuutuksen. Yhtiö ei ollut näyttänyt, että tätä ilmoitusta olisi sen korjattu.</p>
        <p>Mainittu tasasuuntaajan vioittuminen ei ollut sellainen vakuutustapahtuma, joka kirjallisten vakuutusehtojen mukaan velvoittaisi yhtiön korvaamaan vahingon, mutta koska vakuutusyhtiön edustaja vakuutusta tehtäessä käydyissä neuvotteluissa nimenomaan oli ilmoittanut mainittujen kirjallisten vakuutusehtojen tulkintana, että kysymyksessä olevan kaltainen vahinko tuli näiden ehtojen mukaan korvattavaksi ja Isotalon oli katsottava tehneen vakuutuksen juuri näillä edellytyksillä, yhtiö oli velvollinen korvaamaan vahingon, vaikkei se kirjallisten vakuutusehtojen kirjaimellisella tulkinnalla olisikaan ollut siihen velvollinen.</p>
        <p>Isotalon esittämän näytön perusteella kasveille aiheutunut vahinko oli arvioitava 320.000 markaksi.</p>
        <p>Näillä perusteilla raastuvanoikeus on velvoittanut yhtiön suorittamaan Isotalolle korvaukseksi kasveille aiheutuneista vahingoista 320.000 markka 16 prosentin vuotuisine korkoineen 21.5.1984 lukien sekä korvaamaan Isotalon oikeudenkäyntikulut 6.500 markalla.</p>
        <p>Isotalo ja yhtiö ovat saattaneet jutun hovioikeuden tutkittavaksi. Isotalo on muutoksenhakemuksessaan vaatinut, että yhtiö velvoitettaisiin suorittamaan hänelle tuomitulle korvaukselle määrätty 16 prosentin korko yhtiön hänelle lähettämän kielteisen korvauspäätöksen päivämäärästä eli 16.9.1983 lukien sekä korvausta hänelle hovioikeudessa aiheutuneista kuluista. Yhtiön on vaatinut kanteen hylkäämistä.</p>
      </div>
      <div>
        <h3>Turun hovioikeuden tuomio 10.5.1985</h3>
        <p>Hovioikeus on todennut seuraavaa:</p>
        <p>Isotalo oli tehnyt yhtiön kanssa 5.12.1979 lukien voimassa olleen kauppapuutarhavakuutuksen, johon oli liitetty Vahinkovakuutusyhdistyksen hyväksymät kauppapuutarhavakuutuksen yleiset vakuutusehdot ja johon oli sisällytetty muun muassa vakuutusehtojen 62. kohdassa tarkoitettu lisävakuutus.</p>
        <p>Vakuutusehtojen mukaan korvattiin muun muassa kasveille lämpötilan vaihteluista aiheutuneet vahingot kohdan 14.17. ja kasvien paleltumisvahingot kohdan 62. tarkoittamissa tapauksissa. Ennen vakuutushakemuksen tekemistä Isotalo oli keskustellut vakuutusehtojen sisällöstä hakemuksen tehneen vakuutustarkastajan Kauko Leo Valtteri Jänesniemen kanssa.</p>
        <p>Vakuutusehtojen kohdan 14.17. mukaan korvattiin muun muassa kasveille lämpötilan vaihteluista aiheutunut vahinko, kun kasvihuoneen lämpötilaa ei voitu pitää riittävän matalana jäähdytyslaitteille sattuneiden, vakuutusehtojen kohdissa 14.11. -14.16. mainittujen vahinkojen takia. Tällaisena vahinkona oli mainittu vakuutusehtojen kohdassa 14.15. sähkömoottorin käämitykselle salamaniskusta tai muusta sähköilmiöstä aiheutunut vahinko.</p>
        <p>Isotalo oli kertonut kasveille aiheutuneen vahingon johtuneen siitä, että kasvihuoneen automaattisesti aukeavat tuuletusikkunat eivät olleet auenneet ja että vahingossa oli vioittunut tasasuuntaajan osa. Isotalon mukaan tasasuuntaajan vaurio oli rinnastettavissa sähkömoottorin käämin palaamiseen ja sen vuoksi Isotalo oli vaatinut yhtiöltä korvausta vakuutusehtojen kohtien 14.15. ja 14.17 perusteella.</p>
        <p>Tasasuuntaaja ei sisältänyt käämejä, releitä eikä liikkuvia osia. Sen rikkoutuminen ei siten ollut sähkömoottorin käämityksen vahingoittumiseen rinnastettava ilmiö.</p>
        <p>Vakuutusehtojen kohdan 62. mukaan korvataan kylmyyden kasveille aiheuttama vahinko, jos vahinko on aiheutunut keskeytyksestä tai häiriöstä vakuutetun kasvihuoneen sähkönjakelussa ja hälytyslaitteistossa.</p>
        <p>Nyt kysymyksessä oleva vahinko oli aiheutunut kasvihuoneen lämpötilan kohoamisesta.</p>
        <p>Jänesniemi oli jutussa todistajana kuultuna kertonut, että hänen Isotalolle myymäänsä vakuutukseen oli sisällytetty myös automatiikan pettämisestä kasveille aiheutuva vahinko ja että vakuutusta tehtäessä oli edellytetty, että se korvaisi nyt kysymyksessä olevan kaltaisen vahingon.</p>
        <p>Jänesniemi oli toiminut vakuutusta tehtäessä sen hankkijana ja hän oli toimittanut Isotalon vakuutushakemuksen hyväksyttäväksi yhtiön puolesta Isotalolle kirjallisen vakuutustarjouksen antaneelle insinööri Mauri Peuralle. Yhtiön tarjouksessa, Isotalon hakemuksessa tai niihin perustuvassa vakuutuskirjassa ei ollut laajennettu Isotalon vakuutusturvaa tarjoukseen ja vakuutuskirjaan liitettyjen kauppapuutarhavakuutuksen yleisiä vakuutusehtoja laajemmaksi.</p>
        <p>Isotalo oli pitänyt riidattomana, että Jänesniemellä vakuutustarkastajan työn, pitkäaikaisen kokemuksen ja laajan asiakaspiirin perusteella oli ollut oikeus myydä yhtiötä sitovia vakuutussopimuksia.</p>
        <p>Jänesniemi oli toiminut yhtiössä aluetarkastajana, jonka yhtiö oli tarkastajasopimuksessa valtuuttanut hankkimaan vakuutuksia ja hoitamaan siihen liittyviä lähimmän esimiehensä tai pääkonttorin ohjeiden mukaisesti. Tarkastajasopimuksen 3. kohdan mukaan aluetarkastajalla ei ollut oikeutta myöntää poikkeuksia vakuutusehdoista.</p>
        <p>Milloin jollakin toisen toimessa olleen tai sopimussuhteessa toiseen ei ollut sellaista asemaa, että siihen lain tai yleisen tavan mukaan liittyi määrätynlainen kelpoisuus toimia tämän puolesta, ei häntä katsottu oikeustoimilain 10 §:n 2 momentista ilmenevän periaatteen mukaan valtuutetuksi tekemään oikeustoimia toisen puolesta.</p>
        <p>Joka väitti, että hänellä oli oikeus vaatia toiselta sopimuksen perusteella määrättyä käyttäytymistä, oli velvollinen näyttämään sellaisen sopimuksen olemassaolon.</p>
        <p>Isotalo ei ollut näyttänyt, että kasveille aiheutunut vahinko kuului yhtiön korvattavaksi kauppapuutarhavakuutuksen yleisten vakuutusehtojen tai hänen ottamansa lisävakuutuksen perusteella, eikä hän myöskään ollut näyttänyt Jänesniemellä olleen vakuutusten hankintaan valtuutettuna aluetarkastajana yhtiössä sellaista asemaa ja siihen lain tai yleisen tavan mukaan liittyvää kelpoisuutta, että Jänesniemi olisi voinut tehdä yhtiön puolesta vakuutussopimuksia tai esittää suullisesti yhtiötä sitovia tulkintoja yleisten vakuutusehtojen sisällöstä.</p>
        <p>Näillä perusteilla hovioikeus on kumonnut raastuvanoikeuden päätöksen ja vapauttanut yhtiön kaikesta korvausvelvollisuudesta Isotalolle.</p>
      </div>
    </div>
    <div>
      <h2 id="19860084tmuukas0">VAATIMUKSET, VALITUSLUVAN MYÖNTÄMINEN JA VÄLITOIMET</h2>
      <p>Isotalo on pyytänyt valituslupaa ja muutoksenhakemuksessaan uudistanut vaatimuksensa vaatien korkoa 16.9.1983 lukien. Valituslupa on myönnetty 16.10.1985. Hämeen Vakuutus Keskinäinen Yhtiö on antanut siltä pyydetyn vastauksen.</p>
    </div>
    <div>
      <h2 id="19860084tyloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Korkein oikeus katsoo kuten alemmat oikeudet, ettei vakuutusyhtiö vakuutussopimuksen kirjallisten ehtojen mukaan ole velvollinen korvaamaan kysymyksessä olevaa Isotalolle aiheutunutta vahinkoa. Yhtiön vakuutusasiamies Jänesniemi on tosin neuvotelleessaan vakuutuksista Isotalon kanssa esittänyt vakuutusehtojen sisällöstä sellaisen käsityksen, jonka mukaan vakuutus korvaisi automatiikasta aiheutuneet vahingot yleensä ja siis myös nyt kysymyksessä olevan vahingon. Tällainen käsitys poikkeaa kuitenkin selvästi vakuutusehtojen sanamuodosta. Yhtiö ei ole valtuuttanut Jänesniemeä vakuutussopimuksesta neuvoteltaessa poikkeamaan vakuutusehdoista eikä hänellä ole sellaista kelpoisuutta myöskään lain tai yleisen tavan mukaan. Näin ollen Isotalolla ei ole oikeutta saada yhtiöltä korvausta Jänesniemen sanottujen vakuutusehtojen sisältöä koskevien lausuntojen perusteella. Ei ole edes väitetty, että yhtiö olisi korvausvelvollinen muulla perusteella.</p>
        <p>Korkein oikeus katsoo, ettei yhtiöllä, ottaen huomioon asian laatu, ole oikeutta saada korvausta sille täällä aiheutuneista kuluista.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Yhtiön vastauskuluja koskeva vaatimus hylätään.</p>
        <div>
          <p>Ratkaisuun osallistuneet: presidentti Olsson, oikeusneuvokset Takala, Hämäläinen, af Hällström ja Lindholm</p>
        </div>
      </div>
    </div>
  </finlex:content>
</finlex:document>
