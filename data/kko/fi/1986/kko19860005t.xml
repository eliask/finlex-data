<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860005t</dcterms:identifier>
  <finlex:ecliIdentifier>ECLI:FI:KKO:1986:II5</finlex:ecliIdentifier>
  <dcterms:title>KKO:1986-II-5</dcterms:title>
  <dcterms:description>
    <p>
      <strong>Kaavoitusalueiden jakolaki</strong>
    </p>
  </dcterms:description>
  <finlex:registerNumber>M84/206</finlex:registerNumber>
  <dcterms:date pvm="19850327">1985-03-27</dcterms:date>
  <finlex:fileCopyNumber>54</finlex:fileCopyNumber>
  <dcterms:issued pvm="19860113">1986-01-13</dcterms:issued>
  <dcterms:abstract>
    <p>Tontinmittauksessa syntynyt riita omistusoikeudesta tonttiin oli, kaavoitusalueiden jakolain 69 §:n 2 momentin säännökset huomioon ottaen, ratkaistava toimituksen yhteydessä.</p>
    <p>Ään.</p>
    <p>Ks. <a href="http://www.finlex.fi/fi/oikeus/kko/kko/1991/19910131">KKO:1991:131</a></p>
  </dcterms:abstract>
  <p>III-jaosto</p>
  <p>KaavJL 69 § 2 mom</p>
  <dcterms:tableOfContents>
    <a href="19860005taloa0">ASIAN KÄSITTELY ALEMMISSA OIKEUKSISSA</a>
    <a href="19860005tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860005t.kko">
    <div>
      <h2 id="19860005taloa0">ASIAN KÄSITTELY ALEMMISSA OIKEUKSISSA</h2>
      <p>Reijo Viljo ja Leena Marjatta Pesosen hakemuksesta Iisalmen kaupungin kiinteistöinsinööri oli 7.3.1983 suorittanut tontinmittauksen Iisalmen kaupungin 7. kaupunginosan korttelin 412 tontilla n:o 2. Hakijat olivat esittäneet 27.9.1966 vahvistetun kauppakirjan, jolla he olivat ostaneet Kaarle Olavi, Jaakko ja Katri Kellbergiltä sekä Salme Hartikaiselta myyjien omistamista "osuuksista Ketola ja Purola nimisiin tiloihin RN:ot 20:50 ja 20:65, Iisalmen maalaiskunnan Iisalmen kylässä, noin 1.200 m<sup>2</sup>:n suuruisen määräalan". Kiinteistöinsinööri oli todennut, että kysymyksessä oleva määräala muodostui Kaarle Olavi Kellbergin omistamasta Purolan tilasta RN:o 20:763 ja Jaakko Kellbergin omistamasta Raitaharjun tilasta RN:o 20:739 Iisalmen kaupungin Iisalmen kylässä. Mitattavan tontin n:o 2 pinta-alasta 826 m<sup>2</sup>:sta 172 m<sup>2</sup> kuului Purolan ja 654 m<sup>2</sup> Raitaharjun tilaan. Sanotuille tiloille jäi tontinmittauksen jälkeen vielä yksityisiä tiuluksia. Toimituksessa Kaarle Olavi Kellberg oli väittänyt, ettei tontinmittauksen suorittamiselle ollut edellytyksiä, koska edellä mainittu määräalan kauppa oli kirjallisesti peruutettu 7.11.1966. Jaakko Kellberg oli esittänyt, etteivät Reijo Viljo ja Leena Marjatta Pesonen olleet täyttäneet kauppakirjan ehtoja. Kiinteistöinsinööri oli merkinnyt tontin maastoon tonttikartan osoittamalla tavalla. Kiinteistöinsinööri oli kuitenkin todennut, että sanotussa määräalan kauppakirjassa mainitut määräalan sijaintia koskeneet paalut olivat hävinneet, joten määräalan tarkasta sijainnista ei ollut selvyyttä. Kun Reijo Viljo ja Leena Marjatta Pesosen omistusoikeus mitatun tontin n:o 2 koko alueeseen ei ollut riidaton, kiinteistöinsinööri oli ilmoittanut, että tontti voitiin merkitä tonttirekisteriin vasta sitten kun kiinteistötuomarin suostumus tontinmuodostukseen oli hankittu.</p>
      <p>Tyytymättöminä tontinmittaustoimitukseen Kaarle Olavi ja Jaakko Kellberg olivat valittaneet Iisalmen kaupungin rakennuslautakunnalle vaatien toimituksen kumoamista, koska Reijo Viljo ja Leena Marjatta Pesonen olivat luopuneet 27.9.1966 vahvistetulla kauppakirjalla ostamastaan määräalasta. Reijo Viljo ja Leena Marjatta Pesonen olivat antaneet asiassa selityksen ja kiinteistöinsinööri lausunnon. Rakennuslautakunta oli päätöksessään 13.7.1983 todennut, että valituksessa oli saatettu riidanalaiseksi ainoastaan mitattavan tontin omistusoikeus eikä ollut väitettykään, että tontinmittaustoimitus olisi suoritettu voimassa olevan tonttijaon vastaisesti tai muuten virheellisesti, minkä vuoksi rakennuslautakunta oli hylännyt valituksen.</p>
      <p>Kaarle Olavi ja Jaakko Kellberg olivat valittaneet rakennuslautakunnan päätöksestä Itä-Suomen maaoikeuteen. Kuultuaan Reijo Viljo ja Leena Marjatta Pesosta ja kiinteistöinsinööriä maaoikeus oli päätöksellään 30.5.1984 tutkinut jutun ja katsonut, ettei tontinmittaustoimituksessa voitu lain mukaan ratkaista kysymystä mitattavana olevaan tonttiin kuuluvien alueiden omistusoikeudesta, minkä vuoksi maaoikeus oli hylännyt valituksen. Jakolain 326 §:n nojalla suorittamansa tarkastuksen perusteella maaoikeus oli kuitenkin todennut, ettei kiinteistöinsinööri ollut suorittanut tontinmittausta eräiltä osilta lain mukaisesti, minkä vuoksi maaoikeus oli palauttanut toimituksen kiinteistöinsinöörille uudelleen laillisesti käsiteltäväksi.</p>
      <p>Kaarle Olavi ja Jaakko Kellberg valittivat maaoikeuden päätöksestä ja vaativat toimituksessa esitetyllä perusteella toimituksen kumoamista. Reijo Viljo ja Leena Marjatta Pesonen antoivat selityksen ja kiinteistöinsinööri lausunnon.</p>
    </div>
    <div>
      <h2 id="19860005tyloa0">KORKEIMMAN OIKEUDEN RATKAISU</h2>
      <p>Reijo Viljo ja Leena Marjatta Pesonen ovat hakiessaan puheena olevan tontin tontinmittausta esittäneet selvitykseksi omistusoikeudestaan tontin alueeseen maaoikeuden päätöksessä selostetun 27.9.1966 vahvistetun kauppakirjan, jolla he olivat ostaneet määräalan muun muassa Kaarle Olavi ja Jaakko Kellbergiltä. Toimituksessa Kaarle Olavi ja Jaakko Kellberg ovat väittäneet, ettei Reijo Viljo ja Leena Marjatta Pesosella ole enää sanotun kauppakirjan nojalla omistusoikeutta tuohon määräalaan. Koska Kaarle Olavi ja Jaakko Kellberg toimituksen asianosaisina sekä kauppakirjassa tarkoitettuina määräalan luovuttajina ovat kiistäneet toimituksen hakijoiden saannon, mainittu väite, huomioon ottaen 20.2.1960 annetun kaavoitusalueiden jakolain 69 §:n 2 momentin säännökset, olisi tullut toimituksessa päätöksellä ratkaista. Sen vuoksi Korkein oikeus harkitsee oikeaksi, muuttaen maaoikeuden päätöstä sekä kumoten rakennuslautakunnan päätöksen ja suoritetun tontinmittaustoimituksen, palauttaa asian kaikilta osin kiinteistöinsinöörille uudelleen käsiteltäväksi. Jutun näin päättyessä Reijo Viljo ja Leena Marjatta Pesoselle ei tule korvausta selityksen antamisesta aiheutuneista kuluista.</p>
      <div>
        <h3>Eri mieltä olevien jäsenten lausunto</h3>
        <p>Oikeusneuvos Nybergh: Kun Reijo Viljo ja Leena Marjatta Pesonen ovat tontinmittausta varten esittäneet maaoikeuden päätöksessä mainitun kauppakirjan ja koskeivät kaupan pätevyyttä vastaan esitetyn väitteet estä tontinmittauksen suorittamista, jätän asian tontinmittauksen edellytyksiä koskevalta osalta maaoikeuden päätöksen lopputuloksen varaan. Muilta osin jätän maaoikeuden päätöksen pysyväksi. Velvoitan Kaarle Olavi ja Jaakko Kellbergin yhteisvastuullisesti suorittamaan Pesosen puolisoille 800 markan korvaukseksi selityksen antamisesta aiheutuneista kuluista.</p>
        <p>Oikeusneuvos Ådahl: Olen samaa mieltä kuin oikeusneuvos Nybergh.</p>
        <div>
          <p>Ratkaisuun osallistuneet: oikeusneuvokset Jalanko, Hiltunen ja Aro</p>
        </div>
      </div>
    </div>
  </finlex:content>
</finlex:document>
