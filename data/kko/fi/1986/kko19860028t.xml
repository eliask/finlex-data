<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19860028t</dcterms:identifier>
  <finlex:ecliIdentifier>ECLI:FI:KKO:1986:II28</finlex:ecliIdentifier>
  <dcterms:title>KKO:1986-II-28</dcterms:title>
  <dcterms:description>
    <p>
      <strong>Konkurssi</strong>
    </p>
    <p>
      <strong>Takaisinsaanti konkurssipesään</strong>
      <span>KS 46 §:n i kohta</span>
    </p>
    <p>
      <strong>Todistajan esteellisyys</strong>
    </p>
  </dcterms:description>
  <finlex:registerNumber>S85/509</finlex:registerNumber>
  <dcterms:date pvm="19850919">1985-09-19</dcterms:date>
  <finlex:fileCopyNumber>718</finlex:fileCopyNumber>
  <dcterms:issued pvm="19860305">1986-03-05</dcterms:issued>
  <dcterms:abstract>
    <p>Velallinen B oli myynyt C:lle A:lta ostamansa kiinteistön. B:n ja C:n välisen kauppakirjan ehtojen mukaan C:n tuli vastata A:n ja B:n välisestä kaupasta menevästä maksamattomasta lainhuudatusleimaverosta. B:n jouduttua konkurssiin B:n ja C:n välinen kiinteistönkauppa julistettiin konkurssisäännön 46 §:n b kohdan nojalla peräytyneeksi. C:n aikaisemmasta kaupasta vastattavakseen ottama ja maksama lainhuudatusleimavero oli osa B:n ja C:n välillä sovittua kauppahintaa, jonka suorittaminen oli tullut B:n hyväksi. B:n konkurssipesä oli konkurssisäännön 46 §:n i kohdan 1 momentin nojalla velvollinen kiinteistön takaisin saadessaan maksamaan C:lle sanotun leimaveron määrän.</p>
    <p>Koska takaisinsaantia konkurssipesään koskevassa jutussa annettavan ratkaisun oikeusvoima ulottuu konkurssivelkojiin, konkurssivelkojana olleen kommandiittiyhtiön vastuunalainen yhtiömies oli oikeudenkäymiskaaren 17 luvun 18 §:n 2 momentin mukaan esteellinen todistamaan takaisinsaantijutussa.</p>
  </dcterms:abstract>
  <p>III-jaosto</p>
  <p>KS 46 § b kohta</p>
  <p>KS 46 § i kohta 1 mom</p>
  <p>OK 17 luku 18 § 2 mom</p>
  <dcterms:tableOfContents>
    <a href="19860028taloa0">ASIAN KÄSITTELY ALEMMISSA OIKEUKSISSA</a>
    <a href="19860028tmuukas0">VAATIMUKSET KORKEIMMASSA OIKEUDESSA</a>
    <a href="19860028tyloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19860028t.kko">
    <div>
      <h2 id="19860028taloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Porvoon kihlakunnanoikeudessa</h3>
        <p>Haimi Oy:n konkurssipesä on Valioasunnot Oy:lle 2.9.1983 tiedoksi toimitetun haasteen nojalla kertonut, että Haimi Oy oli 30.10.1981 vahvistetulla kauppakirjalla ostanut hallituksensa puheenjohtajalta ja yhtiön osakkeenomistajalta johtaja Gunnar Haimilta Sipoon kunnan Krämarön kylässä sijaitsevat tilat Alvik RN:o 11:8, Fridbo RN:o 11:5 ja Solhälla RN:o 11:7 yhteensä 1.000.000 markan kauppahinnasta. Kauppakirjan ehtojen mukaan kauppahinta oli jakautunut siten, että se oli ollut Alvikin tilasta 450.000 sekä Fridbon ja Solhällan tiloista kummastakin 275.000 markkaa. Haimi oy oli 22.10.1982 vahvistetulla kauppakirjalla myynyt sanotut tilat Valioasunnot Oy:lle 500.000 markan hinnasta. Ostaja oli kauppakirjassa lisäksi sitoutunut vastaamaan Gunnar Haimin ja Haimi Oy:n välillä tehdystä kiinteistönkaupasta määrättävästä, tuolloin vielä maksamatta olleesta 72.000 markan lainhuudatusleimaverosta. Valioasunnot Oy oli hakenut saannolleen lainhuudon 28.12.1982. Haimi Oy:n konkurssi oli alkanut Helsingin raastuvanoikeudessa 6.4.1983. Valvonta konkurssissa oli toimitettu 13.7.1983. Pesäluettelon mukaan yhtiön varat olivat olleet 136.714 markkaa 55 penniä ja velat 2.496.360 markkaa 59 penniä.</p>
        <p>Haimi Oy:n ja Valioasunnot Oy:n, jonka toimialana oli muun muassa kiinteistöjen ja asunto-osakkeiden omistaminen ja niiden kaupan harjoittaminen, oli katsottava olleen selvillä siitä, että niiden välillä sovittu kauppahinta oli ollut ilmeisessä epäsuhteessa kiinteistöjen käypään arvoon ja että kauppa oli loukannut Haimi Oy:n velkojia. Esillä olleista asianhaaroista voitiin havaita, että 22.10.1982 tehty kiinteistönkauppa oli pääasiallisesti lahjan laatuinen ja aiheutti Haimi Oy:n velkojille tuntuvaa vahinkoa. Sen vuoksi konkurssipesä on vaatinut, että mainittu kauppa julistetaan konkurssisäännön 46 §:n b kohdan nojalla peräytyneeksi sekä Valioasunnot Oy:lle Fridbon ja Solhällan tiloihin myönnetty lainhuuto mitättömäksi ja että sanottujen tilojen vahvistetaan kuuluvan Haimi Oy:n konkurssipesään. Koska oli ilmennyt, että Valioasunnot Oy oli 21.1.1983 myynyt Alvikin tilan eräälle kolmannelle yhtiölle, konkurssipesä on tältä osin vaatinut, että Valioasunnot Oy velvoitetaan suorittamaan sille korvaukseksi Alvikin tilan käyvän arvon 420.000 markan ja Valioasunnot Oy:n siitä konkurssipesän laskelman mukaan maksaman 225.000 markan kauppahinnan erotus 195.000 markkaa vähennettynä sanotun tilan osalta 30.10.1981 tehdyn kiinteistönkaupan perusteella Valioasunnot Oy:n oman lainhuudatushakemuksensa yhteydessä maksamalla leimaverolla 32.400 markalla eli 162.600 markkaa 16 prosentin korkoineen haastepäivästä 2.9.1983 lukien. Lisäksi konkurssipesä on vaatinut, että Valioasunnot Oy velvoitetaan korvaamaan sen oikeudenkäyntikulut</p>
      </div>
      <div>
        <h3>Kihlakunnanoikeuden päätös 1.2.1984</h3>
        <p>Valioasunnot Oy:n kiistettyä kanteen ja vaadittua korvausta oikeudenkäyntikuluistaan kihlakunnanoikeus, joka on kuullut jutussa valan nojalla todistajana Haimi Oy:n konkurssissa saamisensa valvoneen Asianajotoimisto Timo Riskala Ky:n vastuunalaista yhtiömiestä asianajaja Timo Tapani Riskalaa, on päätöksessään lausunut selvitetyksi, että Haimi Oy oli ostanut 30.10.1981 vahvistetulla kauppakirjalla 1.000.000 markan hinnasta yhtiön osakkeenomistajalta ja hallituksen puheenjohtajalta Gunnar Haimilta kanteessa mainitut Alvikin, Fridbon ja Solhällan tilat. Haimi Oy oli puolestaan myynyt sanotut tilat 22.10.1982 vahvistetulla kauppakirjalla Valioasunnot Oy:lle yhteisestä 500.000 markan kauppahinnasta. Sen jälkeen Haimi Oy:n konkurssi oli 6.4.1983 alkanut Helsingin raastuvanoikeudessa yhtiön omasta hakemuksesta. Valioasunnot Oy:n ostamista tiloista kaksi oli edelleen yhtiön hallussa. Alvikin tilan Valioasunnot Oy oli 21.1.1983 myynyt 410.000 markan hinnasta Myyntitalous Oy:lle, joka oli myynyt sen edelleen samasta hinnasta 14.10.1983. Hakiessaan lainhuutoa Haimi Oy:ltä ostamiinsa tiloihin Valioasunnot Oy oli suorittanut myös 30.10.1981 vahvistetusta kiinteistönkaupasta maksamatta olleen 72.000 markan leimaveron.</p>
        <p>Kihlakunnanoikeus on todennut, että Valioasunnot Oy:n toimialana oli muun muassa omistaa kiinteistöjä ja asunto-osakkeita sekä harjoittaa niiden kauppaa, ja katsonut, että ostetuista tiloista maksettua kauppahintaa arvioitaessa oli otettava huomioon asiaan kuuluneet Valioasunnot Oy:n myyntikulut ja -palkkiot sekä verot. Haimi Oy:n ja Valioasunnot Oy:n välillä ei ollut osoitettu olleen aikaisempaa yhteyttä. Myöskään ei ollut näytetty , että Haimi Oy:tä uhanneen konkurssin vaara olisi syksyllä 1982 ollut yleisesti tiedossa.</p>
        <p>Edellä kerrotuilla perusteilla kihlakunnanoikeus on katsonut jääneen näyttämättä, että Valioasunnot Oy:n Haimi Oy:ltä 22.10.1982 ostamista tiloista maksama 500.000 markan kauppahinta olisi ollut ilmeisessä epäsuhteessa tilojen käypään arvoon ja että kaupalla olisi loukattu Haimi Oy:n velkojien oikeutta. Sen vuoksi kihlakunnanoikeus on hylännyt kanteen ja velvoittanut konkurssipesän suorittamaan Valioasunnot Oy:lle korvaukseksi oikeudenkäyntikuluista 8.000 markkaa.</p>
      </div>
      <div>
        <h3>Helsingin hovioikeuden tuomio 27.2.1985</h3>
        <p>Hovioikeus, jonka tutkittavaksi Haimi Oy:n konkurssipesä oli valittamalla saattanut jutun, on tuomiossaan lausunut, että Asianajotoimisto Timo Riskala Ky oli valvonut saamisensa Haimi Oy:n konkurssissa ja että kihlakunnanoikeuden oikeudenkäymiskaaren 17 luvun 18 §:n 2 momentin säännös huomioon ottaen ei olisi pitänyt kuulla kommandiittiyhtiön vastuunalaista yhtiömiestä asianajaja Riskalaa jutussa todistajana. Sen vuoksi hovioikeus on antanut Riskalan kertomukselle saman arvon kuin sille olisi annettu, mikäli häntä olisi kuultu jutussa asianosaisena.</p>
        <p>Pääasian osalta hovioikeus on lausunut, että Haimi Oy oli kihlakunnanoikeuden toteamin tavoin 30.10.1981 tehdyllä kauppakirjalla ostanut kysymyksessä olevat tilat Gunnar Haimilta 1.000.000 markan kauppahinnasta, joka oli suoritettu kuittaamalla yhtiön saamisia Gunnar Haimilta ja eräiltä muilta yhtiön osakkailta sekä luovuttamalla 15.1.1982 Gunnar Haimille Asunto Oy Turuntie 60:n osakkeet n:ot 11 - 14. Haimi Oy oli sitten 22.10.1982 myynyt tilat edelleen Valioasunnot Oy:lle 500.000 markan hinnasta ja muun muassa ehdoin, että Valioasunnot Oy vastasi ensiksi tehdyn kaupan johdosta maksettavasta 72.000 markan leimaverosta. Valioasunnot Oy oli 21.1.1983 myynyt Alvikin tilan 410.000 markasta Myyntitalous Oy:lle ja tämä 14.10.1983 tilan edelleen samasta hinnasta. Toukokuussa 1983 Solhällan tilasta oli tehty 305.000 markan suuruinen ostotarjous.</p>
        <p>Kerrotun ja tilojen hintatasosta asiassa esitetyn muun selvityksen perusteella hovioikeus on katsonut näytetyksi, että kysymyksessä olevien Alvikin, Fridbon ja Solhällan tilojen arvo oli Valioasunnot Oy:n ostaessa ne ollut ainakin konkurssipesän ilmoittamat 990.000 markkaa. Näin ollen Valioasunnot Oy:n tiloista maksama hinta mainittuine leimaveroineen oli niiden käypään arvoon verrattuna niin alhainen, että kauppa oli ollut pääasiallisesti lahjan laatuinen ja, ottaen huomioon Haimi Oy:n taloudellisesta tilasta esitetyn selvityksen, tarkoittanut Haimi Oy:n velkojien loukkaamista. Valioasunnot Oy:n, jonka toimialana oli omistaa kiinteistöjä ja asunto-osakkeita sekä harjoittaa niiden kauppaa, oli täytynyt tietää sanotusta hinnan alhaisuudesta samoin kuin myös siitä, että kaupalla loukattiin Haimi Oy:n velkojien oikeutta. Alvikin tilan arvoksi hovioikeus on arvioinut 410.000 markkaa.</p>
        <p>Sanotuilla perusteilla hovioikeus on, kumoten kihlakunnanoikeuden päätöksen, konkurssisäännön 46 §:n b kohdan nojalla julistanut Haimi Oy:n ja Valioasunnot Oy:n välisen Sipoon kunnan Krämarön kylässä sijaitsevia tiloja Alvik RN:o 11:8, Fridbo RN:o 11:5 ja Solhälla RN:o 11:7 koskevan 22.10.1982 tehdyn kaupan peräytyneeksi ja Valioasunnot Oy:lle 28.12.1982 Fridbon ja Solhällan tiloihin myönnetyn lainhuudon mitättömäksi sekä velvoittanut Valioasunnot Oy:n luovuttamaan kaksi viimeksi mainittua tilaa konkurssipesälle. Konkurssisäännön 46 §:n i kohdan 3 momentin nojalla hovioikeus on sen ohessa velvoittanut Valioasunnot Oy:n suorittamaan konkurssipesälle korvaukseksi edelleen myydyn Alvikin tilan osalta 410.000 markkaa 16 prosentin korkoineen haastepäivästä 2.9.1983 lukien. Haimi Oy:n konkurssipesän hovioikeus on velvoittanut palauttamaan Valioasunnot Oy:lle viimeksi mainitun Haimi Oy:lle maksaman kauppahinnan 500.000 markkaa. Lisäksi hovioikeus on määrännyt, että konkurssipesä oli velvollinen korvaamaan Valioasunnot Oy:lle sen Fridbon ja Solhällan tiloihin ehkä panemat tarpeelliset kustannukset, joista asianosaiset saivat, elleivät niistä sopineet, erikseen riidellä. Hovioikeus on vielä vapauttanut konkurssipesän kihlakunnanoikeuden sille tuomitsemasta Valioasunnot Oy:n oikeudenkäyntikulujen korvausvelvollisuudesta ja velvoittanut Valioasunnot Oy:n suorittamaan Haimi Oy:n konkurssipesälle korvaukseksi oikeudenkäyntikuluista 12.000 markkaa.</p>
      </div>
    </div>
    <div>
      <h2 id="19860028tmuukas0">VAATIMUKSET KORKEIMMASSA OIKEUDESSA</h2>
      <p>Valioasunnot Oy on pyytänyt valituslupaa ja vaatinut, että Haimi Oy:n konkurssipesän kanne hylätään ja että konkurssipesä velvoitetaan korvaamaan yhtiön oikeudenkäyntikulut jutussa. Sen ohessa Valioasunnot Oy on vaatinut, että koska jutussa todistajana kuultu asianajaja Riskala ei lain mukaan ollut esteellinen todistamaan, hänen kertomukselleen on annettava sama arvo, mikä valan nojalla kuullun todistajan kertomukselle annetaan. Sen varalta, ettei konkurssipesän ajama kanne tulisi hylätyksi, Valioasunnot Oy on vaatinut, että koska kihlakunnanoikeuden päätöksessä mainittu 30.10.1981 vahvistetun kiinteistönkaupan osalta määrätty Valioasunnot Oy:n maksama 72.000 markan määräinen lainhuudatusleimavero oli osa 22.10.1982 vahvistetun kiinteistönkaupan kauppahintaa, konkurssipesä velvoitettaisiin palauttamaan Valioasunnot Oy:lle myös tuon leimaveron määrä. Konkurssipesän oli lisäksi suoritettava korkoa koko sille summalle, jonka se oli kiinteistönkaupan mahdollisesti peräytyessä velvollinen palauttamaan Valioasunnot Oy:lle. Valioasunnot Oy on vielä vaatinut suullisen käsittelyn toimittamista Korkeimmassa oikeudessa.</p>
      <div>
        <h3>Valitusluvan myöntäminen ja välitoimi</h3>
        <p>Valioasunnot Oy:lle on myönnetty valituslupa 3.7.1985. Haimi Oy:n konkurssipesä on antanut siltä valituksen johdosta pyydetyn vastauksen.</p>
      </div>
    </div>
    <div>
      <h2 id="19860028tyloa0">KORKEIMMAN OIKEUDEN RATKAISU</h2>
      <div>
        <h3>Suullista käsittelyä ja todistajan esteellisyyttä koskeva ratkaisu</h3>
        <p>Korkein oikeus katsoo, ettei suullisen käsittelyn toimittaminen täällä ole tarpeellista ja hylkää sen vuoksi Valioasunnot Oy:n sitä koskevan pyynnön.</p>
        <p>Kysymyksessä olevassa takaisinsaantia konkurssipesään koskevassa jutussa annettavan tuomion oikeusvoima ulottuu Haimi Oy:n konkurssivelkojiin ja siis myös Asianajotoimisto Timo Riskala Ky:öön. Kommandiittiyhtiön vastuunalainen yhtiömies on oikeudenkäymiskaaren 17 luvun 18 §:n 2 momentin mukaan ollut esteellinen todistamaan jutussa. Sanotuilla perusteilla Korkein oikeus katsoo, ettei tältä osin ole syytä hovioikeuden ratkaisun lopputuloksen muuttamiseen.</p>
      </div>
      <div>
        <h3>Pääasiaratkaisun perustelut</h3>
        <p>Hovioikeuden lausumilla perusteilla Korkein oikeus katsoo, että Haimi Oy:n ja Valioasunnot Oy:n välillä 22.10.1982 vahvistettu kiinteistönkauppa on ollut osaksi lahjan laatuinen ja tarkoittanut Haimi Oy:n velkojien oikeuden loukkaamista. Valioasunnot Oy:n sanotun kaupan ehtojen perusteella maksama Gunnar Haimin ja Haimi Oy:n välillä 30.10.1981 vahvistetusta kiinteistönkaupasta määrätty 72.000 markan lainhuudatusleimavero on osa 22.10.1982 vahvistetun kaupan kauppahintaa, jonka suorittaminen on tullut Haimi Oy:n hyväksi. Näillä ja muilta osin hovioikeuden tuomiossa mainituilla perusteilla Korkein oikeus on ratkaissut jutun tuomiolauselmasta ilmenevällä tavalla.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta muutetaan siten, että Haimi Oy:n konkurssipesä velvoitetaan konkurssisäännön 46 §:n i kohdan 1 momentin nojalla hovioikeuden tuomiossa mainitut Fridbon tilan RN:o 11:5 ja Solhällan tilan RN:o 11:7 sekä Alvikin tilasta RN:o 11:8 tuomitun vahingonkorvauksen saadessaan suorittamaan Valioasunnot Oy:lle sen maksamana kauppahintana 572.000 markkaa. Valioasunnot Oy:n vaatimus saada tälle summalle korkoa hylätään lakiin perustumattomana. Näin muutettuna hovioikeuden tuomio jää pysyväksi.</p>
      </div>
      <div>
        <p>Ratkaisuun osallistuneet: oikeusneuvokset Jalanko, Saarni-Rytkölä, Ådahl, Hiltunen ja Aro</p>
      </div>
    </div>
  </finlex:content>
</finlex:document>
