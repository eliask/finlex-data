<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880072</dcterms:identifier>
  <finlex:ecliIdentifier>ECLI:FI:KKO:1988:72</finlex:ecliIdentifier>
  <dcterms:title>KKO:1988:72</dcterms:title>
  <dcterms:description>
    <p>
      <strong>Lainhuudatus</strong>
      <span>Lainhuudatuksen oikeusvaikutukset</span>
    </p>
  </dcterms:description>
  <finlex:registerNumber>S86/1380</finlex:registerNumber>
  <dcterms:date pvm="19871124">1987-11-24</dcterms:date>
  <finlex:fileCopyNumber>2239</finlex:fileCopyNumber>
  <dcterms:issued pvm="19880629">1988-06-29</dcterms:issued>
  <dcterms:abstract>
    <p>A:lle oli osituksen perusteella myönnetty lainhuuto erääseen tilaan vuonna 1974. Vuonna 1982 A myi tilasta määräalan B:lle, joka sai lainhuudon määräalasta muodostettuun tilaan vuonna 1984. Sittemmin vahvistettiin, ettei määräala ollut kuulunut ositettavaan omaisuuteen vaan että määräala oli kuulunut C:lle.</p>
    <p>Kun A:lla ei ollut saantoa määräalaan, ei aikaa, jonka kuluessa C:n tuli lainhuudatuksesta ja kiinteistönsaannon moittimisajasta annetun lain 21 §:n 1 momentin nojalla moittia B:n saantoa, ollut luettava A:n lainhuudosta emätilaan vaan moiteaika alkoi vasta siitä, kun B oli saantonsa perusteella saanut lainhuudon määräalasta muodostettuun tilaan.</p>
  </dcterms:abstract>
  <p>LL 21 § 1 mom.</p>
  <dcterms:tableOfContents>
    <a href="19880072aloa0">ASIAN KÄSITTELY ALEMMISSA OIKEUKSISSA</a>
    <a href="19880072mhaku0">MUUTOKSENHAKU KORKEIMMASSA OIKEUDESSA</a>
    <a href="19880072yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880072.kko">
    <div>
      <h2 id="19880072aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanteet Kemin kihlakunnanoikeudessa</h3>
        <p>Mikko Köngäs on Ritva Puhakalle 3.5.1984 tiedoksi toimituttamansa haasteen nojalla lausunut, että hän oli 23.8.1967 allekirjoittanut sittemmin kuolleen veljensä, maanviljelijä Pauli Könkään kanssa sopimuskirjan, jolla he olivat jakaneet Tervolan kunnan Lapinniemen kylässä yhdessä omistamansa Kalevala nimisen tilan RN:o 15:65 ja Kalevala II nimisen tilan RN:o 15:17 siten, että Mikko Köngäs sai Kalevalan tilan kokonaisuudessaan ja Pauli Köngäs puolestaan Kalevala II:n tilan kokonaisuudessaan. He molemmat olivat tuolloin käsittäneet, että valtion metsämaasta saatu 105,48 hehtaarin suuruinen Purnulehdon vastikealue kuului Kalevalan tilaan, vaikka se maarekisterin mukaan oli manttaalin korotusta vastaan liitetty Kalevala II:n tilaan. Mikko Köngäs oli sopimuskirjan allekirjoittamisen jälkeen hallinnut Purnulehdon metsäpalstaa omistajana vuoteen 1980 saakka muun muassa siten, että hän oli suorittanut palstalla metsänhoidollisia toimenpiteitä ja maksanut siitä verot.</p>
        <p>Puhakka oli miehensä Pauli Könkään 31.7.1973 tapahtuneen kuoleman jälkeen saanut Kalevala II:n tilan avio-oikeuden nojalla 11.9.1973 toimitetussa osituksessa ja perinnönjaossa. Lainhuudon sanottuun tilaan hän oli saanut 3.5.1974. Koska Mikko ja Pauli Köngäs olivat jakaessaan omistamansa tilat tarkoittaneet, että Purnulehdon metsäpalsta tuli Mikko Könkään omistukseen, vaikka sopimuskirjaan oli erehdyksessä tullut virheellinen sanamuoto, Mikko Köngäs on vaatinut vahvistettavaksi, että hän omisti Kalevala II:n tilaan kuuluneesta Purnulehdon metsäpalstasta muodostetun Metsäkaleva nimisen tilan RN:o 15:77.</p>
        <p>Lisäkanteessaan Puhakkaa vastaan Mikko Köngäs on 31.8.1984 tiedoksi toimitetun haasteen nojalla lausunut, että Puhakka oli myydessään 16.12.1982 Purnulehdon metsäpalstan käsittäneen määräalan 100.000 markan kauppahinnasta Veitsiluoto Oy:lle tiennyt, että määräalan omisti Mikko Köngäs. Tämän vuoksi Mikko Köngäs on sen varalta, että Puhakan ja Veitsiluoto Oy:n välistä kauppaa ei julistettaisi mitättömäksi, vaatinut Puhakan velvoittamista suorittamaan hänelle korvaukseksi tuon kaupan aiheuttamasta vahingosta 130.000 markkaa 16 prosentin korkoineen 31.8.1984 lukien.</p>
        <p>Edelleen Mikko Köngäs on Veitsiluoto Oy:lle 23.8.1984 tiedoksi toimituttamansa haasteen nojalla lausunut, että Puhakka oli 16.12.1982 vahvistetulla kauppakirjalla myynyt Kalevala II:n tilasta Purnulehdon metsäpalstan käsittäneen määräalan Veitsiluoto Oy:lle, joka oli saanut siitä muodostettuun Metsäkalevan tilaan RN:o 15:77 lainhuudon 4.4.1984. Koska Puhakka ei todellisuudessa ollut ollut kyseessä olevan määräalan omistaja ja kun Mikko Köngäs oli hallinnut tuota määräalaa omistajana vuoteen 1980 saakka suorittaen sillä metsänhoidollisia toimenpiteitä ja maksaen siitä verot, Mikko Köngäs on vaatinut, että Puhakan ja Veitsiluoto Oy:n välinen määräalaa koskenut kiinteistönkauppa ja Veitsiluoto Oy:lle kaupan perusteella myönnetty lainhuuto julistetaan mitättömiksi.</p>
      </div>
      <div>
        <h3>Vastaukset</h3>
        <p>Puhakka on kiistänyt häntä vastaan ajetut kanteet kokonaisuudessaan ja vaatinut niiden hylkäämistä.</p>
        <p>Veitsiluoto Oy on Puhakalle 3.5.1974 myönnettyyn lainhuutoon ja vilpittömään mieleensä vedoten kiistänyt yhtiötä vastaan ajetun kanteen.</p>
      </div>
      <div>
        <h3>Kihlakunnanoikeuden päätös 15.8.1985</h3>
        <p>Kihlakunnanoikeus on katsonut selvitetyksi, että Mikko ja Pauli Köngäs olivat 23.8.1967 allekirjoitetulla sopimuskirjalla jakaneet yhdessä omistamansa Kalevalan ja Kalevala II:n tilat siten, että Mikko Köngäs oli saanut ensiksi mainitun tilan ja Pauli Köngäs Kalevala II:n tilan. Jako oli suoritettu näin, jotta Kalevala II:n tilan osalleen saaneen Pauli Könkään nimiin voitaisiin ostaa Tervolan kunnan Runkauskylässä oleva 144,05 hehtaarin suuruinen Järvelä niminen tila RN:o 24. Mikko ja Pauli Köngäs olivat jakosopimusta tehdessään erehtyneet siten, että he olivat luulleet Kalevalan tilasta siirtoväen asutukseen luovutettujen tilusten sijaan valtion metsämaasta saadun Purnulehdon vastikealueen kuuluvan Kalevalan tilaan, vaikka tuo alue maarekisterin mukaan oli manttaalia korottamalla liitetty Kalevala II:n tilaan. Tätä erehdystä ja väärää käsitystä tuki Pauli Könkään osalta se, että hän tehdessään maanhankintalain rajoitusten alaisesta Järvelän tilasta luovutushakemuksen asutushallitukselle oli vahvistanut, että hänen omistamaansa Kalevala II:n tilaan kuului maaalueita yhteensä 32,18 hehtaaria, vaikka tilan tosiasiallinen pinta-ala oli 136,273 hehtaaria, mikä ei olisi oikeuttanut Pauli Köngästä saamaan Järvelän tilan ostolupaa.</p>
        <p>Edelleen kihlakunnanoikeus on katsonut selvitetyksi, että Mikko ja Pauli Köngäs olivat viljelleet jakamiaan tiloja yhtymänä. Yhtymä oli sittemmin purettu Pauli Könkään kuoltua 31.7.1973. Pauli Könkään jälkeen 11.9.1973 toimitetussa osituksessa ja perinnönjaossa oli Puhakka, entinen Köngäs, saanut Kalevala II:n tilan. Puhakka oli saanut lainhuudon tilaan 3.5.1974. Maatilahallitukselle osoitetun, 26.9.1974 päivätyn omakotilainan hakemista koskevan kirjelmän liitteessä Puhakka oli ilmoittanut omistamansa Kalevala II:n tilan pinta-alaksi 32,18 hehtaaria. Mikko Köngäs oli Pauli Könkään kuoleman jälkeen edelleen hallinnut Purnulehdon palstaa omistajana suorittaen sillä taimikonhoitotöitä ja vesakontorjuntaa. Mikko Köngästä oli verotettu Purnulehdon palstan osalta verovuosilta 1974-1978. Verolautakunta oli 22.1.1980 veronoikaisuin poistanut verotuksen Mikko Könkäältä ja 24.10.1980 määrännyt tuon palstan osalta veron Puhakalle verovuosilta 1977 ja 1978. Puhakka oli 16.12.1982 vahvistetulla kauppakirjalla myynyt Purnulehdon palstan käsittäneen määräalan Veitsiluoto Oy:lle 100.000 markan kauppahinnasta. Veitsiluoto Oy oli 4.4.1984 saanut lainhuudon määräalasta muodostettuun Metsäkalevan tilaan.</p>
        <p>Mikko ja Pauli Könkään oli edellä lausutun perusteella katsottava jakaessaan Kalevalan ja Kalevala II:n tilat 23.8.1967 tehdyllä sopimuskirjalla tarkoittaneen, että Purnulehdon metsäpalsta tuli Mikko Könkäälle, joka oli Pauli Könkään kuoltua tapahtuneen, edellä mainitun yhtymän purkamisen jälkeen hallinnut tuota palstaa omistajana. Sanottua tarkoitusta tuki myös se Mikko ja Pauli Könkään kesken 28.8.1964 tehty sopimuskirja, joka oli koskenut samojen tilojen jakamista. Puhakka ei ollut saadessaan Pauli Könkään jälkeen toimitetun osituksen perusteella Kalevala II:n tilan saanut omistusoikeutta tuohon tilaan kuuluneeseen Purnulehdon palstaan. Tämän vuoksi Mikko Köngäs oli ollut Purnulehdon palstan omistaja Puhakan myydessä sen Veitsiluoto Oy:lle.</p>
        <p>Puhakka oli 3.5.1974 lähtien, jolloin hän oli saanut lainhuudon Kalevala II:n tilaan, hallinnut tuota tilaa ja siitä myymäänsä Purnulehdon metsäpalstan määräalaa ostajaan Veitsiluoto Oy:hyn nähden omistajana. Kanne Veitsiluoto Oy:tä vastaan oli tullut vireille vasta 23.8.1984 eli lainhuudatuksesta ja kiinteistönsaannon moittimisajasta annetun lain 21 §:n 1 momentissa säädetyn 10 vuoden määräajan kuluttua umpeen. Veitsiluoto Oy oli ollut vilpittömässä mielessä. Näillä perusteilla kihlakunnanoikeus on katsonut Mikko Könkään menettäneen kanneoikeutensa Veitsiluoto Oy:tä vastaan.</p>
        <p>Hyläten jutussa esitetyt vaatimukset enemmälti kihlakunnanoikeus on velvoittanut Puhakan, jonka se on katsonut edellä kerrotulla menettelyllään tuottaneen vahingon, suorittamaan Mikko Könkäälle vahingonkorvausta vaaditut ja kohtuulliseksi harkitut 130.000 markkaa 16 prosentin korkoineen 31.8.1984 lukien. Tämän lisäksi Puhakan oli korvattava Mikko Könkään oikeudenkäyntikulut 24.812,05 markalla. Mikko Könkään puolestaan oli korvattava Veitsiluoto Oy:n oikeudenkäyntikulut 10.000 markalla.</p>
      </div>
      <div>
        <h3>Rovaniemen hovioikeuden tuomio 8.10.1986</h3>
        <p>Hovioikeus, jonka tutkittavaksi Mikko Köngäs ja Puhakka olivat saattaneet jutun, on lausunut, että Mikko ja Pauli Köngäs olivat jakaessaan 23.8.1967 allekirjoitetulla sopimuskirjalla yhdessä omistamansa Kalevalan tilan ja Kalevala II:n tilan kihlakunnanoikeuden päätöksessä kerrotulla tavalla tarkoittaneet, että Kalevala II:n tilaan manttaalia korottamalla liitetty Purnulehdon metsäpalsta tuli Mikko Könkään omistukseen Kalevalan tilan lisäksi. Sopimuskirjaan oli erehdyksessä jäänyt tekemättä merkintä Purnulehdon metsäpalstasta, minkä vuoksi sopimuskirja oli saanut heidän tarkoitustaan vastaamattoman sisällön. Sen vuoksi ja kun Mikko Köngäs oli yhdessä Pauli Könkään kanssa hallinnut jaettuja tiloja Pauli Könkään kuolemaan saakka ja senkin jälkeen hallinnut Purnulehdon metsäpalstaa omistajana vuoteen 1980 asti, hovioikeus on katsonut, että Mikko Köngäs oli sanotun sopimuskirjan nojalla omistanut Purnulehdon metsäpalstan.</p>
        <p>Puhakka oli Pauli Könkään jälkeen toimitetussa osituksessa ja perinnönjaossa avio-oikeuden nojalla saanut omistukseensa Kalevala II:n kantatilan ja lainhuudon tilaan 3.5.1974. Puhakka oli 16.12.1982 myynyt Purnulehdon metsäpalstan käsittäneen määräalan Veitsiluoto Oy:lle, joka oli 4.4.1984 saanut lainhuudon määräalasta muodostettuun Metsäkalevan tilaan.</p>
        <p>Koska Mikko Köngäs ei ollut näyttänyt, että Puhakka olisi saadessaan avio-oikeuden nojalla omistukseensa Kalevala II:n tilan ollut tietoinen siitä, että Mikko Köngäs sopimuskirjan nojalla omisti Purnulehdon metsäpalstan tai että Puhakka olisi myöhemmin tullut tietoiseksi mainitusta seikasta ja siitä, että Mikko Köngäs hallitsi tuota palstaa, sekä että Puhakka siten olisi hyväksynyt Mikko Könkäälle kuuluneen Purnulehdon määräalan erottamisoikeuden, hovioikeus on katsonut, että Purnulehdon määräalan erottamisoikeus ei ollut sitonut Puhakkaa. Puhakka oli näin ollen ollut oikeutettu myymään Purnulehdon käsittäneen määräalan Veitsiluoto Oy:lle.</p>
        <p>Näyttämättä oli edelleen jäänyt, että Puhakka, jonka ei ollut näytetty olleen vilpillisessä mielessä, olisi tahallaan tai tuottamuksellaan aiheuttanut Mikko Könkäälle vahinkoa myydessään Purnulehdon metsäpalstan käsittäneen määräalan Veitsiluoto Oy:lle.</p>
        <p>Edellä mainituilla ja muutoin kihlakunnanoikeuden mainitsemilla perusteilla hovioikeus on kumonnut kihlakunnanoikeuden päätöksen, hylännyt Mikko Könkään Puhakkaa ja Veitsiluoto Oy:tä vastaan ajamat kanteet sekä vapauttanut Puhakan suorittamasta Mikko Könkäälle maksettavaksi tuomittua vahingonkorvausta 130.000 markkaa korkoineen ja oikeudenkäyntikuluja 24.812,05 markkaa.</p>
        <p>Mikko Köngäs on velvoitettu suorittamaan Puhakalle korvaukseksi vastauksen antamisesta hovioikeudessa aiheutuneista kuluista 800 markkaa sekä Veitsiluoto Oy:lle korvaukseksi oikeudenkäyntikuluista kihlakunnanoikeudessa 10.000 markkaa ja hovioikeudessa 600 markkaa.</p>
      </div>
    </div>
    <div>
      <h2 id="19880072mhaku0">MUUTOKSENHAKU KORKEIMMASSA OIKEUDESSA</h2>
      <p>Mikko Könkäälle on myönnetty valituslupa 3.2.1987. Puhakka ja Veitsiluoto Oy ovat antaneet pyydetyt vastaukset.</p>
      <p>Mikko Köngäs on vaatinut hovioikeuden tuomion kumoamista ja kanteensa hyväksymistä kokonaisuudessaan. Lisäksi hän on vaatinut korvausta oikeudenkäyntikuluistaan.</p>
    </div>
    <div>
      <h2 id="19880072yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Alempien oikeuksien mainitsemin perustein Korkein oikeus katsoo, että Kalevala II:n tilaan kuulunut Purnulehdon metsäpalsta on Mikko ja Pauli Könkään kesken 23.8.1967 tehdyllä jakosopimuksella tarkoitettu antaa Mikko Könkäälle. Tuo palsta ei siten ole kuulunut Pauli Könkään kuolinpesään eikä Ritva Puhakka ole voinut saada sitä Pauli Könkään jälkeen 11.9.1973 toimitetussa osituksessa ja perinnönjaossa.</p>
        <p>Ottaen huomioon Kalevala II:n tilalle mainitussa osituksessa ja perinnönjaossa annetun arvon 3.645 markkaa Korkein oikeus katsoo, ettei Purnulehdon metsäpalstaa ole tuolloinkaan tarkoitettu sisällyttää Kalevala II:n tilan tiluksiin ja ettei palstaa siis ole pidetty Pauli Könkään kuolinpesään kuuluvana. Kihlakunnanoikeuden päätöksessä selostetun, omakotilainan hakemista asuntohallitukselta koskevan asian yhteydessä Puhakka on itse ilmoittanut, että hänen osituksessa saamaansa Kalevala II:n tilaan kuuluu tiluksia ainoastaan 32,18 hehtaaria.</p>
        <p>Puhakalla ei siis ole ollut saantoa Purnulehdon metsäpalstan käsittäneeseen määräalaan, jonka hän on 16.12.1982 vahvistetulla kauppakirjalla myynyt Veitsiluoto Oy:lle. Näin ollen lainhuudatuksesta ja kiinteistönsaannon moittimisajasta annetun lain 21 §:n 1 momentissa säädetty aika, jonka kuluessa Mikko Könkään tulee panna vireille kanne Purnulehdon palstan takaisin vaatimiseksi, ei ole alkanut Puhakalle palstaa koskevan saannon puuttumisesta riippumatta 3.5.1974 myönnetystä lainhuudosta Kalevala II:n tilaan, vaan se on alkanut vasta Veitsiluoto Oy:lle yhtiön saannon perusteella 4.4.1984 myönnetystä lainhuudosta palstasta muodostettuun Metsäkalevan tilaan. Mikko Könkään yhtiön saantoon kohdistama moitekanne on näin ollen pantu vireille säädetyssä 10 vuoden ajassa ja sen perusteella voidaan yhtiön saanto julistaa mitättömäksi vaikka yhtiö saannon tapahtuessa on ollut vilpittömässä mielessä.</p>
        <p>Koska kihlakunnanoikeus ja hovioikeus ovat eri tavoin arvioineet Mikko Könkään Puhakkaan kohdistamia vaatimuksia, Mikko Köngäs ei saa oikeudenkäymiskaaren 21 luvun 4 §:n 1 momentin ensimmäisen virkkeen mukaan Puhakalta korvausta oikeudenkäyntikuluistaan alemmissa oikeuksissa. Kun Mikko Köngäs on Veitsiluoto Oy:n osalta hävinnyt juttunsa sekä kihlakunnanoikeudessa että hovioikeudessa, hän ei oikeudenkäymiskaaren 21 luvun 4 §:n 1 momentin ensimmäisestä virkkeestä ilmenevän periaatteen mukaan saa myöskään Veitsiluoto Oy:ltä korvausta oikeudenkäyntikuluistaan alemmissa oikeuksissa. Puhakka ja Veitsiluoto Oy häviävät jutun Korkeimmassa oikeudessa ja joutuvat sen vuoksi yhteisvastuullisesti korvaamaan Mikko Könkään kulut täällä.</p>
      </div>
      <div>
        <h3>Lainkohta</h3>
        <p>Laki lainhuudatuksesta ja kiinteistönsaannon moittimisajasta 21 § 1 momentti.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja kihlakunnanoikeuden päätös kumotaan.</p>
        <p>Omistusoikeuden Purnulehdon metsäpalstasta muodostettuun Metsäkalevan tilaan RN:o 15:77 vahvistetaan kuuluvan Mikko Könkäälle. Purnulehdon metsäpalstan Mikko Köngäs on saanut siten, että hänen ja Pauli Könkään ostettua yhdessä 17.8.1958 180.000 vanhan markan kauppahinnasta, 10.4.1959 180.000 vanhan markan kauppahinnasta ja 31.12.1963 36.900 markan kauppahinnasta lainhuutorekisterikortin mukaan Eeva Maria ja Mikko Keskimölöltä, Pekka Aapo ja Anni Könkäältä, Matti Teodor ja Liinu Könkäältä, Kalle Arvid Könkäältä, Paavo Matias ja Salme Könkäältä, Erkki Johannes ja Elina Könkäältä, Lauri Vilho ja Hertta Maija Könkäältä sekä Elli Maija Köngäs Marandalta ja Pierre Marandalta emätilan Kalevala II RN:o 15:17, ovat Mikko ja Pauli Köngäs 23.8.1967 sopineet muun muassa Kalevala II:n tilan jakamisesta niin, että Mikko Köngäs on saanut tilaan kuuluneen Purnulehdon palstan.</p>
        <p>Ritva Puhakan ja Veitsiluoto Oy:n välinen 16.12.1982 vahvistettu kauppakirja, jolla Puhakka on myynyt Purnulehdon metsäpalstan yhtiölle, ja Veitsiluoto Oy:lle Metsäkalevan tilaan 4.4.1984 myönnetty lainhuuto julistetaan mitättömiksi.</p>
        <p>Mikko Köngäs vapautetaan velvollisuudesta korvata Puhakan oikeudenkäyntikulut hovioikeudessa sekä Veitsiluoto Oy:n oikeudenkäyntikulut kihlakunnanoikeudessa ja hovioikeudessa. Puhakka ja Veitsiluoto Oy velvoitetaan yhteisvastuullisesti suorittamaan Mikko Könkäälle korvaukseksi oikeudenkäyntikuluista Korkeimmassa oikeudessa 1.500 markkaa.</p>
        <div>
          <p>Ratkaisuun osallistuneet: presidentti Olsson, oikeusneuvokset Nybergh, Riihelä, Haarmann ja Roos</p>
        </div>
      </div>
    </div>
  </finlex:content>
</finlex:document>
