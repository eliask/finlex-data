<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880086</dcterms:identifier>
  <finlex:ecliIdentifier>ECLI:FI:KKO:1988:86</finlex:ecliIdentifier>
  <dcterms:title>KKO:1988:86</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen lakkaaminen</span>
    </p>
    <p>
      <strong>Laki työsopimuksen irtisanomismenettelystä</strong>
    </p>
  </dcterms:description>
  <finlex:registerNumber>S87/1163</finlex:registerNumber>
  <dcterms:date pvm="19880307">1988-03-07</dcterms:date>
  <finlex:fileCopyNumber>2992</finlex:fileCopyNumber>
  <dcterms:issued pvm="19880928">1988-09-28</dcterms:issued>
  <dcterms:abstract>
    <p>Työntekijän irtisanottua työsopimuksensa työnantaja oli purkanut sen lakkaamaan välittömästi. Kun työsopimus sen lakatessa ei mainitun irtisanomisen vuoksi enää ollut voimassa toistaiseksi, työsopimuksen irtisanomismenettelystä annettu laki ei soveltunut.</p>
  </dcterms:abstract>
  <p>L työsopimuksen irtisanomismenettelystä</p>
  <dcterms:tableOfContents>
    <a href="19880086aloa0">ASIAN KÄSITTELY ALEMMISSA OIKEUKSISSA</a>
    <a href="19880086mhaku0">MUUTOKSENHAKU KORKEIMMASSA OIKEUDESSA</a>
    <a href="19880086yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880086.kko">
    <div>
      <h2 id="19880086aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Ossi Tapio Aaltonen on Isännöitsijätoimisto Jukka Pystynen Oy:lle 8.10.1986 tiedoksi annetun haasteen nojalla raastuvanoikeudessa kertonut, että hän oli työskennellyt isännöitsijänä yhtiön palveluksessa 7.1.-28.7.1986 välisen ajan. Hän oli 1.7.1986 irtisanonut työsuhteensa päättymään 31.8.1986. Sen jälkeen yhtiö oli 28.7.1986 kirjallisesti ilmoittanut Aaltoselle purkavansa tämän työsopimuksen välittömästi. Purkamisen perusteeksi yhtiö oli ilmoittanut työsopimuslain 43 §:n 1 momentissa tarkoitetun tärkeän syyn sitä kuitenkaan yksilöimättä.</p>
        <p>Aaltonen on katsonut, että työsopimuksen purkaminen oli ollut lainvastainen ja ettei yhtiöllä ollut ollut oikeutta edes työsopimuksen irtisanomiseen. Aaltonen on myös katsonut, että tapaukseen tuli soveltaa työsopimuksen irtisanomismenettelystä annettua lakia (jäljempänä irtisanomismenettelylaki). Sen vuoksi Aaltonen on vaatinut yhtiön velvoittamista suorittamaan hänelle korvaukseksi työsopimuksen laittomasta purkamisesta seitsemän kuukauden palkkaa vastaavan määrän 80.500 markkaa 16 prosentin korkoineen haasteen tiedoksiantopäivästä lukien sekä korvaamaan hänen oikeudenkäyntikulunsa 16 prosentin korkoineen raastuvanoikeuden päätöksen julistamispäivästä lukien.</p>
      </div>
      <div>
        <h3>Raastuvanoikeuden päätös 7.1.1987</h3>
        <p>Yhtiön kiistettyä kanteen ja pyydettyä sen hylkäämistä sekä Aaltosen velvoittamista korvaamaan yhtiön oikeudenkäyntikulut korkoineen raastuvanoikeus on todennut, että Aaltonen oli työskennellyt kanteessa mainitun ajan yhtiön palveluksessa isännöitsijänä ja että Aaltonen oli 1.7.1986 irtisanonut työsuhteensa päättymään 31.8.1986. Sen jälkeen yhtiö oli 28.7.1986 purkanut Aaltosen työsopimuksen päättymään välittömästi ilmoittaen purkamisen perusteeksi työsopimuslain 43 §:n 1 momentissa tarkoitetun tärkeän syyn.</p>
        <p>Raastuvanoikeus on katsonut selvitetyksi, että Aaltonen oli irtisanouduttuaan yhtiön palveluksesta osoittanut irtisanomisaikana välinpitämättömyyttä yhtiön asioiden hoitamisessa, kun hän oli lämmönsiirtimen rikkouduttua eräässä kiinteistössä kieltäytynyt välittömästi laatimasta asiakastiedotetta sekä laiminlyönyt ottaa kokonaisvastuun siirtimen korjaamisesta siten, ettei yhtiön asiakkaalla olisi asian hoitamattomuuden vuoksi ollut huomauttamista.</p>
        <p>Raastuvanoikeus on lausunut, ettei työntekijällä irtisanouduttuaan työnantajan palveluksesta voitu katsoa olevan samanlaista irtisanomissuojaa kuin työsuhteen normaalisti jatkuessa. Työsuhteen päättyessä oli, varsinkin sellaisissa työsuhteissa, joissa pienen työantajan edun mukaista oli luottamuksellisten asiakassuhteiden säilyttäminen asiakkaiden kanssa, yleisesti hyväksytty työantajalle mahdollisuus lopettaa työsuhde ennen irtisanomisajan päättymistä maksamalla työntekijälle irtisanomisajan palkka.</p>
        <p>Mainitsemillaan perusteilla raastuvanoikeus katsoen, ettei työsuhteen purkuperusteita voitu katsoa näytetyn toteen, on hyläten kanteen enemmälti velvoittanut yhtiön suorittamaan Aaltoselle tämän irtisanomisajan loppuosaa vastaavana vahingonkorvauksena 10.418 markkaa 16 prosentin korkoineen 8.10.1986 lukien sekä korvaamaan Aaltosen oikeudenkäyntikulut 3.500 markalla 16 prosentin korkoineen 7.1.1987 lukien.</p>
      </div>
      <div>
        <h3>Helsingin hovioikeuden tuomio 26.8.1987</h3>
        <p>Hovioikeus, jonka tutkittavaksi Aaltonen ja yhtiö olivat saattaneet jutun, on lausunut, ettei Aaltosen irtisanouduttua hänen oma irtisanomissuojansa ollut huonontunut. Aaltosen ei ollut näytetty laiminlyöneen raastuvanoikeuden päätöksessä mainitun asukastiedotteen laadintaa. Kerrottua viivyttelyä lämmönsiirtimen hankkimisessa ei ollut pidettävä painavana syynä työntekijän irtisanomiselle. Yhtiöllä ei siten ollut ollut lainmukaista perustetta edes Aaltosen työsopimuksen irtisanomiseen. Kun yhtiö näinollen oli rikkonut työsopimuslain irtisanomissuojaa koskevia säännöksiä, se oli velvollinen irtisanomismenettelylain 2 §:n 1 kohdan, 19 §:n ja 20 §:n nojalla suorittamaan Aaltoselle korvausta työsuhteen perusteettomasta päättämisestä. Korvauksen suuruutta vähentävänä seikkana huomioon oli otettava, että Aaltonen oli itse 1.7.1986 irtisanonut työsuhteen päättymään 31.8.1986, mainitusta irtisanomisesta johtuva vähäiseksi jäävä ansionmenetys sekä työsuhteen lyhyt kestoaika. Mainituilla perusteilla hovioikeus on, muuttaen raastuvanoikeuden päätöstä, velvoittanut yhtiön suorittamaan Aaltoselle korvaukseksi työsuhteen lainvastaisesta purkamisesta raastuvanoikeuden määräämän korvauksen asemesta kolmen kuukauden palkkaa vastaavat 30.000 markkaa 16 prosentin korkoineen 8.10.1986 lukien ja korottanut yhtiön raastuvanoikeuden osalta maksettavien oikeudenkäyntikulujen korvauksen 5.000 markaksi raastuvanoikeuden määräämine korkoineen. Lisäksi yhtiö on velvoitettu korvaamaan Aaltosen vastauskulut hovioikeudessa 1.000 markalla 16 prosentin korkoineen hovioikeuden tuomion antopäivästä lukien.</p>
        <p/>
      </div>
    </div>
    <div>
      <h2 id="19880086mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 11.1.1988. Aaltonen on antanut häneltä pyydetyn vastauksen. Yhtiö on valituksessaan vaatinut kanteen hylkäämistä.</p>
    </div>
    <div>
      <h2 id="19880086yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Aaltonen on 1.7.1986 irtisanonut työsopimuksensa päättymään 31.8.1986. Yhtiö on sen jälkeen 28.7.1986 purkanut Aaltosen työsopimuksen lakkaamaan välittömästi. Aaltonen on katsonut purkamisen tapahtuneen lain vastaisesti ja vaatinut sen johdosta yhtiöltä irtisanomismenettelylain mukaista korvausta. Työsopimus yhtiön saattaessa sen lakkaamaan ei kuitenkaan ole Aaltosen suorittaman irtisanomisen vuoksi enää ollut voimassa toistaiseksi. Asiassa ei siten irtisanomismenettelylain 1 §:n 1 momentin mukaan voida soveltaa sanottua lakia.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja raastuvanoikeuden päätös kumotaan, kanne hylätään ja yhtiö vapautetaan suorittamasta Aaltoselle hovioikeuden määräämää korvausta ja oikeudenkäyntikulujen korvausta. Asian laadun vuoksi yhtiön on pidettävä vahinkonaan sillä jutussa olleet kulut.</p>
        <div>
          <p>Ratkaisuun osallistuneet: oikeusneuvokset Ailio, Takala, Hiltunen, Lindholm (eri mieltä) ja Paasikoski (eri mieltä)</p>
        </div>
      </div>
      <div>
        <h3>Esittelijän mietintö ja eri mieltä olevien jäsenten lausunnot</h3>
        <p>Esittelijäneuvos Suhonen:</p>
        <p>Ehdotus perusteluiksi: Aaltonen on 1.7.1986 irtisanonut työsopimuksensa yhtiöön päättymään 31.8.1986. Yhtiö on sen jälkeen 28.7.1986 purkanut Aaltosen työsopimuksen lakkaamaan välittömästi. Aaltonen on katsonut purkamisen tapahtuneen lain vastaisesti. Aaltosen käsityksen mukaan tapaukseen tuli soveltaa irtisanomismenettelylakia. Hän on vaatinut yhtiöltä korvausta työsopimuksen laittomasta purkamisesta.</p>
        <p>Työsopimus yhtiön saattaessa sen lakkaamaan ei ole Aaltosen suorittaman irtisanomisen vuoksi enää ollut voimassa toistaiseksi. Asiassa ei siten irtisanomismenettelylain 1 §:n 1 momentin mukaan voida soveltaa sanottua lakia.</p>
        <p>Aaltosen on katsottava tarkoittaneen vaatimansa korvauksen sisältävän myös korvauksen saamatta jääneestä osasta irtisanomisajan palkkaa. Myös yhtiö on katsonut, että ellei purkamisperustetta ollut olemassa, oli maksettavaksi tuomittava irtisanomisajan palkan maksamatta oleva osa.</p>
        <p>Aaltosen ei ole näytetty syyllistyneen sellaiseen menettelyyn tai laiminlyöntiin, että yhtiöllä olisi ollut oikeus purkaa työsopimus.</p>
        <p>Korkein oikeus katsonee raastuvanoikeuden tuomitseman korvauksen vastaavan määrältään Aaltosen irtisanomisajan palkan maksamatta olevaa osaa.</p>
        <p>Tuomiolauselmaehdotus: Hovioikeuden tuomio kumottaneen ja asia jätettäneen raastuvanoikeuden päätöksen lopputuloksen varaan. Asian laadun vuoksi yhtiön lienee pidettävä sillä täällä olleet kulut vahinkonaan.</p>
        <p>Oikeusneuvos Paasikoski: Hyväksyn mietinnön.</p>
        <p>Oikeusneuvos Lindholm: Olen samaa mieltä kuin oikeusneuvos Paasikoski.</p>
      </div>
    </div>
  </finlex:content>
</finlex:document>
