<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880028</dcterms:identifier>
  <finlex:ecliIdentifier>ECLI:FI:KKO:1988:28</finlex:ecliIdentifier>
  <dcterms:title>KKO:1988:28</dcterms:title>
  <dcterms:description>
    <p>
      <strong>Avoliitto</strong>
      <span>Korvaus toisen omaisuuteen sijoitetuista varoista</span>
    </p>
  </dcterms:description>
  <finlex:registerNumber>S87/922</finlex:registerNumber>
  <dcterms:date pvm="19871015">1987-10-15</dcterms:date>
  <finlex:fileCopyNumber>719</finlex:fileCopyNumber>
  <dcterms:issued pvm="19880309">1988-03-09</dcterms:issued>
  <dcterms:abstract>
    <p>A ja B olivat eläneet avoliitossa, jonka aikana A:n omistamalle maalle oli pääosin B:n varoilla rakennettu yhteiseen käyttöön kesämökki. A:n kuoltua ennen mökin valmistumista B ei kuitenkaan ollut voinut käyttää mökkiä. Kun ei ollut pääteltävissä, että B:n tarkoituksena olisi ollut luovuttaa mökkiin sijoittamansa varallisuuteensa nähden huomattavat varat A:lle vastikkeetta, B:llä oli oikeus saada A:n kuolinpesästä korvaus rahasijoituksestaan.</p>
  </dcterms:abstract>
  <dcterms:tableOfContents>
    <a href="19880028aloa0">ASIAN KÄSITTELY ALEMMISSA OIKEUKSISSA</a>
    <a href="19880028mhaku0">MUUTOKSENHAKU KORKEIMMASSA OIKEUDESSA</a>
    <a href="19880028yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880028.kko">
    <div>
      <h2 id="19880028aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Jyväskylän raastuvanoikeudessa</h3>
        <p>Raili Kaarina Jaatinen on rakennusmestari Unto Johannes Mitruselle tiedoksi toimituttamansa haasteen nojalla raastuvanoikeudessa kysymyksessä olevilta kohdin kertonut, että myyntimies Johannes Mitrunen, joka oli kuollut 5.3.1985, oli asunut Jaatisen kanssa vuodesta 1966 lähtien aina kuolemaansa saakka avioliitonomaisissa olosuhteissa. Asianosaiset olivat viimeiset vuodet eläneet niin läheisessä yhteydessä myös taloudellisesti, että maksut oli suoritettu yleensä käteisellä ja raha otettu sieltä missä sitä oli ollut, riippumatta siitä kummanko maksusta oli kysymys.</p>
        <p>Asianosaisten tuloja oli voitu verrata vuoden 1971-1984 välillä. Tänä aikana Jaatisen bruttotulot olivat työnantajan todistuksen mukaan olleet 435.771 markkaa ja Johannes Mitrusen tulot verotusasiakirjojen mukaan samana aikana noin 134.000 markkaa. Johannes Mitrusella oli vuonna 1972 ollut velkaa 34.554 markkaa. Velka oli joko maksettu loppuun kuolinhetkeen mennessä tai sitä oli ollut jäljellä vuoden 1983 lopussa 1.875 markkaa. Eräinä vuosina velan lyhennys oli suoritettu Jaatisen varoilla.</p>
        <p>Asianosaisten viimeisten yhteisten vuosien suurin hanke oli ollut Uuraisille rakennettava kesämökki, josta tehtiin talviasuttava ja joka saatiin melkein valmiiksi ennen Johannes Mitrusen kuolemaa. Tämä kesämökki oli rakennettu Johannes Mitrusen omistamalle maalle, joten kiinteistön omisti Johannes Mitrunen. Suurin osa rahoista, jotka kesämökkiin oli sijoitettu, olivat kuitenkin Jaatisen antamia. Kun Jaatinen ei ollut voinut käyttää rakennusta, Johannes Mitruselle oli syntynyt perusteetonta etua kyseisestä talosta.</p>
        <p>Tämän vuoksi Jaatinen on vaatinut, että Unto Johannes Mitrunen Johannes Mitrusen oikeudenomistajana velvoitettaisiin suorittamaan Jaatiselle perusteettoman edun palautuksena, sikäli kuin enää on kysymys, 85.000 markkaa 16 prosentin korkoineen sekä korvaamaan Jaatisen oikeudenkäyntikulut jutussa 16 prosentin korkoineen tuomion julistamispäivästä lukien.</p>
      </div>
      <div>
        <h3>Unto Johannes Mitrusen vastine</h3>
        <p>Unto Johannes Mitrunen on kiistänyt kanteen ja vaatinut sen hylkäämistä.</p>
      </div>
      <div>
        <h3>Raastuvanoikeuden päätös 17.12.1985</h3>
        <p>Raastuvanoikeus on huomioon ottaen todistajien lausumat sekä Jaatisen ja Johannes Mitrusen tulot katsonut näytetyksi toteen, että Jaatinen oli käyttänyt Johannes Mitrusen omistaman rakennuksen rakentamiseen henkilökohtaisia varojaan ainakin 85.000 markan arvosta, minkä määrän 5.3.1985 kuolleen Johannes Mitrusen oikeudenomistajan Unto Johannes Mitrusen oli perusteettomasti katsottava Jaatiselta näin saaneen.</p>
        <p>Tämän vuoksi ja koska Unto Johannes Mitrusen oli maksettava saamalleen perusteettomalle edulle korkoa Johannes Mitrusen perunkirjoituspäivästä eli 29.4.1985 lukien, raastuvanoikeus on, vaatimukset enemmälti hyläten, velvoittanut Unto Johannes Mitrusen maksamaan Jaatiselle 85.000 markkaa 16 prosentin vuotuisine korkoineen 29.4.1985 lukien ja korvaamaan Jaatisen oikeudenkäyntikulut 7.000 markalla.</p>
      </div>
      <div>
        <h3>Vaasan hovioikeuden tuomio 11.6.1987</h3>
        <p>Hovioikeus, jonka tutkittavaksi Jaatinen ja Unto Johannes Mitrunen olivat saattaneet jutun, on jättänyt asian raastuvanoikeuden päätöksen varaan. Asianosaiset saivat pitää oikeudenkäyntikulunsa hovioikeudessa vahinkonaan.</p>
      </div>
    </div>
    <div>
      <h2 id="19880028mhaku0">MUUTOKSENHAKU KORKEIMMASSA OIKEUDESSA</h2>
      <p>Unto Johannes Mitruselle on myönnetty valituslupa 15.9.1987. Unto Johannes Mitrunen on vaatinut kanteen hylkäämistä sekä toistanut raastuvanoikeudessa ja hovioikeudessa tekemänsä oikeudenkäyntikulujen korvaamista raastuvanoikeudessa 6.161,50 ja hovioikeudessa 2.000 markalla koskevan vaatimuksen ja vaatinut korvausta kuluistaan Korkeimmassa oikeudessa 2.000 markkaa.</p>
      <p>Jaatinen on vastannut valitukseen ja vaatinut korvaukseksi vastauksen antamisesta aiheutuneista kuluistaan 3.000 markkaa.</p>
    </div>
    <div>
      <h2 id="19880028yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Jaatinen ja Johannes Mitrunen ovat eläneet avoliitossa vuodesta 1966 Johannes Mitrusen kuolemaan 5.3.1985 saakka. Vuosina 1978-1985 on Johannes Mitrusen omistamalle tilalle rakennettu kesämökki. Rakennuskustannuksiin on käytetty Jaatisen rahaa arviolta 85.000 markkaa. Mökki on rakennettu yhteiseen käyttöön ja Jaatinen olisi siten avoliiton jatkuessa saanut vastikkeen rahoituspanokselleen mökin käytöstä. Tämä käyttö on kuitenkin estynyt, kun avoliitto on Johannes Mitrusen kuoleman johdosta purkautunut ennen mökin valmistumista. Jutussa esitetystä selvityksestä ei ole pääteltävissä, että Jaatisen tarkoituksena olisi ollut luovuttaa edellä mainitut varallisuuteensa nähden huomattavat rahavarat Johannes Mitruselle vastikkeetta. Hänellä on siten oikeus saada Johannes Mitrusen kuolinpesästä korvaus sanotuista Johannes Mitrusen kiinteistöön sijoitetuista varoista.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Unto Johannes Mitrunen velvoitetaan suorittamaan Jaatiselle korvaukseksi hänellä vastauksen antamisesta täällä aiheutuneista kuluista 1.200 markkaa.</p>
        <div>
          <p>Ratkaisuun osallistuneet: presidentti Olsson, oikeusneuvokset Takala, Nybergh, Riihelä ja Roos</p>
        </div>
      </div>
    </div>
  </finlex:content>
</finlex:document>
