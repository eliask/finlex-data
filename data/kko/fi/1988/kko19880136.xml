<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880136</dcterms:identifier>
  <finlex:ecliIdentifier>ECLI:FI:KKO:1988:136</finlex:ecliIdentifier>
  <dcterms:title>KKO:1988:136</dcterms:title>
  <dcterms:description>
    <p>
      <strong>Toiminimi</strong>
    </p>
  </dcterms:description>
  <finlex:registerNumber>S86/1364</finlex:registerNumber>
  <dcterms:date pvm="19880824">1988-08-24</dcterms:date>
  <finlex:fileCopyNumber>3999</finlex:fileCopyNumber>
  <dcterms:issued pvm="19881227">1988-12-27</dcterms:issued>
  <dcterms:abstract>
    <p>Toiminimi Osuuspankkien Kiinteistökeskus Oy oli rekisteröity vuonna 1974. Vuonna 1979 voimaan tulleen toiminimilain 33 §:n mukaan ennen lain voimaantuloa rekisteröidyn toiminimen rekisteröinnin kumoamisen edellytykset on tutkittava myös aikaisemman lain eli toiminimiasetuksen säännösten mukaan, jos toiminimi on väitetty rekisteröidyn mainitun lain tai muiden toiminimeä koskevien säännösten vastaisesti.</p>
    <p>Toiminimi ei ollut toiminimiasetuksen 11 §:n vastainen. Asetuksessa ei ollut säännöstä eikä muutenkaan osoitettavissa periaatetta, joiden mukaan toiminimi ei saanut miltään osalta olla harhaanjohtava. Yhtiön toiminimi ei ollut sitä rekisteröitäessä osuuspankkilain vastainen. Osuuspankkilakiin tältä osalta myöhemmin tehdyt muutokset eivät koskeneet jo rekisteröityjä toiminimiä. Yhtiön toiminimen rekisteröinti ei siten ollut kumottavissa riippumatta siitä, oliko toiminimi harhaanjohtava tai muutoin toiminimilain vastainen.</p>
  </dcterms:abstract>
  <p>ToiminimiL 19 §</p>
  <p>ToiminimiL 33 §</p>
  <p>A kaupparekisteristä sekä toiminimestä ja prokurasta 11 §</p>
  <p>OsuuspankkiL 2 §</p>
  <dcterms:tableOfContents>
    <a href="19880136aloa0">ASIAN KÄSITTELY ALEMMISSA OIKEUKSISSA</a>
    <a href="19880136mhaku0">MUUTOKSENHAKU KORKEIMMASSA OIKEUDESSA</a>
    <a href="19880136yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880136.kko">
    <div>
      <h2 id="19880136aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Suomen Kiinteistönvälittäjäin Liitto - Finlands Fastighetsmäklareförbund r.y on Osuuspankkien Kiinteistökeskus Oy - Andelsbankernas Fastighetscentral Ab:lle tiedoksi annetun haasteen nojalla ja kannetta kehittäessään esittänyt, että yhtiön kaupparekisteriin 8.11.1974 numerolla 228.995 merkitty toiminimi oli harhaanjohtava ja lainvastainen. Yhdistys oli vuosien mittaan oikaisun saamiseksi kääntynyt kirjelmin eri viranomaisten puoleen huomauttaen, että kun osuuspankeilla ei yhtiön perustamisen aikoihin eikä sen jälkeenkään ollut ollut oikeutta harjoittaa kiinteistönvälitystä, vastaajayhtiön toiminimeä, johon sisältyi sana "osuuspankkien", oli pidettävä toiminimilain tarkoittamalla tavalla harhaanjohtavana.</p>
        <p>Yhdistyksen toimenpiteet eivät, huolimatta siitä, että oikeusministeriö oli lausunut käsityksenään, että pankkinimityksen käyttämistä kiinteistönvälitystoiminnassa oli pidettävä kaupparekisteristä sekä toiminimestä ja prokurasta annetussa asetuksessa (jäljempänä toiminimiasetus) säädettyjen toiminimen totuudenmukaisuusvaatimusten vastaisena, ja valtiovarainministeriö oli katsonut yhtiön toiminimen harhaanjohtavaksi, kuitenkaan olleet johtaneet toivottuun tulokseen. Siksi yhdistys oli kanteessaan toiminimilain 19 §:n säännöksiin vedoten vaatinut, että yhtiön toiminimen rekisteröinti kumottaisiin ja se määrättäisiin poistettavaksi rekisteristä sekä yhtiö velvoitettaisiin korvaamaan yhdistyksen oikeudenkäyntikulut.</p>
      </div>
      <div>
        <h3>Osuuspankkien Kiinteistökeskus Oy - Andelsbankernas Fastighetscentral Ab:n vastine</h3>
        <p>Yhtiö on kiistänyt kanteen ja vaatinut sen kumoamista sekä korvausta oikeudenkäyntikuluistaan. Se on huomauttanut, että toiminimeä rekisteröitäessä vuonna 1974 toiminnan laatu oli ilmaistu tosiasiallisia olosuhteita vastaavasti, ja katsonut, ettei se käyttänyt eikä ollut käyttänyt pankki-sanaa yleisöä harhaanjohtavasti. Toiminimi osoitti ainoastaan yhteyttä osuuspankkijärjestöön. Vastaaja on myös viitannut osuuspankkilain 2 §:ään yhtiön toiminimen rekisteröinnin jälkeen 31.8.1978 annetulla lailla lisättyyn 5 momenttiin sekä sen 1.8.1982 voimaan tulleeseen muutokseen ja katsonut, ettei näissä lainmuutoksissa ollut siirtymäsäännöksiä toiminimien muuttamisesta tai lupien hakemista tarkoittavasta menettelystä, eikä se sen vuoksi ollut aiheuttanut toimenpiteitä toiminimen osalta vastaajayhtiössä. Vastaaja on vielä vedonnut toiminimilain 33 §:ään, jonka mukaan toiminimen rekisteröinti, joka oli tapahtunut ennen toiminimilain voimaantuloa, voitiin kumota vain, jos se olisi ollut mahdollista ennen tuon lain voimaantuloa voimassa olleen toiminimiasetuksen nojalla.</p>
      </div>
      <div>
        <h3>Raastuvanoikeuden päätös 5.3.1985</h3>
        <p>Harkitessaan kysymystä, onko vastaajayhtiön toiminimi Osuuspankkien Kiinteistökeskus Oy - Andelsbankernas Fastighetscentral Ab siten yleisöä harhaanjohtava kuin toiminimilain 9 §:ssä tarkoitetaan, raastuvanoikeus on lähtenyt siitä sinänsä epätodennäköisestä olettamuksesta, että yleisö tietää, etteivät pankit saa harjoittaa kiinteistönvälitystä, ja päätynyt näkemykseen, jonka mukaan sana "osuuspankkien", etenkin kun se vastaajan toiminimessä ei kytkeydy sanaan kiinteistönvälitys, on omiaan antamaan kiinteistönvälitysasetuksen tarkoittamaa palvelua tarvitsevalle myyjälle tai ostajalle sen harhakäsityksen, että käytettäessä vastaajan kiinteistönvälitysyritystä ja annettaessa sille toimeksianto samalla saavutetaan sellaisia pankkitoimintaan liittyviä rahoitusetuja, joita ei muu laillistettu kiinteistönvälittäjä pysty tarjoamaan, minkä johdosta viimeksimainittu oli vastaajaa huonompi vaihtoehto toimeksiannon saajana.</p>
        <p>Tämän perusteella ja kun vastaajalla ei ollut oikeutta pankkitoiminnan harjoittamiseen yhtä vähän kuin sen taustaryhmän muodostavilla osuuspankeilla kiinteistönvälityksen harjoittamiseen, vastaajan toiminimeä oli raastuvanoikeuden käsityksen mukaan pidettävä toiminimioikeudellisesti harhaanjohtavana.</p>
        <p>Raastuvanoikeus on katsonut, että periaate, jonka mukaan immateriaalioikeudellinen tunnusmerkki, olipa se tavaramerkki tai toiminimi, ei saa olla miltään osin harhaanjohtava sen tuotteen tai palvelun suhteen, jota tunnusmerkki kuvaa tai ilmentää, oli ollut voimassa jo 1.3.1979 voimaantullutta toiminimilakia edeltäneen toiminimiasetuksen voimassaoloaikana ja että tuon asetuksen 11 § oli jo sisältänyt tunnusmerkkioikeuden kannalta perustavaa laatua olevan totuudenmukaisuusperiaatteen, joka itse asiassa on pätevyysperiaate ja raastuvanoikeuden käsityksen mukaan siten myös pätevyysperuste.</p>
        <p>Sen vuoksi raastuvanoikeus on, hyläten kanteen näyttämättömänä siltä osin kuin siinä on väitetty vastaajan toiminimen tulleen muun lain vastaiseksi, toiminimilain 9 ja 19 §:n nojalla, verrattuna saman lain 33 §:n 1 momentin 1 kohdan säännökseen, kumonnut vastaajayhtiön toiminimen rekisteröinnin.</p>
        <p>Toiminimilain 21 §:n nojalla raastuvanoikeus on kuitenkin määrännyt, että vastaajayhtiön toiminimi sai olla rekisterissä uuden toiminimen rekisteriin ilmoittamiseen tarvittavan kohtuullisen määräajan eli kahdeksan kuukautta luettuna siitä, kun raastuvanoikeuden päätös sai lainvoiman.</p>
        <p>Vastaaja on velvoitettu korvaamaan 35.000 markalla yhdistyksen oikeudenkäyntikulut jutussa.</p>
      </div>
      <div>
        <h3>Helsingin hovioikeuden tuomio 8.10.1986</h3>
        <p>Hovioikeus, jossa yhtiö on hakenut muutosta vaatien kanteen hylkäämistä ja oikeudenkäyntikulujensa korvaamista, on lausunut hyväksyvänsä raastuvanoikeuden ratkaisun perusteluineen valituksessa tarkoitetuin osin ja jättänyt asian raastuvanoikeuden päätöksen varaan. Yhtiö on velvoitettu suorittamaan yhdistykselle korvaukseksi vastauskuluista hovioikeudessa 1.000 markkaa.</p>
      </div>
    </div>
    <div>
      <h2 id="19880136mhaku0">MUUTOKSENHAKU KORKEIMMASSA OIKEUDESSA</h2>
      <p>Yhtiölle on myönnetty valituslupa 18.2.1987. Yhdistys on vastannut muutoksenhakemukseen.</p>
    </div>
    <div>
      <h2 id="19880136yloa0">KORKEIMMAN OIKEUDEN RATKAISU</h2>
      <div>
        <h3>Perustelu</h3>
        <p>Osuuspankkien Kiinteistökeskus Oy - Andelsbankernas Fastighetscentral Ab:n toiminimi on rekisteröity vuonna 1974. Toiminimilaki, jonka 19 §:n 1 momentin mukaan sanotun lain tai muiden toiminimeä koskevien säännösten vastaisesti rekisteröity toiminimi voidaan kumota, tuli voimaan 1.3.1979. Lain 33 §:n mukaan lakia sovelletaan myös ennen sen voimaantuloa rekisteröityyn toiminimeen, kuitenkin siten että rekisteröinti, joka on tapahtunut ennen toiminimilain voimaantuloa, voidaan lain 19 §:n 1 momentin nojalla kumota vain, jos kumoaminen olisi ollut mahdollista myös ennen lain voimaantuloa. Vastaajayhtiön toiminimen lainmukaisuus on siten tutkittava myös toiminimiasetuksen mukaan.</p>
        <p>Toiminimiasetuksen 11 §:n mukaan toiminimessä ei saanut olla viittausta asiatoimeen, jolla ei ollut yhteyttä haltijan liikkeen kanssa. Vastaajayhtiön toiminimestä ilmenee, että yhtiön toimiala liittyy kiinteistöihin. Toiminimestä ilmenee liikkeen osakeyhtiömuoto. Nimen osuuspankkiin viittaava osa ei osoita omistus- tai vastuusuhdetta, vaan ilmaisee yhteyden osuuspankkiryhmään. Yhtiön toiminimessä ei siten ole viittausta asiatoimeen, jolla ei olisi yhteyttä haltijan liikkeeseen eikä toiminimi muutoinkaan ole toiminimiasetuksen 11 §:n vastainen.</p>
        <p>Toiminimiasetuksessa ei ollut säännöstä, joka olisi kieltänyt harhaanjohtavan toiminimen. On tulkinnanvaraista, oliko tästä huolimatta voimassa periaate, jonka mukaan toiminimi ei saanut olla miltään osin harhaanjohtava. Korkein oikeus katsoo, ottaen huomioon toiminimeen liittyvät arvot, ettei toiminimeä säännöksen puuttuessa voida harhaanjohtavuuden perusteella tulkita toiminimiasetuksen vastaiseksi.</p>
        <p>Yhtiön toiminimi ei myöskään ollut sitä rekisteröitäessä voimassa olleen eli vuoden 1969 osuuspankkilain vastainen.</p>
        <p>Toiminimilain 19 §:n 2 momentin mukaan rekisteröinti voidaan kuitenkin kumota myös, jos toiminimi on tullut lainvastaiseksi sen jälkeen, kun se on rekisteröity, ja on edelleen lainvastainen. Toiminimilain 33 §:n siirtymäsäännöksessä ei kielletä mainitun momentin soveltamista ennen lain voimaantuloa rekisteröityihin toiminimiin. Vastaajayhtiön toiminimi olisi siis kumottavissa, jos se on rekisteröinnin jälkeen tullut osuuspankkilain vastaiseksi.</p>
        <p>Osuuspankkilakia on yhtiön rekisteröinnin jälkeen muutettu vuosina 1978 ja 1982. Lailla 31.8.1978/681 osuuspankkilain 2 pykälää muutettiin liittämällä siihen 5 momentiksi määräys, jonka mukaan yhteisö, jossa osuuspankki yksin tai yhdessä muiden pankkien kanssa omistaa osake- tai osuusenemmistön, voi käyttää toiminimessään pankki- tai osuuspankkinimitystä tai viittausta osuuspankin toiminimeen, jos valtiovarainministeriö antaa siihen luvan. Tämän lainmuutoksen jälkeen toiminimi Osuuspankkien Kiinteistökeskus - Andelsbankernas Fastighetscentral Ab olisi voitu ottaa vain valtiovarainministeriön luvalla. Vastaajayhtiön toiminimen mahdollinen muuttuminen tämän johdosta lainvastaiseksi riippuu siitä, tarkoitettiinko vuoden 1978 osuuspankkilain muutoksella puuttua jo rekisteröityjen toiminimien rekisteröinnin pätevyyteen. Muutoksen valmisteluasiakirjoista ei käy ilmi, että tätä olisi tarkoitettu. Jo rekisteröityihin toiminimiin ei ole myöskään siirtymäsäännöksissä otettu kantaa. Tämän vuoksi ja kun aineettomia oikeuksia koskeva lainmuutos ei yleensä saa takautuvaa vaikutusta ellei toisin ole määrätty, Korkein oikeus katsoo, ettei vuoden 1978 osuuspankkilain muutoksella ole kajottu jo rekisteröityihin toiminimiin. Vuoden 1982 lainmuutos ei vaikuttanut vastaajayhtiön toiminimeen. Vastaajayhtiön toiminimi ei siten ole muuttunut osuuspankkilain vastaiseksi.</p>
        <p>Riippumatta siitä, olisiko vastaajayhtiön toiminimeä pidettävä toiminimilain vastaisena vai ei, sen rekisteröinti ei näin ollen ole kumottavissa.</p>
      </div>
      <div>
        <h3>Tuomiolauselma</h3>
        <p>Korkein oikeus kumoaa hovioikeuden tuomion ja raastuvanoikeuden päätöksen ja hylkää kanteen.</p>
        <p>Oikeudenkäymiskaaren 21 luvun 4 §:n 1 momentin, sellaisena kuin tuo lainkohta on 13.3.1964 annetussa laissa, ensimmäisestä virkkeestä ilmenevän periaatteen mukaan yhtiö ei saa korvausta oikeudenkäyntikuluistaan alemmissa oikeuksissa. Asian laadun vuoksi yhtiön on itse vastattava oikeudenkäyntikuluistaan Korkeimmassa oikeudessa.</p>
        <div>
          <p>Ratkaisuun osallistuneet: oikeusneuvokset Salervo, Mörä, Lindholm, Haarmann ja Tulenheimo-Takki</p>
        </div>
      </div>
    </div>
  </finlex:content>
</finlex:document>
