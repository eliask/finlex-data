<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880140</dcterms:identifier>
  <finlex:ecliIdentifier>ECLI:FI:KKO:1988:140</finlex:ecliIdentifier>
  <dcterms:title>KKO:1988:140</dcterms:title>
  <dcterms:description>
    <p>
      <strong>Vahingonkorvaus</strong>
      <span>Vaarantamisvastuu</span>
    </p>
    <p>
      <strong>Vesilaki</strong>
    </p>
  </dcterms:description>
  <finlex:registerNumber>VE88/9</finlex:registerNumber>
  <dcterms:date pvm="19881004">1988-10-04</dcterms:date>
  <finlex:fileCopyNumber>4048</finlex:fileCopyNumber>
  <dcterms:issued pvm="19881230">1988-12-30</dcterms:issued>
  <dcterms:abstract>
    <p>A:n omakotitalon rakentamisen yhteydessä oli kaivettu kaivo ja suoritettu sitä varten räjäytystöitä. Näitä töitä pidettiin vaarallisena toimintana. A ei ollut väittänytkään, että räjäytystyöt suorittanut panostaja tällöin olisi toiminut itsenäisenä yrittäjänä. A oli työn teettäjänä tuottamuksestaan riippumatta vastuussa vahingosta, joka oli aiheutunut siitä, että naapurikiinteistöllä olevan kaivon vesi oli räjäytystöiden johdosta huonontunut.</p>
    <p>Ks. <a href="http://www.finlex.fi/fi/oikeus/kko/kko/1988/19880035">KKO:1988:35</a></p>
  </dcterms:abstract>
  <dcterms:tableOfContents>
    <a href="19880140aloa0">ASIAN KÄSITTELY ALEMMISSA OIKEUKSISSA</a>
    <a href="19880140mhaku0">MUUTOKSENHAKU KORKEIMMASSA OIKEUDESSA</a>
    <a href="19880140yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880140.kko">
    <div>
      <h2 id="19880140aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Länsi-Suomen vesioikeudessa</h3>
        <p>Toimitusjohtaja Carl-Erik Carpelan ja hänen vaimonsa Eila Carpelan ovat vesioikeuteen 23.10.1984 saapuneessa kannekirjelmässään lausuneet, että he olivat kesällä 1978 teettäneet Rauman maalaiskunnan Sorkan kylässä omistamalleen Kaperlan tilalle RN:o 6:161 45 metrin syvyisen porakaivon. Kaperlan tila, jolla oli heidän omakotitalonsa, sijaitsi Kaaron asuntoalueella. Siellä oli vaikea saada riittävästi hyvälaatuista vettä, koska kallioperä oli rikkonaista ja vesi yleisesti ruskeaa ja rautapitoista. Porakaivosta oli kuitenkin riittänyt hyvää vettä vuoden 1983 kesäkuun alkuun saakka. Syksyllä 1982 Rainer ja Laila Heino olivat ostaneet viereisen rakentamattoman omakotitalotontin ja alkaneet rakentaa sille asuintaloa. Rakentamisen alkuvaiheessa oli Rainer Heino, joka oli tietoinen alueen vesiongelmista ja kallioperän laadusta, tiedustellut Carl-Erik Carpelanilta, minkälainen kaivo ja vesi Carpelanin puolisoilla oli. Vuoden 1983 toukokesäkuun vaihteessa Heinon puolisot olivat ryhtyneet kaivutöihin tontillaan noin 15 metrin etäisyydellä Carpelanien porakaivosta. Muutaman metrin paksuisen irtomaan poistamisen jälkeen kaivannossa oli porattu reikiä kallioperään ja räjäytetty panoksilla 5-6 kertaa. Tämän jälkeen 2-3 vuorokauden kuluttua oli porakaivon vesi alkanut haista ja muuttunut ruskeaksi, vesijohtojen suodattimet olivat alkaneet tukkeutua, lattialämmitys oli lakannut toimimasta ja vesijohtovedestä oli löytynyt kivensiruja. Rauman kansanterveystyön kuntainliiton elintarvikelaboratorion 27.10.1978 antaman lausunnon mukaan porakaivon vesi oli ollut erittäin hyvää, mutta 20.6.1983 antamassaan lausunnossa sama laboratorio oli todennut porakaivon veden rauta- ja mangaanipitoisuudet erittäin korkeiksi. Vesi oli käynyt talousvedeksi kelpaamattomaksi. Elintarvikelaboratorion kemistin ohjeitten mukaan kaivon veden laatua oli yritetty parantaa siinä kuitenkaan onnistumatta. Kun kaivoon oli asennettu tiivistysmansetti, vesi oli elintarvikelaboratorion 13.8.1984 antaman lausunnon mukaan täyttänyt juomavedelle asetetut laatuvaatimukset. Sen jälkeen Carpelanit saattoivat taas käyttää porakaivon vettä myös kaikenlaisena talousvetenä. He olivat joutuneet 7.6.1983 ja 9.8.1984 välisenä aikana kuljettamaan kaiken ruoka- ja talousvetensä talvella kaupungista ja kesällä läheisestä lähteestä kaksi kertaa viikossa 20 litraa kerrallaan. Tämän vuoksi Carl-Erik ja Eila Carpelan ovat vaatineet, että Rainer ja Laila Heino velvoitetaan yhteisvastuullisesti suorittamaan heille porakaivon vahingoittamisesta ja sen veden pilaamisesta muun muassa seuraavat korvaukset korkoineen:</p>
        <div>
          <pre>1) kaivon puhdistamisesta                         900 mk</pre>
          <pre>2) jo aiheutuneista työkustannuksista      2.080 "</pre>
          <pre>3) magneettikiertovesipumpun hankinnasta</pre>
          <pre>   650 mk ja sen arvioiduista asennus-</pre>
          <pre>   kustannuksista 150 mk eli yhteensä        800 "</pre>
          <pre>4) lattialämmitysputkiston</pre>
          <pre>   puhdistamisesta sekä                      250 "</pre>
          <pre>5) talousveden tuomisesta muualta 14</pre>
          <pre>   kuukauden ajalta kaksi kertaa viikossa</pre>
          <pre>   50 mk kerralta eli yhteensä             5.600 "</pre>
        </div>
      </div>
      <div>
        <h3>Vastineet</h3>
        <p>Rainer ja Laila Heino, joille oli 8.11.1984 annettu tiedoksi Carl-Erik ja Eila Carpelanin kanne, ovat vastineessaan kiistäneet kanteen ja vaatineet sen hylkäämistä sekä Carpelanin puolisoiden velvoittamista korvaamaan heidän oikeudenkäyntikulunsa asiassa. Alueen maaperä oli poikkeuksellisen rikkonaista ja muutosherkkää. Kukaan paikkakunnan asukkaista ei ottanut talousvettä omasta kaivostaan ennen kuin sen vesi oli puhdistettu kaivokohtaisella laitteella. Alueella oli kaikissa uusissa kaivoissa havaittu veden laadun ajan mittaan heikentyneen ja tulleen talousvedeksi kelpaamattomaksi, vaikka vesi olisi aluksi ollut hyvää. Carpelanit eivät olleet näyttäneet toteen, että heidän kaivonsa veden pilaantuminen olisi aiheutunut jostakin ulkopuolisesta toimenpiteestä. Heinon puolisot olivat suorittaneet rakennustyöt tontillaan täysin lupaehtojen mukaisesti. Näiden ehtojen eräänä kohtana oli vesihuollon osalta, että tontille oli rakennettava oma kaivo. Kaivo oli rakennettu yli 12 metrin päähän Kaperlan tilan vastaisesta rajasta. Kaivon teossa oli käytetty tavanomainen määrä räjähdysainetta, mutta maa-aineksen rikkonaisuudesta johtuen oli panostuksia ollut toistakymmentä, kun vastaavankokoisen kaivon teossa räjähdysaine tavallisesti jaettiin vain kolmen panostuksen kesken. Syy-yhteyttä Heinon puolisoiden kaivon rakentamisen ja Carpelanien kaivon veden pilaantumisen välillä ei ollut näytetty. Heinon puolisot eivät olleet syyllistyneet tuottamukseen. Carpelanien kaivon vesi oli ollut huonoa ainakin vuodesta 1980 lähtien.</p>
        <p>Carpelanin puolisot ovat Heinon puolisoiden vastineen johdosta lausuneet, ettei heidän porakaivonsa vesi ollut ollut ennen puheena olevaa räjäytystyötä huononmakuista tai -hajuista. Olennaista tässä räjäytystyössä oli se, että pienestäkin panoksesta syntyi huomattavia paineita, jotka panoksen oltua peitettynä purkautuivat ensisijaisesti sivusuuntiin maaperän ollessa rikkonaista vaakatasossa. Näin paine oli työntänyt kallion raoissa ollutta irtonaista kivi- ja maa-ainesta edellään, muun muassa Carpelanien porakaivon porausreikään.</p>
        <p>Heinon puolisot ovat Carpelanin puolisoiden vastineen johdosta antamassaan uudessa vastineessa esittäneet muun ohella seuraavaa:</p>
        <p>a) Carpelanien kaivosta oli otettu ensimmäinen vesinäyte viisi vuotta ennen Heinojen kaivon tekemistä ja seuraava näyte muutama päivä tämän kaivonteon jälkeen. Vesinäytteiden tuloksia vertailemalla ei siten voitu tehdä päätelmiä puheena olevan räjäytystyön vaikutuksista.</p>
        <p>b) Carpelanien kaivosta vuonna 1983 otettujen vesinäytteiden tulokset osoittivat, että maaperässä oli sellaisia aineita, joilla oli taipumusta jatkuvasti liikkua ilman ulkopuolista ärsykettä.</p>
        <p>c) Heinot olivat rakentaneet kaivonsa rakennuslupaehtojen edellyttämällä tavalla ja noudattaneet tässä työssä erityistä varovaisuutta.</p>
      </div>
      <div>
        <h3>Vesioikeuden suullinen käsittely</h3>
        <p>Carpelanin puolisot ovat suullisessa käsittelyssä muun muassa kuulustuttaneet eräitä todistajia.</p>
        <p>Heinon puolisot ovat suullisessa käsittelyssä kuulustuttaneet todistajina, paitsi eräitä muita henkilöitä, heidän kaivonsa tekemiseen liittyneet räjäytystyöt suorittanutta panostajaa ja heidän omakotitalotyömaansa valvojana toiminutta insinööriä.</p>
        <p>Suullisen käsittelyn yhteydessä vesioikeus on suorittanut katselmuksen.</p>
        <p>Asianosaiset ovat suullisen käsittelyn jälkeen antaneet siitä selityksensä ja vastanneet toistensa selityksiin.</p>
      </div>
      <div>
        <h3>Vesioikeuden päätös 5.8.1986</h3>
        <p>Vesioikeus on katsonut selvitetyksi, että touko-kesäkuussa 1983 Rainer ja Laila Heinon omakotitalotyömaalla kaivon tekemisen yhteydessä suoritetuista porauksista ja räjäytyksistä oli ollut seurauksena Carl-Erik ja Eila Carpelanin omistamalla Kaperlan tilalla sijaitsevan porakaivon veden muuttuminen huonolaatuiseksi. Tästä puolestaan oli aiheutunut muun muassa se, että sanotulla tilalla olevien vesijohtojen suodattimet olivat tukkeutuneet ja Carpelanin puolisoiden asuinrakennuksen lattialämmitys oli lakannut toimimasta.</p>
        <p>Carpelanien esittämien korvausvaatimusten johdosta vesioikeus on muun muassa lausunut, että heille oli aiheutunut talousveden hankkimisesta muualta 14 kuukauden aikana kohtuullisiksi harkitut 3.360 markan kustannukset. Vesioikeus on katsonut Carpelaneille aiheutuneen kaivoveden pilaantumisesta yhteensä 7.290 markan vahingot ja kustannukset.</p>
        <p>Sanottujen vahinkojen syntymiseen olivat osaltaan myötävaikuttaneet alueen kallioperän rakenne ja Carpelanien kaivon puutteellinen suojaus pintavesien sinne pääsyn estämiseksi. Vesioikeus on katsonut näiden Heinon puolisoiden toimenpiteistä riippumattomien seikkojen osuudeksi puolet aiheutuneista vahingoista ja kustannuksista, minkä vuoksi Heinot olivat vastuussa vain niiden puolesta määrästä.</p>
        <p>Sen vuoksi vesioikeus on velvoittanut Rainer ja Laila Heinon yhteisvastuullisesti suorittamaan Carl-Erik ja Eila Carpelanille korvaukseksi kaivon veden pilaantumisesta aiheutuneista vahingoista ja kustannuksista yhteensä 3.645 markkaa 16 prosentin korkoineen 8.11.1984 lukien. Asian laadun vuoksi asianosaiset saivat pitää heillä vesioikeudessa olleet kulut vahinkonaan.</p>
      </div>
      <div>
        <h3>Vesiylioikeuden päätös 15.1.1988</h3>
        <p>Vesiylioikeus, jossa Carl-Erik ja Eila Carpelan sekä Rainer ja Laila Heino ovat hakeneet muutosta vesioikeuden päätökseen sekä vastanneet toistensa muutoksenhakemuksiin, on lausunut, että Carpelanien vesiylioikeudelle toimittaman Rauman kansanterveystyön kuntainliiton kemistin Eeva Peuran antaman lausunnon mukaan Carpelanien kaivon vesi oli muuttunut aikavälillä 23.10.1978-13.6.1983 hyvästä lähes käyttökelvottomaksi, mutta todettu jälleen käyttökelpoiseksi talousvedeksi 12.10.1983 ja sen jälkeen tehdyissä tutkimuksissa.</p>
        <p>Vaikka Carpelanien kaivon vesi olikin todettu käyttökelpoiseksi talousvedeksi 12.10.1983 lähtien, sen rautapitoisuus oli kuitenkin ylittänyt lääkintöhallituksen suosittaman arvon 1,0 mg/l. Näin ollen Carpelaneilla oli ollut aihetta noutaa parempaa talousvettä muualta. Sen vuoksi ei ollut syytä muuttaa vesioikeuden päätöstä talousveden hankkimiskustannusten arvioidun määrän osalta.</p>
        <p>Vesiylioikeus on katsonut selvitetyksi, että Carpelaneille oli kallioperän ollessa rikkonaista aiheutunut Heinojen suorituttamien poraus- ja räjäytystöiden johdosta talousveden hankkimiskustannuksen lisäksi kustannuksia kaivon puhdistamisesta 900 markkaa, työkustannuksista, joihin ei sisältynyt tiivistysmansetin asentamisesta aiheutuneita kustannuksia, kohtuuden mukaan arvioiden 1.000 markkaa, magneettikiertovesipumpun hankinnasta 500 markkaa ja asennuksesta 50 markkaa sekä lattialämmitysputkiston puhdistamisesta 250 markkaa eli yhteensä 6.060 markan määräiset kustannukset.</p>
        <p>Heinot olivat vaaralliseksi katsottavan räjäytystyön teettäjinä tuottamuksesta riippumatta vastuussa tämän työn suorittamisesta Carpelaneille aiheutuneista vahingoista. Kallioperän rakenne ei ollut sellainen seikka, jonka johdosta korvauksia olisi ollut soviteltava. Oli jäänyt näyttämättä, että Carpelanien kaivo olisi ollut puutteellisesti suojattu pintavesien kaivoon pääsyn estämiseksi ja että korvauksia näin ollen olisi ollut soviteltava myös kaivon väitetyn puutteellisen suojauksen vuoksi.</p>
        <p>Sen vuoksi vesiylioikeus on siten muuttanut vesioikeuden päätöstä, että Rainer ja Laila Heino vesioikeuden tuomitseman korvauksen asemesta velvoitettiin yhteisvastuullisesti suorittamaan Carl-Erik ja Eila Carpelanille korvauksena kaivon veden pilaamisesta aiheutuneista kustannuksista 6.060 markkaa 16 prosentin vuotuisine korkoineen 8.11.1984 lukien sekä korvaamaan Carpelanin puolisoiden oikeudenkäyntikulut vesioikeuden osalta 3.000 markalla. Heinon puolisot on velvoitettu yhteisvastuullisesti korvaamaan Carpelanien oikeudenkäyntikulut vesiylioikeuden osalta 1.000 markalla.</p>
      </div>
    </div>
    <div>
      <h2 id="19880140mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 8.6.1988.</p>
      <p>Rainer ja Laila Heino ovat valituksessaan toistaneet vaatimuksensa kanteen hylkäämisestä ja vaatineet korvausta oikeudenkäyntikuluistaan korkoineen jutussa. Valitusluvan pyytämiselle säädetyn määräajan jälkeen tänne toimittamassaan lisäkirjoituksessa Heinot ovat viitaten Korkeimman oikeuden 30.3.1988 antamaan tuomioon nro 1066 todenneet, että tuo tuomio koski räjäytystyön teettäjän vastuuta tapauksessa, missä räjäytystyön teettäminen ei liittynyt teettäjän ammattitoimintaan.</p>
      <p>Eila Carpelan on antanut hakemuksen ja lisäkirjoituksen johdosta pyydetyn vastauksen sekä vaatinut korvausta vastauskuluistaan. Vastaukseensa hän on oheistanut virkatodistuksen, jonka mukaan Carl-Erik Carpelan on 5.4.1987 kuollut.</p>
    </div>
    <div>
      <h2 id="19880140yloa0">KORKEIMMAN OIKEUDEN RATKAISU</h2>
      <div>
        <h3>Käsittelyratkaisu</h3>
        <p>Rainer ja Laila Heinon määräajan jälkeen toimittama lisäkirjoitus otetaan erityisestä syystä huomioon.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Carl-Erik ja Eila Carpelan ovat osoittaneet muun muassa Rauman kansanterveystyön kuntainliiton elintarvikelaboratorion tutkimusselostuksilla, että heidän porakaivonsa veden laatu oli huonontunut välittömästi Rainer ja Laila Heinon teettämän räjäytystyön jälkeen ja että kaivon vesi oli sittemmin tuon äkillisen huonontumisensa jälkeen asteittain parantunut. Alueella ei ole samanaikaisesti suoritettu muita räjäytystöitä eivätkä Heinon puolisot ole osoittaneet, että kaivon veden laatu olisi huonontunut jostakin muusta syystä kuin heidän teettämästään räjäytystyöstä. Näin ollen Korkein oikeus katsoo, että räjäytystyö on aiheuttanut kaivon veden huonontumisen. Räjäytystyöstä on Carpelanin puolisoille aiheutunut vesiylioikeuden päätöksessä kerrotut vahingot.</p>
        <p>Kysymyksessä olevaa räjäytystyötä on pidettävä vaarallisena toimintana. Heinot eivät ole väittäneetkään, että räjäytystyön suorittanut panostaja olisi toiminut itsenäisenä yrittäjänä. Heinon puolisot ovat työn teettäjinä tuottamuksestaan riippumatta vastuussa Carpelanin puolisoille aiheutuneista vahingoista.</p>
        <p>Tuomiolauselma</p>
        <p>Vesiylioikeuden päätöksen lopputulosta ei muuteta. Rainer ja Laila Heino velvoitetaan yhteisvastuullisesti suorittamaan Eila Carpelanille hänellä täällä olleista vastauskuluista 1.200 markkaa.</p>
        <div>
          <p>Ratkaisuun osallistuneet: presidentti Olsson, oikeusneuvokset Portin, Riihelä, Roos ja Taipale</p>
        </div>
      </div>
    </div>
  </finlex:content>
</finlex:document>
