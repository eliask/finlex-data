<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880001</dcterms:identifier>
  <finlex:ecliIdentifier>ECLI:FI:KKO:1988:1</finlex:ecliIdentifier>
  <dcterms:title>KKO:1988:1</dcterms:title>
  <dcterms:description>
    <p>
      <strong>Lahja</strong>
      <span>Kiinteistön lahja</span>
    </p>
    <p>
      <strong>Oikeustoimi</strong>
      <span>Valeoikeustoimi</span>
    </p>
  </dcterms:description>
  <finlex:registerNumber>S87/566</finlex:registerNumber>
  <dcterms:date pvm="19871029">1987-10-29</dcterms:date>
  <finlex:fileCopyNumber>17</finlex:fileCopyNumber>
  <dcterms:issued pvm="19880114">1988-01-14</dcterms:issued>
  <dcterms:abstract>
    <p>A oli ennen konkurssiin asettamistaan lahjoittanut omistamansa asuinkiinteistön lapsilleen välttääkseen sen, että kiinteistö tultaisiin käyttämään erään yhtiön sitoumusten täyttämiseen. Samalla hän oli pidättänyt itselleen elinajaksi kiinteistön hallintaoikeuden. Vain näistä syistä ei kuitenkaan voitu päätellä, että lahjakirjalla ei ollut tarkoitettu luovuttaa kiinteistön omistusoikeutta lahjan saajille. Lahjoitusta ei näin ollen pidetty valeoikeustoimena.</p>
    <p>Kannetta ei ajettu konkurssisäännön 46 §:n nojalla.</p>
  </dcterms:abstract>
  <dcterms:tableOfContents>
    <a href="19880001aloa0">ASIAN KÄSITTELY ALEMMISSA OIKEUKSISSA</a>
    <a href="19880001mhaku0">MUUTOKSENHAKU KORKEIMMASSA OIKEUDESSA</a>
    <a href="19880001yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880001.kko">
    <div>
      <h2 id="19880001aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Vantaan kihlakunnanoikeudessa</h3>
        <p>Karl Fredrik Wilhelm Nyqvistin konkurssipesä on 7.12.1983 Frej Henry Nyqvistille, 9.12.1983 Benita Maria ja Maila Onerva Nyqvistille sekä 18.12.1983 Camilla Nyqvistille tiedoksi toimitetun haasteen nojalla lausunut, että entinen toimitusjohtaja Karl Fredrik Wilhelm Nyqvist oli toiminut Helsingistä olleen Oy Metve Ab:n toimitusjohtajana ja hallituksen puheenjohtajana yhtiön perustamisesta 8.2.1980 sen konkurssiin asettamiseen 5.5.1982 saakka. Konkurssiin asetettaessa yhtiön velat olivat olleet 954.660,80 markkaa ja vapaat varat 4.802 markkaa. Karl Fredrik Wilhelm Nyqvistiä vastaan oli tehty rikosilmoitus jatketusta erittäin raskauttavien asianhaarain vallitessa tehdystä petoksesta sekä petollisena, huolimattomana ja kevytmielisenä velallisena tehdyistä konkurssirikoksista. Petoksien osalta asia oli jo vireillä Helsingin raastuvanoikeudessa. Koska yhtiön varojen ja velkojen epäsuhde oli ollut näin räikeä, Karl Fredrik Wilhelm Nyqvistin oli täytynyt käsittää, että hän joutuisi henkilökohtaiseen vastuuseen yhtiön veloista. Tämän vuoksi Karl Fredrik Wilhelm Nyqvist oli 29.5.1981 vahvistetulla lahjakirjalla lahjoittanut lapsilleen Frej Henry, Benita Maria, Camilla, Pia Marianne Elisabet ja Karl Peter Fredrik Nyqvistille omistamansa tontin n:o 4 Vantaan kaupungin 20. kaupunginosan korttelissa 20045. Karl Fredrik Wilhelm Nyqvist oli lahjakirjassa pidättänyt itselleen elinikäisen asumisoikeuden kiinteistöllä. Kiinteistön koko oli noin 2,5 hehtaaria ja arvo noin 900.000 markkaa. Kiinteistöä lahjoitettaessa Frej Henry Nyqvist oli ollut täysi-ikäinen, mutta muut lapset olivat olleet alaikäisiä ja heidän puolestaan lahjan oli ottanut vastaan heille määrätty uskottu mies varatuomari Carl Gustaf Sandell. Karl Fredrik Wilhelm Nyqvistin puoliso Maila Onerva Nyqvist oli antanut suostumuksensa kiinteistön lahjoittamiseen.</p>
        <p>Lahjoituksessa oli lahjan kohde jäänyt lahjan antajan Karl Fredrik Wilhelm Nyqvistin haltuun ja hän käytti kiinteistöä edelleen omaksi ja perheensä hyväksi. Lahjoituksesta puuttui näin ollen lahjan tarkoitus. Lahjoitus oli myös tehty olosuhteissa, joissa Karl Fredrik Wilhelm Nyqvistin oli täytynyt käsittää joutuvansa myöhemmin vastuuseen yhtiön veloista. Karl Fredrik Wilhelm Nyqvist oli asetettu 30.11.1982 Vantaan kihlakunnanoikeudessa henkilökohtaiseen konkurssiin.</p>
        <p>Kun lahjoitusta näin ollen oli pidettävä velkojien loukkaamiseksi tarkoitettuna valeoikeustoimena, konkurssipesä on vaatinut, että kiinteistön lahjoitus julistetaan valeoikeustoimena mitättömäksi ja että kiinteistön todetaan kuuluvan konkurssipesään.</p>
      </div>
      <div>
        <h3>Kihlakunnanoikeuden päätös 21.5.1986</h3>
        <p>Frej Henry Nyqvistin ja hänen myötäpuoltensa vastustettua kannetta kihlakunnanoikeus, joka on myöntänyt Benita Maria, Camilla, Pia Marianne Elisabet, Karl Peter Fredrik ja Maila Onerva Nyqvistille maksuttoman oikeudenkäynnin ilman korvausvelvollisuutta valtiolle ja määrännyt asianajaja Kai Nortolan heidän oikeudenkäyntiavustajakseen ja jossa konkurssipesä sekä Frej Henry Nyqvist ovat vaatineet korvausta oikeudenkäyntikuluistaan, on lausunut, että selvityksenä Karl Fredrik Wilhelm Nyqvistin vaikuttimista lahjoittaa kiinteistö lapsilleen oli esitetty aineistoa Helsingin raastuvanoikeudessa vireillä olleesta rikosjutusta, jossa Karl Fredrik Wilhelm Nyqvist oli ollut syytteessä muun muassa konkurssirikoksista. Tuosta aineistosta ja jutussa todistajana kuullun Jouko Tapani Karttusen kertomuksesta oli pääteltävissä, että Karl Fredrik Wilhelm Nyqvistillä oli ollut perusteltu aihe varoa kiinteistön menevän hänen mainitun yhtiön toimitusjohtajana ja hallituksen puheenjohtajana tekemiensä sitoumuksien täyttämiseen. Tämän välttääkseen Karl Fredrik Wilhelm Nyqvist oli Maila Onerva Nyqvistin suostumuksella lahjoittanut kiinteistön lapsilleen pidättäen samalla itselleen kiinteistöllä elinikäisen asumisoikeuden.</p>
        <p>Lahjoitus oli toteutettu laissa edellytettyjä muotomääräyksiä noudattaen ja saannolle oli saatu lainhuuto. Kiinteistön omistusoikeus oli siirtynyt lahjan saajille. Se, että lahjan antaja oli pidättänyt itselleen asumisoikeuden kiinteistöllä, ei vielä edellä kerrotut vaikuttimetkaan huomioon ottaen osoittanut, että kysymyksessä olisi ollut valeoikeustoimi. Kiinteistön lahjoitus ei täyttyäkseen edellyttänyt, että lahjan antaja luopui kiinteistön hallinnasta. Muutoinkaan konkurssipesä ei ollut näyttänyt, etteikö Karl Fredrik Wilhelm Nyqvistillä olisi ollut todellinen tarkoitus siirtää perimänsä kiinteistön omistusoikeus lapsilleen.</p>
        <p>Mainituilla perusteilla kihlakunnanoikeus on hylännyt kanteen.</p>
      </div>
      <div>
        <h3>Helsingin hovioikeuden tuomio 4.3.1987</h3>
        <p>Hovioikeus, jonka tutkittavaksi konkurssipesä oli saattanut jutun, on jättänyt sen kihlakunnanoikeuden päätöksen varaan. Valtion varoista on suoritettu Nortolalle palkkioksi Benita Maria, Camilla, Pia Marianne Elisabet, Karl Peter Fredrik ja Maila Onerva Nyqvistin avustamisesta hovioikeudessa 600 markkaa, mikä määrä konkurssipesä on velvoitettu korvaamaan valtiolle. Konkurssipesä on velvoitettu suorittamaan Frej Henry Nyqvistille korvaukseksi vastauskuluista 200 markkaa.</p>
      </div>
    </div>
    <div>
      <h2 id="19880001mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 27.8.1987. Konkurssipesä on uudistanut vaatimuksensa, että kiinteistö katsottaisiin kuuluvaksi konkurssipesään. Lisäksi konkurssipesä on vaatinut oikeudenkäyntikulujensa korvaamista kaikissa oikeusasteissa. Frej Henry Nyqvist ja hänen myötäpuolensa ovat yhteisesti antaneet heiltä pyydetyn vastauksen.</p>
    </div>
    <div>
      <h2 id="19880001yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Karl Fredrik Wilhelm Nyqvist, joka on ollut Oy Metve Ab:n hallituksen puheenjohtaja ja toimitusjohtaja, on 29.5.1981 vahvistetulla lahjakirjalla lahjoittanut lapsilleen Frej Henry, Benita Maria, Camilla, Pia Marianne Elisabet ja Karl Peter Fredrik Nyqvistille määräalan Nybyn tilasta RN:o 2:9 Vantaan kaupungin Hämeenkylässä. Lahjoitusta tehtäessä alaikäisten Benita Maria, Camilla, Pia Marianne Elisabet ja Karl Peter Fredrik Nyqvistin edustajana on lahjoituksen ottanut vastaan heille sitä varten määrätty uskottu mies. Määräalalla on sijainnut Karl Fredrik Wilhelm Nyqvistin perheen asuinrakennus. Karl Fredrik Wilhelm Nyqvist on lahjakirjassa pidättänyt itselleen määräalaan elinikäisen hallintaoikeuden. Määräalasta on 15.7.1981 tonttirekisteriin merkityssä tontinmittauksessa muodostettu tontti, johon lahjan saajille on 3.9.1981 annettu lainhuuto. Yhtiö on 5.5.1982 ja Karl Fredrik Wilhelm Nyqvist 30.11.1982 asetettu konkurssiin. Karl Fredrik Wilhelm Nyqvistillä on helmikuussa 1981 ollut yhtiön taloudellisesta tilasta saamansa tiedon perusteella aihetta epäillä, että myös hänen omaisuutensa tultaisiin käyttämään yhtiön sitoumusten täyttämiseen. Tämän välttääkseen hän on lahjoittanut määräalan lapsilleen samalla pidättäen itselleen elinajaksi määräalan hallintaoikeuden. Vain tästä syystä ei kuitenkaan voida päätellä, että lahjakirjalla ei ole tarkoitettu luovuttaa määräalan omistusoikeutta lahjan saajille. Lahjoitusta ei näin ollen ole pidettävä valeoikeustoimena.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Maksuttomasta oikeudenkäynnistä annetun lain nojalla maksetaan valtion varoista Nortolalle palkkioksi Benita Maria, Camilla, Pia Marianne Elisabet, Karl Peter Fredrik ja Maila Onerva Nyqvistin avustamisesta Korkeimmassa oikeudessa 800 markkaa, mikä määrä Karl Fredrik Wilhelm Nyqvistin konkurssipesä velvoitetaan korvaamaan valtiolle. Konkurssipesä velvoitetaan suorittamaan Frej Henry Nyqvistille korvaukseksi vastauksen antamisesta aiheutuneista kuluista Korkeimmassa oikeudessa 400 markkaa.</p>
        <div>
          <p>Ratkaisuun osallistuneet: presidentti Olsson, oikeusneuvokset Jalanko, Takala, Nybergh ja af Hällström</p>
        </div>
      </div>
    </div>
  </finlex:content>
</finlex:document>
