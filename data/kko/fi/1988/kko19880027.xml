<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880027</dcterms:identifier>
  <finlex:ecliIdentifier>ECLI:FI:KKO:1988:27</finlex:ecliIdentifier>
  <dcterms:title>KKO:1988:27</dcterms:title>
  <dcterms:description>
    <p>
      <strong>Avoliitto</strong>
      <span>Korvaus toisen omaisuuteen kohdistuneesta työpanoksesta</span>
    </p>
  </dcterms:description>
  <finlex:registerNumber>S87/678</finlex:registerNumber>
  <dcterms:date pvm="19871015">1987-10-15</dcterms:date>
  <finlex:fileCopyNumber>718</finlex:fileCopyNumber>
  <dcterms:issued pvm="19880309">1988-03-09</dcterms:issued>
  <dcterms:abstract>
    <p>A ja B olivat eläneet avoliitossa ja sen aikana myös kihlautuneet. B oli avoliiton aikana rakentanut A:n kiinteistölle asuintalon ja autotallin. Vastikkeena rakennustyöstään B olisi saanut asua talossa eikä työn korvaamisesta muulla tavalla ollut näytetty sovitun. A:n ja B:n välit olivat kuitenkin rikkoutuneet rakennuksen valmistumisen aikoihin niin, ettei B ollut voinut asettua taloon asumaan. Kun B:n työpanos oli ollut huomattava ja hän oli menettänyt vastikkeen A:lle suorittamastaan rakennustyöstä, hänellä oli oikeus saada siitä kohtuullinen rahakorvaus A:lta.</p>
  </dcterms:abstract>
  <dcterms:tableOfContents>
    <a href="19880027aloa0">ASIAN KÄSITTELY ALEMMISSA OIKEUKSISSA</a>
    <a href="19880027mhaku0">MUUTOKSENHAKU KORKEIMMASSA OIKEUDESSA</a>
    <a href="19880027yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880027.kko">
    <div>
      <h2 id="19880027aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Eero Johan Reijo on kanteessa kertonut, että hän ja Tyyne Sinikka Kärkkäinen olivat eläneet avioliitonomaisessa yhteistaloudessa eli avoliitossa kihlautuneina vuodesta 1977 vuoteen 1982. Reijo oli asunut pääosan ajasta Kärkkäisen luona tämän omistamassa asunnossa Helsingissä. Kesät asianosaiset olivat asuneet Kärkkäisen omistamalla kesämökillä Kuhmoisten kunnan Pihlajakosken kylässä. Erilleen he olivat muuttaneet riitaisuuksien johdosta kevättalvella 1982. Asianosaiset olivat vuonna 1979 päättäneet, että Kärkkäisen omistamalle palstalle, jolla oli sijainnut pieni mökki, rakennettiin talvikäyttöön sovelias talo. Kärkkäinen oli vastannut kustannuksista, jotka olivat aiheutuneet rakennustarvikkeiden hankkimisesta, ja Reijo oli itse rakentanut rakennusta. Rakennustyö oli kestänyt keväästä 1979 kevättalveen 1982. Asianosaisten välien rikkoonnuttua ja Reijon muutettua pois oli talo ollut viimeistelyä vailla, mutta asumiskelpoinen ja siellä oli jo tuolloin asuttu. Pientä ulkopuolista apua lukuun ottamatta Reijo oli yksin tehnyt kaikki rakennustyöt. Hän oli tehnyt myös sähkötyöt, jotka oli tarkastanut eräs sähköliike, ja LVI-työt. Reijo oli rakentanut tontille myös autotallirakennuksen. Kärkkäinen ei ollut suorittanut Reijolle palkkaa.</p>
        <p>Reijo on kanteessaan edelleen lausunut, että rakennus oli tarkoitettu hänen ja Kärkkäisen yhteiseksi kodiksi ja että rakennustyötä aloitettaessa Kärkkäinen oli luvannut maksaa hänelle rakennustyöstä korvausta, mikäli heidän välinsä rikkoutuisivat. Reijo oli rakentanut talon melkein valmiiksi, kun Kärkkäinen oli syytä ilmoittamatta lopettanut suhteen. Talo oli siten lähes valmiiksi rakennettuna jäänyt Kärkkäiselle, joka oli kieltäytynyt maksamasta Reijolle korvausta tehdystä työstä. Kun Kärkkäinen oli siten Reijon työpanoksen ansiosta saanut perusteetonta etua Reijon kustannuksella, Reijo on vaatinut Kärkkäisen velvoittamista suorittamaan hänelle korvausta 30.000 markkaa 16 prosentin korkoineen haastepäivästä lukien ja korvausta oikeudenkäyntikuluista korkoineen.</p>
      </div>
      <div>
        <h3>Kärkkäisen vastine</h3>
        <p>Kärkkäinen on kiistänyt kanteen ja pyytänyt sen hylkäämistä sekä oikeudenkäyntikulujensa korvaamista. Hän on lausunut, että mistään rahallisesta korvauksesta ei ollut puhuttu eikä sovittu. Reijo ei myöskään ollut yksin rakentanut taloa, vaan töitä oli teetetty ammattimiehillä ja osaksi työt oli tehty talkoilla. Kärkkäinen oli vastannut kaikista kustannuksista. Reijo oli vasta vuonna 1983 alkanut vaatia korvausta työstään erään toisen asian yhteydessä, mikä osoitti, ettei korvausta ollut alunperinkään tarkoitettu maksettavaksi. Edelleen Kärkkäinen on katsonut, että asiaa oli arvioitava avioliittolain kihlausta koskevien normien perusteella. Kysymys oli vain kihlauksen aikana ja vain kihlauksen vuoksi annetusta taloudellisesta etuudesta, työpanoksesta, sekä siitä, oliko kihlauksen purkauduttua oikeutettua saada kihlauksen aikana tapahtunut etuuden luovutus takaisin tai korvausta kihlakumppanilta. Lisäksi kanneoikeus oli vanhentunut, koska kihlaus oli purkautunut paljon aikaisemmin kuin kuusi kuukautta ennen kanteen nostamista.</p>
      </div>
      <div>
        <h3>Raastuvanoikeuden päätös 25.3.1985</h3>
        <p>Raastuvanoikeus on katsonut selvitetyksi, että Kärkkäisen omistamalle tontille rakennetun talon rakennustyöt oli pääasiallisesti tehnyt Reijo Kärkkäisen suostumuksin. Asianosaiset eivät olleet tuolloin erikseen sopineet siitä, että Reijon suorittama työ olisi kaikissa olosuhteissa vastikkeeton. Kun Reijo ei ollut asianosaisten kihlauksen purkauduttua ja avoliiton päätyttyä voinut käyttää rakentamaansa taloa asuntonaan, Kärkkäinen oli saanut perusteetonta etua Reijon kustannuksella. Tämän vuoksi sekä ottaen huomioon asianosaisten välisen suhteen ja Reijon saamat luontoisetuudet raastuvanoikeus on velvoittanut Kärkkäisen suorittamaan Reijolle kohtuulliseksi katsotut 20.000 markkaa 16 prosentin korkoineen 17.9.1984 lukien sekä oikeudenkäyntikuluista 5.000 markkaa 16 prosentin korkoineen 25.3.1985 lukien.</p>
      </div>
      <div>
        <h3>Vaatimukset hovioikeudessa</h3>
        <p>Reijo on uudistanut vaatimuksensa ja vaatinut, että Kärkkäinen velvoitetaan korvaamaan hänellä hovioikeudessa olleet oikeudenkäyntikulut.</p>
        <p>Kärkkäinen on vaatinut, että kanne hylätään. Lisäksi hän on vaatinut, että Reijo velvoitetaan korvaamaan hänen oikeudenkäyntikulunsa asiassa.</p>
      </div>
      <div>
        <h3>Helsingin hovioikeuden tuomio 15.4.1987</h3>
        <p>Kärkkäinen oli saanut Reijon kustannuksella perusteetonta etua sen johdosta, että Reijo oli tehnyt avoliiton aikana ilman palkkaa yhteiseen käyttöön tarkoitetun, mutta Kärkkäisen omistukseen tulleen talon rakennustöitä. Kärkkäisen oli tästä näytetty saaneen perusteetonta etua 20.000 markkaa.</p>
        <p>Asianosaiset olivat ostaneet toisilleen kihlasormukset, mutta he eivät olleet asuneet erillään kuten kihlakumppanit, vaan olivat eläneet avioliitonomaisessa yhteistaloudessa vuodesta 1976 vuoteen 1982. Yhteiselämän aikana Reijo oli tehnyt edellä mainittuja rakennustöitä vuodesta 1979 vuoteen 1982. Kärkkäisen hyväksi vastikkeettomasti tullutta rakentamistyötä ei siten ollut pidettävä avioliittolain 7 §:ssä tarkoitettuna kihlauksen johdosta kihlakumppanille annettuna lahjana. Kanteessa vaadittuun korvaukseen ei ollut sovellettava avioliittolain 8 §:n säännöksiä sellaisen vahingon korvaamisesta, joka oli aiheutunut kihlauksen purkauduttua niistä toimenpiteistä, joihin oli ryhdytty kihlauksen johdosta tai aiottua avioliittoa varten, vaan perusteettoman edun palauttamisesta vallalla olevia periaatteita.</p>
        <p>Hovioikeus on näillä ja muuten raastuvanoikeuden mainitsemilla perusteilla katsonut, ettei ollut syytä muuttaa raastuvanoikeuden päätöksen lopputulosta. Oikeudenkäyntikulunsa hovioikeudessa asianosaiset saivat pitää vahinkonaan.</p>
      </div>
    </div>
    <div>
      <h2 id="19880027mhaku0">MUUTOKSENHAKU KORKEIMMASSA OIKEUDESSA</h2>
      <p>Kärkkäiselle on myönnetty valituslupa 30.7.1987. Samalla on määrätty, ettei hovioikeuden tuomiota saanut toistaiseksi panna täytäntöön tai mikäli täytäntöönpano oli jo alkanut, ettei sitä ollut jatkettava.</p>
      <p>Kärkkäinen on valituksessaan uudistanut aikaisemmin tekemänsä vaatimukset ja vaatinut kanteen hylkäämistä sekä vastaajien velvoittamista korvaamaan hänelle jutusta aiheutuneet oikeudenkäyntikulut korkoineen.</p>
      <p>Eero Johan Reijon kuolinpesän osakkaat Raili Hellevi Peltola sekä Seija Annikki ja Matti Johan Kalevi Reijo ovat antaneet vastauksen ja vaatineet Kärkkäisen velvoittamista korvaamaan heille vastauksen antamisesta aiheutuneet kulut korkoineen.</p>
    </div>
    <div>
      <h2 id="19880027yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Eero Johan Reijo on vuosina 1979, 1980 ja 1981 rakentanut Kärkkäiselle tämän kiinteistölle kaksikerroksisen talviasuttavan asuintalon sekä autotallin. Eero Johan Reijo ja Kärkkäinen ovat asuneet avoliitossa vuodesta 1977 vuodenvaihteen 1981-1982 tienoille ja he ovat kihlautuneet vuonna 1979. Vastikkeena rakennustyöstään Eero Johan Reijo olisi saanut asua talossa eikä työn korvaamisesta muulla tavalla ole näytetty sovitun. Eero Johan Reijon ja Kärkkäisen välit ovat kuitenkin rikkoutuneet rakennuksen valmistumisen aikoihin niin, ettei Eero Johan Reijo ole voinut asettua taloon asumaan. Kun Eero Johan Reijon työpanos on ollut huomattava ja hän on menettänyt siitä tarkoitetun vastikkeen, hänellä on oikeus saada siitä kohtuullinen rahakorvaus Kärkkäiseltä. Tällaisena korvauksena Korkein oikeus, ottaen huomioon, että työsuoritus on tehty Eero Johan Reijon ja Kärkkäisen eläessä läheisessä suhteessa avoliitossa, pitää 20.000 markkaa.</p>
        <p>Rakennustyö on tehty yhteiseen lukuun eikä se siis ole ollut avioliittolain 7 §:ssä tarkoitettu lahja. Eero Johan Reijon vaatimus ei tarkoita korvausta hänelle rakennustyöstä koituneesta vahingosta vaan pelkästään korvausta tuon työn suorittamisesta eikä kysymys näin ollen myöskään ole avioliittolain 8 §:n 1 momentissa tarkoitetusta vahingonkorvauksesta. Lain 27 §:n vanhentumissääntöä ei siis ole sovellettava Eero Johan Reijon kanteeseen.</p>
      </div>
      <div>
        <h3>Tuomiolauselma</h3>
        <p>Täytäntöönpanokielto kumotaan.</p>
        <p>Hovioikeuden tuomion lopputulosta ei muuteta muulla tavoin kuin että Tyyne Sinikka Kärkkäinen velvoitetaan suorittamaan hovioikeuden tuomiossa mainitut 20.000 markkaa 16 prosentin korkoineen 17.9.1984 lukien yhteisesti Raili Hellevi Peltolalle sekä Seija Annikki ja Matti Johan Kalevi Reijolle Eero Johan Reijon kuolinpesän osakkaina.</p>
        <p>Asian laadun vuoksi Kärkkäistä ei velvoiteta korvaamaan Peltolalle sekä Seija Annikki ja Matti Johan Kalevi Reijolle vastauksen antamisesta Korkeimmassa oikeudessa aiheutuneita kuluja.</p>
        <div>
          <p>Ratkaisuun osallistuneet: presidentti Olsson, oikeusneuvokset Takala, Nybergh, Riihelä ja Roos</p>
        </div>
      </div>
    </div>
  </finlex:content>
</finlex:document>
