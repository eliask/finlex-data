<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880030</dcterms:identifier>
  <finlex:ecliIdentifier>ECLI:FI:KKO:1988:30</finlex:ecliIdentifier>
  <dcterms:title>KKO:1988:30</dcterms:title>
  <dcterms:description>
    <p>
      <strong>Vahingonkorvaus</strong>
    </p>
    <p>
      <strong>Irtaimen kauppa</strong>
      <span>Tavaran vahinkoa tuottavat ominaisuudet</span>
    </p>
  </dcterms:description>
  <finlex:registerNumber>S87/613</finlex:registerNumber>
  <dcterms:date pvm="19880112">1988-01-12</dcterms:date>
  <finlex:fileCopyNumber>791</finlex:fileCopyNumber>
  <dcterms:issued pvm="19880314">1988-03-14</dcterms:issued>
  <dcterms:abstract>
    <p>Maanviljelijä A:n B:ltä ostamat hiehot, jotka olivat lääkityksen ansiosta terveitä, toimivat taudinkantajina ja tartuttivat A:n muuhun karjaan taudin, jonka vuoksi karja jouduttiin teurastamaan. A vaati B:ltä vahingonkorvausta ostettujen eläinten muulle karjalleen aiheuttamasta vahingosta.</p>
    <p>Koska B:n ei ollut näytetty kaupan yhteydessä syyllistyneen tuottamukseen, häntä ei velvoitettu korvaamaan A:lle aiheutunutta vahinkoa.</p>
  </dcterms:abstract>
  <dcterms:tableOfContents>
    <a href="19880030aloa0">ASIAN KÄSITTELY ALEMMISSA OIKEUKSISSA</a>
    <a href="19880030mhaku0">MUUTOKSENHAKU KORKEIMMASSA OIKEUDESSA</a>
    <a href="19880030yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880030.kko">
    <div>
      <h2 id="19880030aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Turun raastuvanoikeudessa</h3>
        <p>Osmo ja Lea Eerola ovat Anders af Heurlinille ja LounaisSuomen Osuusteurastamolle tiedoksi toimituttamansa haasteen nojalla raastuvanoikeudessa lausuneet, että he olivat 18.12.1982 ostaneet af Heurlinilta siitoseläimiksi seitsemän Ayrshire ja Hereford -rotujen risteytystä olevaa astutettua hiehoa ja että kaupassa oli asiantuntijana ja välittäjänä toiminut Lounais-Suomen Osuusteurastamo, jonka kanssa Eerolat olivat solmineet eläinvälitys- ja kasvatussopimuksen. Eläinten vakuutettiin olevan terveitä.</p>
        <p>Eerolat olivat pitäneet ostettuja eläimiä talvikauden 1983 tilallaan navetassa omana ryhmänä. Toukokuun lopulla samana vuonna ne oli päästetty laitumelle ja sijoitettu 28 lehmää ja vasikkaa ja yhden Hereford-sonnin käsittävään ryhmään. Erillään toisella laitumella oli ollut 40 lehmää ja vasikkaa sekä yhden siitossonnin käsittävä talon muu karja.</p>
        <p>Sen ryhmän eläimet, johon ostetut hiehot oli sijoitettu, olivat elokuun alkupuolella 1983 sairastuneet keuhkomatotautiin. Yksi lehmä oli saman elokuun 14 päivänä kuollut laitumelle, minkä lisäksi Eerolat olivat kahta päivää myöhemmin Lounais-Suomen Osuusteurastamon eläinlääkärin kehotuksesta toimittaneet teurastamolle 27 lehmää ja Hereford-sonnin. Teurastamolla kaikissa eläimissä oli todettu eriasteinen keuhkomatotauti. Sairastuneitten eläinten ryhmään kuuluneet vasikat oli siirretty sisäruokintaan ja niille oli annettu keuhkomatolääkitys, mistä huolimatta kaksi vasikkaa oli kuollut.</p>
        <p>Syyskuun lopulla 1983 oli käynyt ilmi, että tartunta oli levinnyt myös erillään toisella laitumella olleeseen karjaan, mikä oli tapahtunut todennäköisesti tähän ryhmään karanneen sairastuneen hiehon välityksellä. Kyseinen hieho oli poistettu teurastamalla laitumelta ja muut eläimet oli lääkitty ja siirretty syyskuussa 1983 sisäruokintaan. Eräs eläinlääkäri oli kieltänyt eläinten myynnin jatkokasvatukseen keuhkomatotaudin leviämisen estämiseksi.</p>
        <p>Kesällä 1984 oli 34 lehmää, 32 vasikkaa ja 19 hiehoa käsittävä tilan jäljellä oleva karja laskettu laitumelle ja niiden tilaa oli seurattu tarkoin lääkintäasiantuntijoiden ohjeiden mukaisesti ja aikaisempien kokemusten perusteella. Keuhkomatotaudin oireet olivat tulleet ilmi neljän viikon kuluttua laitumelle päästämisestä. Suoritettu lääkintä oli aluksi tehonnut, mutta noin kolmen viikon kuluttua oli ollut havaittavissa entistä rajumpi tartunta. Koska karjalle ei ollut kehittynyt immuniteettia ja koska tilan kaikki laitumet olivat saastuneet, ei ollut ollut muuta vaihtoehtoa kuin toimittaa karja teurastamoon. Kyseisen tuotantomuodon kannattavuus perustui täysin laiduntamiseen. Kun sisätilat olivat riittämättömät kesällä, jolloin karjan pääluku oli talveen verrattuna kaksinkertainen, oli karjan kasvatus pelkästään navetassa ollut mahdotonta.</p>
        <p>Asiaan perehtyneiden eläinlääkäreiden mukaan keuhkomatotauti saattoi esiintyä lääkityissä eläimissä piilevänä ja tarttua niistä laitumien välityksellä tartunnan tuottamaa immuniteettia vailla oleviin terveisiin eläimiin. Koska keuhkomatoa oli esiintynyt af Heurlinin tilalla ja myytyjä eläimiä oli lääkitty, juuri näin oli Eeroloiden kohdalla käynyt. Lounais-Suomen Osuusteurastamon välityksellä oli myyty taudin kantajina olleita eläimiä, jolloin tuhoisa tauti oli päässyt leviämään.</p>
        <p>Selostetun karjataudin johdosta Eerolat olivat kärsineet suoranaista vahinkoa yhteensä 197.427 markkaa, mikä määrä oli muodostunut vuosina 1983 ja 1984 teurastettujen lehmien, siitossonnien, hiehon ja vasikoiden uushankintaarvosta vähennettynä eläimistä saadulla teurasarvolla sekä 4.380 markan suuruisista eläinlääkintäkuluista ja 23.800 markan suuruisesta tuotantosopimuspalkkion menetyksestä.</p>
        <p>Näiden suoranaisten vahinkojen lisäksi Eeroloille oli aiheutunut tappiota menetetystä laitumien tuotosta, vasikoiden kasvun hidastumisesta, lääkityksestä ja sisäruokinnasta aiheutuneesta lisätyöstä, suunnitellun tuotantotoiminnan keskeyttämisestä ja tuotantosuunnan muuttamisesta arviolta kaikkiaan 150.000 markkaa.</p>
        <p>Koska af Heurlin oli ollut tietoinen tilallaan esiintyneestä keuhkomatotartunnasta ja siitä, että Eeroloille myydyt eläimet olivat olleet taudin kantajia, ja kun myös välittäjänä toiminut Lounais-Suomen Osuusteurastamo, jonka asiantuntemukseen Eerolat olivat luottaneet, oli ollut selvillä mainituista seikoista, myyjän sekä olosuhteet huomioon ottaen myös välittäjän tuli vastata toisaalta myydyissä eläimissä olleesta virheestä ja toisaalta kaupan kohteen vahinkoa tuottavista ominaisuuksista. Tämän vuoksi Eerolat ovat vaatineet, että af Heurlin ja Lounais-Suomen Osuusteurastamo velvoitettaisiin yhteisvastuullisesti suorittamaan Eeroloille vahingonkorvauksena 347.427 markkaa korkoineen haasteen tiedoksiannosta lukien sekä korvaamaan Eeroloiden oikeudenkäyntikulut.</p>
        <p>Af Heurlin ja Lounais-Suomen Osuusteurastamo ovat vaatineet kanteen hylkäämistä ja Eeroloiden velvoittamista yhteisvastuullisesti korvaamaan heidän oikeudenkäyntikulunsa.</p>
      </div>
      <div>
        <h3>Raastuvanoikeuden päätös 27.2.1986</h3>
        <p>Perustelut</p>
        <p>Af Heurliniin kohdistettu kanne</p>
        <p>Sen lisäksi mitä kanteessa oli hiehojen kauppaan ja Eeroloiden karjan sairastumiseen liittyvistä tapahtumatiedoista esitetty, raastuvanoikeus on todennut asiakirjoista ilmenneen, että keuhkomatosairautta oli kesällä ja syksyllä 1981 esiintynyt af Heurlinin tilan karjassa, joka asianmukaisella lääkityksellä ja seuraavana kesänä suoritetulla laitumien vaihdolla oli saatu kokonaisuudessaan parantumaan. Todistajina kuultujen ja asiantuntijoina pidettävien eläinlääkäreiden lausumilla oli lisäksi selvitetty, että keuhkomatotaudista kliinisesti parantuneessa ja siis päältä päin täysin terveeltä näyttävässä eläimessä mainittu sairaus saattoi säilyä piilevänä, koska eläin oli lääkityksen vuoksi saavuttanut immuniteetin. Myös sen perusteella, mitä edellä mainitut todistajina kuullut eläinlääkärit olivat kertoneet taudin tartuntatavasta, sen itämisajasta ja oireiden ilmenemisestä, raastuvanoikeus on katsonut selvitetyksi, että Eeroloiden tilan karja oli saanut kanteessa kerrotun tartunnan af -Heurlinilta ostettujen ja taudin kantajina toimineiden hiehojen välityksellä.</p>
        <p>Tämä piilevä sairaus oli virhe nyt puheena olevassa erityisesineen kaupassa.</p>
        <p>Raastuvanoikeus on edelleen katsonut selvitetyksi, että Eerolat olivat 8.11.1982 ennen hiehojen kauppaa LounaisSuomen Osuusteurastamon eläinvälityksestä huolehtivan nautatalousneuvojan kanssa käyneet af Heurlinin tilalla tarkastamassa myytävinä olleita hiehoja. Tässä tilaisuudessa af Heurlin oli kertonut Eeroloille karjassaan esiintyneestä keuhkomatotaudista ja siitä että tuo tauti ilmeni muun muassa eläimen yskimisenä. Eeroloille oli lisäksi selvitetty af Heurlinin sairastuneisiin eläimiin käyttämää lääkitys- ja hoitomenetelmää ja myös, että ostetut hiehot olivat olleet vuoden 1982 kesällä sijoitettuina laitumelle, jolla ei useaan vuoteen ollut laidunnettu karjaa ja joka ei siis saattanut olla keuhkomadon saastuttama. Af Heurlin oli myös näyttänyt, että myydyt hiehot oli kesällä 1981 käsitelty sellaisella keuhkomatoihin tehoavalla matolääkkeellä kuin maa- ja metsätalousministeriön eläinlääkintäosaston 15.1.1981 nro 47 antamassa asiaa koskeneessa päätöksessä tarkoitettiin.</p>
        <p>Näillä perusteilla ja ottaen huomioon myös sen, että keuhkomatotaudin mahdollisuus levitä lääkittyjen eläinten välityksellä ei vielä kaupantekoaikana ollut Suomen eläinlääkärikunnankaan tiedossa, raastuvanoikeus on katsonut, ettei af Heurlin ollut tiennyt eikä hänen ollut pitänytkään tietää Eeroloille myymiensä hiehojen toimineen keuhkomatotaudin kantajina, minkä vuoksi edellä mainittua virhettä oli pidettävä salaisena. Liioin ei af Heurlin ollut tuottamuksellaan aiheuttanut Eeroloille syntynyttä vahinkoa.</p>
        <p>Tämän vuoksi ja kun lisäksi jutussa kuultujen todistajien lausumista oli pääteltävissä, etteivät Eerolat kesällä 1983 ensimmäisten taudinoireiden ilmaantuessa ja päästäessään seuranneena kesänä jäljellä olleen karjansa edellisenä kesänä käytetylle laitumelle olleet riittävällä vakavuudella suhtautuneet taudin hoitoon ja sen ehkäisyyn, raastuvanoikeus on katsonut, ettei af Heurlin myymiensä hiehojen kauppahinnan ja niiden teurasarvon erotuksen sekä vuonna 1983 aiheutuneiden eläinlääkintäkulujen lisäksi ollut velvollinen suorittamaan Eeroloille korvausta kaupan kohteen vahinkoa tuottaneista ominaisuuksista.</p>
        <p>Lounais-Suomen Osuusteurastamoon kohdistettu kanne</p>
        <p>Lounais-Suomen Osuusteurastamon oli näytetty toimineen jäseniensä af Heurlinin ja Eeroloiden välisessä kaupassa välittäjänä siten, että sen toimesta oli ainoastaan rahdista perittyä korvausta vastaan saatettu af Heurlin ja Eerolat yhteyteen keskenään, laadittu af Heurlinille ostosopimukseksi ja Eeroloille kasvatussopimukseksi nimetyt asiakirjat sekä huolehdittu kaupan kohteena olleiden hiehojen kuljetuksesta Eeroloiden tilalle. Lounais-Suomen Osuusteurastamon ei ollut näytetty toimineen kaupassa asiantuntijana eikä osapuolilla ollut näytetty olleen tarkoituskaan, että välitystoimeen olisi kuulunut LounaisSuomen Osuusteurastamon toimesta suoritettava kaupan kohteen terveydellinen tarkastus. Samoin oli jäänyt näyttämättä, että Lounais-Suomen Osuusteurastamo olisi antanut kaupan kohteesta takuun.</p>
        <p>Kasvatussopimuksen ja ostosopimuksen sopimusehtojen mukaan Lounais-Suomen Osuusteurastamo oli toimiessaan välittäjänä vapaa korvausvelvollisuudesta sekä ostajaan että myyjään nähden.</p>
        <p>Näillä perusteilla ja ottamalla lisäksi huomioon mitä edellä oli lausuttu keuhkomatotaudin tuntemuksesta kaupantekoaikana Suomessa yleensä, raastuvanoikeus on katsonut, ettei Lounais-Suomen Osuusteurastamo ollut osaksikaan vastuussa Eeroloille aiheutuneen vahingon korvaamisesta.</p>
        <p>Tuomiolauselma</p>
        <p>Af Heurlin velvoitettiin suorittamaan Osmo ja Lea Eerolalle yhteisesti, kanne tältä osin enemmälti hyläten, myymiensä seitsemän hiehon kauppahinnan ja siihen sisältyvän rahdin, yhteensä 43.550 markan ja niistä saadun 25.000 markaksi arvioidun teurasarvon erotuksena 18.550 markkaa ja korvauksena eläinlääkintäkuluista 2.397 markkaa, eli kaikkiaan 20.947 markkaa 16 prosentin korkoineen haasteen tiedoksiantopäivästä 15.3.1985 lukien.</p>
        <p>Lounais-Suomen Osuusteurastamoon kohdistettu kanne hylättiin.</p>
        <p>Kun asia oli ollut niin sekava ja epätietoinen, että oikeudenkäyntiin oli ollut perusteltua aihetta, asianosaiset saivat pitää oikeudenkäyntikulunsa vahinkonaan.</p>
      </div>
      <div>
        <h3>Turun hovioikeuden tuomio 20.3.1987</h3>
        <p>Hovioikeus, jossa Osmo ja Lea Eerola, af Heurlin ja Lounais-Suomen Osuusteurastamo ovat hakeneet muutosta, on todennut, että kauppakaaren 1 luvun 4 §:stä ilmenevän periaatteen mukaan kauppa oli myydyssä tavarassa ilmenneen salaisen virheen johdosta purettava ja tilanne palautettava sellaiseksi kuin se oli ollut ennen kauppaa. Osmo ja Lea Eerola olivat ilmoittaneet, etteivät myydyt eläimet 8.12.1982 tehdyn kaupan jälkeen olleet saaneet keuhkomatotaudin oireita. Ottaen kuitenkin huomioon vallinneet olosuhteet ja taudin oireiden ilmaantuessa vallinnut heikko tietämys taudin luonteesta, hovioikeus on katsonut, että Osmo ja Lea Eerolalla oli ollut perusteltu syy myydä myös af Heurlinilta ostamansa eläimet teuraiksi. Kun oli ilmeistä, ettei kysymyksessä olevia eläimiä taudinkantajina olisi voitu myydä uudelleen siitoseläimiksi, oli kauppaa edeltänyt tilanne palautettavissa vain siten, että af Heurlin velvoitettiin maksamaan Eeroloille eläinten kauppahinnan ja teurasarvon erotus.</p>
        <p>Kun af Heurlinin syyksi ei voitu lukea tuottamusta, häntä ei voitu velvoittaa korvaamaan lääkintäkustannuksia. Näillä ja raastuvanoikeuden mainitsemilla perusteilla hovioikeus on katsonut, ettei ollut syytä muulla tavoin muuttaa raastuvanoikeuden päätöstä kuin että af Heurlinia vastaan ajettu kanne eläinlääkintäkustannusten osalta hylättiin ja hänet vapautettiin maksamasta näiltä osin tuomittua korvausta 2.397 markkaa. Af Heurlinin maksettavaksi jäi siten 18.550 markkaa raastuvanoikeuden määräämine korkoineen.</p>
        <p>Koska asia kaikkien asianosaisten kohdalla oli ollut niin sekava ja epätietoinen, että myös muutoksenhakemiseen oli ollut perusteltua aihetta, asianosaiset saivat pitää vahinkonaan myös hovioikeudessa olleet kulunsa.</p>
      </div>
    </div>
    <div>
      <h2 id="19880030mhaku0">MUUTOKSENHAKU KORKEIMMASSA OIKEUDESSA</h2>
      <p>Osmo ja Lea Eerolalle on myönnetty valituslupa 12.8.1987. Valituksessaan Eerolat ovat vaatineet kanteen hyväksymistä ja vastaajien velvoittamista korvaamaan heille jutusta aiheutuneet kulut korkoineen.</p>
      <p>Af Heurlin on vastannut valitukseen ja vaatinut Osmo ja Lea Eerolan velvoittamista korvaamaan hänelle vastauksen antamisesta aiheutuneet kulut 16 prosentin korkoineen Korkeimman oikeuden tuomion antopäivästä lukien.</p>
      <p>Lounais-Suomen Osuusteurastamo on vastannut valitukseen ja vaatinut Osmo ja Lea Eerolan velvoittamista korvaamaan yhtiölle vastauksen antamisesta aiheutuneet kulut.</p>
    </div>
    <div>
      <h2 id="19880030yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Korkein oikeus katsoo hovioikeuden tavoin näytetyksi, että Osmo ja Lea Eerolan karja oli saanut keuhkomatotartunnan af Heurliniltä 18.12.1982 ostettujen ja taudin kantajina toimineiden seitsemän hiehon välityksellä. Jutussa todistajina kuultujen eläinlääkäreiden lausunnoista on ilmennyt, että tauti oli kaupanteon aikana Suomessa harvinainen ja huonosti tunnettu. Eläinlääkärikunnan piirissä oli vallinnut käsitys, että keuhkomato saatiin lääkityksellä täysin poistetuksi myös siinä suhteessa, ettei eläin tämän jälkeen toiminut edes taudin kantajana. Mahdollisuus taudin leviämisestä lääkittyjen eläinten välityksellä oli tullut eläinlääkärikunnan tietoon varsinaisesti vasta Osmo ja Lea Eerolan karjan sairastumisen jälkeen.</p>
        <p>Jutussa on selvitetty, että Eeroloiden käydessä 8.11.1982 af Heurlinin tilalla katsomassa ostettavaksi suunniteltuja hiehoja af Heurlin oli kertonut karjassaan esiintyneen edellisenä kesänä keuhkomatotautia. Eeroloille oli kerrottu siitä, miten tauti oli ilmennyt, puhuttu eläinten yskästä sekä siitä, miten lääkitys oli tapahtunut. Edelleen heille oli kerrottu, että tarjotut hiehot olivat vuoden 1982 kesällä olleet puhtaalla laitumella ja että lääkityksen jälkeen ei mitään taudin oireita ollut näkynyt. Ottaen huomioon silloisen tietämyksen taudin leviämisestä af Heurlinin ei ole näytetty tuottamuksellaan aiheuttaneen Eeroloille taudin johdosta syntynyttä vahinkoa.</p>
        <p>Lounais-Suomen Osuusteurastamon osalta Korkein oikeus katsoo, että osuusteurastamo on toiminut af Heurlinin ja Eeroloiden välisessä kaupassa välittäjänä raastuvanoikeuden mainitsemin tavoin. Kun osuusteurastamon ei, ottaen huomioon myös keuhkomatotaudin luonteen tunnettuisuus kaupantekohetkellä Suomessa, ole näytetty kaupan yhteydessä menetelleen tuottamuksellisesti, osuusteurastamo ei ole vastuussa Eeroloille aiheutuneesta vahingosta.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Osmo ja Lea Eerola velvoitetaan yhteisvastuullisesti korvaamaan af Heurlinille ja Lounais-Suomen Osuusteurastamolle vastauksen antamisesta täällä aiheutuneista kuluista, af Heurlinille 1.200 markkaa 16 prosentin korkoineen Korkeimman oikeuden tuomion antopäivästä lukien ja Lounais-Suomen Osuusteurastamolle 1.200 markkaa.</p>
        <div>
          <p>Ratkaisuun osallistuneet: presidentti Olsson, oikeusneuvokset Ådahl, Mörä, af Hällström ja Haarmann</p>
        </div>
      </div>
    </div>
  </finlex:content>
</finlex:document>
