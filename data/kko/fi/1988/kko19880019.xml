<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880019</dcterms:identifier>
  <finlex:ecliIdentifier>ECLI:FI:KKO:1988:19</finlex:ecliIdentifier>
  <dcterms:title>KKO:1988:19</dcterms:title>
  <dcterms:description>
    <p>
      <strong>Asunto-osakeyhtiö</strong>
      <span>Osakkeen lunastaminen</span>
      <span>Lunastusaika</span>
    </p>
  </dcterms:description>
  <finlex:registerNumber>S87/793</finlex:registerNumber>
  <dcterms:date pvm="19871118">1987-11-18</dcterms:date>
  <finlex:fileCopyNumber>607</finlex:fileCopyNumber>
  <dcterms:issued pvm="19880223">1988-02-23</dcterms:issued>
  <dcterms:abstract>
    <p>Yhtiöjärjestyksen mukaan yhtiön osakkaalla oli oikeus lunastaa yhtiön ulkopuolella olevalle henkilölle siirretyt osakkeet "neljäntoista (14) päivän kuluessa siitä, kun siirrosta on yhtiön hallitukselle ilmoitettu." A oli ostettuaan yhtiön osakkeita ilmoittanut siitä suullisesti yhtiön hallitukselle. Sen jälkeen hän oli puhelimitse ilmoittanut osakkeiden numerot, ostajan nimen ja kauppahinnan. Vasta tämän jälkeen hän oli antanut hallitukselle jäljennöksen kauppakirjasta. Lunastusaika alkoi puhelimitse tehdystä ilmoituksesta.</p>
  </dcterms:abstract>
  <dcterms:tableOfContents>
    <a href="19880019aloa0">ASIAN KÄSITTELY ALEMMISSA OIKEUKSISSA</a>
    <a href="19880019mhaku0">MUUTOKSENHAKU KORKEIMMASSA OIKEUDESSA</a>
    <a href="19880019yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880019.kko">
    <div>
      <h2 id="19880019aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Helsingin raastuvanoikeuden päätös 23.5.1985</h3>
        <p>Raastuvanoikeus on todennut seuraavaa:</p>
        <p>Ilkka Parkkulainen omistaa Helsingistä olevan Asunto Oy Talontie 11 Bostads Ab -nimisen asunto-osakeyhtiön osakkeet numerot 674-700. Yhtiöjärjestyksen 5 §:n mukaan osakkaalla on osakkeiden siirryttyä kaupalla yhtiön ulkopuolella olevalle henkilölle oikeus 14 päivän kuluessa siitä, kun siirrosta on yhtiön hallitukselle ilmoitettu, lunastaa osakkeet hinnasta, jonka ostaja näyttää maksaneensa. Eija Larinkoski ja Ilkka Kuuranne olivat ostaneet yhtiön osakkeet numerot 1-39 242.000 markan kauppahinnasta ja ilmoittaneet siitä yhtiön isännöitsijälle puhelimitse 14.11.1984. Lisäksi he olivat lähettäneet tälle 16.11.1984 saapuneen kopion kauppakirjasta. Ostajille postittamallaan kirjatulla kirjeellä, jonka Larinkoski oli 29.11.1984 omasta ja valtakirjalla Kuuranteen puolesta kuitannut vastaanotetuksi, Parkkulainen oli ilmoittanut tulevansa käyttämään lunastusoikeuttaan. Parkkulainen on kertonut käyneensä 29.11.1984 kerran Larinkosken ja Kuuranteen yhteisellä asunnolla tarjoamassa heille lunastushintaa heitä kuitenkaan tavoittamatta. Samana päivänä myöhemmin hän oli tallettanut lunastussumman Helsingin maistraattiin. Maistraatin haastemies oli Parkkulaisen toimeksiannosta tapahtuneista useista tiedoksiantoyrityksistä huolimatta saanut tiedon talletuksesta toimitetuksi Larinkoskelle ja Kuuranteelle vasta 2.12.1984. Parkkulainen on vaatinut Larinkosken ja Kuuranteen velvoittamista välittömästi 242.000 markan suoritusta vastaan luovuttamaan hänelle yhtiön osakkeet numerot 1-39.</p>
        <p>Larinkoski ja Kuuranne ovat kiistäneet kanteen ja vaatineet oikeudenkäyntikulujensa korvaamista. He ovat katsoneet, että lunastusaika oli luettava alkavaksi Larinkosken isännöitsijälle puhelimitse 14.11.1984 tekemästä ostoilmoituksesta, joten viimeinen lunastuspäivä olisi ollut 28.11.1984. Lisäksi he ovat katsoneet, että edellytykset lunastussumman tallettamiseen ovat puuttuneet, koska he eivät olleet olleet lain tarkoittamalla tavalla tavoittamattomissa.</p>
        <p>Raastuvanoikeus on katsonut selvitetyksi, että yhtiön yhtiöjärjestyksen tarkoittama ilmoitus osakkeiden siirtymisestä ulkopuolisille oli tullut hallitukselle silloin, kun kopio kauppakirjasta oli saapunut isännöitsijätoimistolle, joten viimeinen lunastusvaatimuksen toteuttamispäivä oli ollut 30.11.1984. Sen sijaan raastuvanoikeus on katsonut, että Parkkulaisen kertomallaan tavoin suorittama yksi maksuyritys ei ollut luonut edellytyksiä lunastussumman tallettamiselle. Tämän vuoksi raastuvanoikeus on hylännyt kanteen ja velvoittanut Parkkulaisen korvaamaan vastapuolten yhteisistä oikeudenkäyntikuluista 3.500 markkaa 16 prosentin korkoineen 23.5.1984 lukien.</p>
      </div>
      <div>
        <h3>Helsingin hovioikeuden tuomio 6.5.1987</h3>
        <p>Hovioikeus, jonka tutkittavaksi Parkkulainen oli saattanut jutun, on todennut seuraavaa:</p>
        <p>Lunastusaika oli raastuvanoikeuden toteamin tavoin päättynyt 30.11.1984.</p>
        <p>Parkkulainen oli raastuvanoikeuden päätöksessä kerrotulla tavalla lunastusajan kuluessa 29.11.1984 käynyt tarjoamassa lunastussummaa osakkeista Larinkoskelle ja Kuuranteelle näiden asunnolla heitä kuitenkaan tuolloin tavoittamatta. Parkkulainen oli tämän jälkeen samana päivänä tallettanut lunastussumman Helsingin maistraattiin. Ilmoittaakseen Larinkoskelle ja Kuuranteelle tallettamisesta haastemies oli Parkkulaisen toimeksiannosta vielä saman päivän iltana käynyt kaksi kertaa heidän asunnollaan heitä tavoittamatta ja seuraavana päivänä tiedustellut Larinkoskea tämän työpaikalta Helsingin hovioikeudesta häntä kuitenkaan tavoittamatta. Larinkoski ja Kuuranne olivat 29.11.1984 vastaanottaneet Parkkulaisen 27.11.1984 lähettämän kirjeen, jossa Parkkulainen oli ilmoittanut tulevansa lunastusajan kuluessa tallettamaan kauppahinnan turvatakseen lunastusoikeutensa sekä pyytänyt Larinkoskea ja Kuurannetta ottamaan häneen yhteyttä käytännön seikoista sopimista varten. Parkkulainen oli haastemiehen välityksellä antanut tallettamisesta saamansa todistuksen tiedoksi Larinkoskelle ja Kuuranteelle 2.12.1984. Hovioikeus on katsonut, että Parkkulaisen kerrottu lunastussumman tarjoamisyritys ja yhteydenottopyyntö olivat luoneet edellytykset lunastussumman tallettamiselle ja että Parkkulainen oli viipymättä ilmoittanut tallettamisesta Larinkoskelle ja Kuuranteelle. Parkkulainen oli siten säilyttänyt lunastusoikeutensa eikä hän ollut sitä myöskään menettänyt ottaessaan myöhemmin tallettamansa lunastussumman takaisin maistraatista Larinkosken ja Kuuranteen kieltäydyttyä hyväksymästä talletusta.</p>
        <p>Näillä perusteilla hovioikeus on kumonnut raastuvanoikeuden päätöksen ja vapauttanut Parkkulaisen suorittamasta raastuvanoikeuden tuomitsemaa korvausta oikeudenkäyntikuluista sekä velvoittanut Larinkosken ja Kuuranteen luovuttamaan kysymyksessä olevat osakkeet Parkkulaiselle 242.000 markan lunastussummaa vastaan, joka oli tarjottava heille heti hovioikeuden tuomion antopäivän jälkeen.</p>
      </div>
    </div>
    <div>
      <h2 id="19880019mhaku0">MUUTOKSENHAKU KORKEIMMASSA OIKEUDESSA</h2>
      <p>Larinkoskelle ja Kuuranteelle on myönnetty valituslupa 13.8.1987. Parkkulainen on antanut häneltä pyydetyn vastauksen ja vaatinut korvausta vastauskuluistaan. Larinkoski ja Kuuranne ovat vaatineet kanteen hylkäämistä ja oikeudenkäyntikulujensa korvaamista.</p>
    </div>
    <div>
      <h2 id="19880019yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Asunto Oy Talontie 11 Bostads Ab:n yhtiöjärjestyksen 5 §:n mukaan yhtiön osakkailla on osakkeiden siirryttyä kaupalla yhtiön ulkopuolella olevalle henkilölle oikeus "neljäntoista (14) päivän kuluessa siitä, kun siirrosta on yhtiön hallitukselle ilmoitettu, lunastaa osakkeet hinnasta, jonka ostaja näyttää maksaneensa".</p>
        <p>Kun siirtoilmoitusta ei yhtiöjärjestyksessä ole määrätty tehtäväksi kirjallisesti, se voidaan tehdä myös suullisesti.</p>
        <p>Ilmoitus on yhtiöjärjestyksessä määrätty tehtäväksi, jotta osakas voi käyttää lunastusoikeuttaan. Tämä on mahdollista vain, jos ilmoitus sisältää tiedot siirtyneistä osakkeista, siirronsaajasta sekä lunastushinnasta.</p>
        <p>Larinkosken 14.11.1984 yhtiön isännöitsijälle puhelimitse antama ilmoitus osakekaupasta on käsittänyt kaikki edellä mainitut tiedot eli tiedot myytyjen osakkeiden numeroista, ostajien henkilöllisyydestä ja kauppahinnan määrästä. Siten Parkkulaisen on yhtiöjärjestyksen mukaan tullut lunastaa osakkeet 14 päivän kuluessa tästä ilmoituksesta eli viimeistään 28.11.1984. Larinkoski ja Kuuranne ovat vasta 29.11.1984 vastaanottaneet Parkkulaisen kirjeen, jossa tämä ilmoittaa käyttävänsä lunastusoikeutta. Lunastusvaatimus on siten tehty myöhään.</p>
        <p>Oikeudenkäymiskaaren 21 luvun 4 §:n 1 momentin ensimmäisestä virkkeestä ilmenevän periaatteen mukaan Larinkoski ja Kuuranne eivät saa korvausta oikeudenkäyntikuluistaan alemmissa oikeuksissa. Koska Parkkulainen on hävinnyt jutun Korkeimmassa oikeudessa, hänen tulee korvata Larinkosken ja Kuuranteen kulut täällä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan muulta kuin oikeudenkäyntikuluja koskevalta osalta. Pääasian osalta juttu jätetään raastuvanoikeuden päätöksen lopputuloksen varaan.</p>
        <p>Parkkulainen velvoitetaan korvaamaan Larinkosken ja Kuuranteen kulut Korkeimmassa oikeudessa 1.100 markalla.</p>
        <div>
          <p>Ratkaisuun osallistuneet: presidentti Olsson, oikeusneuvokset Nybergh, Riihelä, Roos ja Paasikoski</p>
        </div>
      </div>
    </div>
  </finlex:content>
</finlex:document>
