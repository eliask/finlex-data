<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880053</dcterms:identifier>
  <finlex:ecliIdentifier>ECLI:FI:KKO:1988:53</finlex:ecliIdentifier>
  <dcterms:title>KKO:1988:53</dcterms:title>
  <dcterms:description>
    <p>
      <strong>Lapsen huolto</strong>
    </p>
  </dcterms:description>
  <finlex:registerNumber>S87/769</finlex:registerNumber>
  <dcterms:date pvm="19880329">1988-03-29</dcterms:date>
  <finlex:fileCopyNumber>1570</finlex:fileCopyNumber>
  <dcterms:issued pvm="19880517">1988-05-17</dcterms:issued>
  <dcterms:abstract>
    <p>Puolisoiden 8.9.1983 syntynyt tytär oli ollut äitinsä 30.4.1985 tapahtuneen kuoleman jälkeen isänsä suostumuksella äitinsä vanhempien hoidettavana. Lapsen isän ja isovanhempien välit olivat tulehtuneet siten, että isän mahdollisuudet tavata lastaan olivat olleet huonot. Koska ei ollut esitetty lapsen kannalta erittäin painavia syitä huollon uskomiseen isän sijasta isovanhemmille, vahvistettiin, että lapsen huolto säilyi hänen isällään ja että hän myös asui isänsä luona.</p>
  </dcterms:abstract>
  <dcterms:tableOfContents>
    <a href="19880053aloa0">ASIAN KÄSITTELY ALEMMISSA OIKEUKSISSA</a>
    <a href="19880053mhaku0">MUUTOKSENHAKU KORKEIMMASSA OIKEUDESSA</a>
    <a href="19880053yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880053.kko">
    <div>
      <h2 id="19880053aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Hakemukset Tuusulan kihlakunnanoikeudessa</h3>
        <p>Teuvo M on kertonut, että hän oli solminut avioliiton Tuula M:n, omaa sukua N, kanssa 11.6.1983. Avioliitosta oli syntynyt 8.9.1983 tytär Sini M. Tuula M oli kuollut 30.4.1985. Tuula M:n kuoleman seurauksena syntyneessä tilanteessa Teuvo M oli luovuttanut tyttärensä Sini M:n väliaikaisesti Tuula M:n vanhempien Reino ja Sinikka N:n hoidettavaksi. Tällöin oli edellytetty, että Sini M olisi isovanhempiensa luona ainoastaan väliaikaisessa hoidossa ja että hän muuttaisi takaisin Teuvo M:n luo välittömästi, kun Tuula M:n kuoleman aiheuttamasta sekavasta tilanteesta olisi selvitty. Marraskuussa 1985 Teuvo M oli yrittänyt saada Sini M:n kotiin, mutta N:n puolisot olivat ilmoittaneet jatkuvasti, etteivät he missään olosuhteissa suostuisi luovuttamaan Sini M:ää Teuvo M:n huostaan. Teuvo M oli pyytänyt lääninhallitukselta määräystä virka-avun saamiseksi saadakseen Sini M:n huostaansa. Lääninhallitus oli 25.5.1986 antamallaan ratkaisulla hylännyt hakemuksen ja osoittanut päätöksessään lapsen huollosta ja tapaamisoikeudesta annetun päätöksen täytäntöönpanosta annetun lain 8 §:n 2 momentin nojalla asianosaiset Teuvo M:n sekä Reino ja Sinikka N:n panemaan lapsen huoltoa koskevan asian vireille tuomioistuimessa. Teuvo M on katsonut, että N:n puolisot pitivät Sini M:ää oikeudettomasti huostassaan ja kieltäytyivät jatkuvasti palauttamasta Sini M:ää Teuvo M:n huostaan. Teuvo M on edelleen katsonut, että Sini M:n edun mukaista ei ollut, että Sini M:ltä Reino ja Sinikka N:n menettelyllä riistettiin käytännössä oikeus isäänsä. Tämän vuoksi Teuvo M on pyytänyt, että kihlakunnanoikeus vahvistaisi Teuvo M:n yksin olevan alaikäisen tyttärensä Sini M:n huoltaja ja että Sini M määrätään asumaan Teuvo M:n kanssa. Lisäksi Teuvo M on vaatinut korvausta oikeudenkäyntikuluistaan.</p>
        <p>Reino ja Sinikka N ovat kertoneet, että heidän tyttärentyttärensä Sini M oli asunut yhtäjaksoisesti heidän luonaan äitinsä Tuula M:n 30.4.1985 tapahtuneesta kuolemasta lähtien. Uudenmaan lääninhallitus oli 2.5.1986 antamallaan päätöksellä nojautuen lapsen huollosta ja tapaamisoikeudesta annetun päätöksen täytäntöönpanosta annetun lain 8 §:n 2 momenttiin antanut N:n puolisoille asianosaisaseman ja oikeuttanut heidät panemaan oikeudessa vireille Sini M:n huoltoa koskevan asian. Sini M oli ollut jo ennen äitinsä Tuula M:n kuolemaa päivittäin Sinikka N:n hoidossa kolmen kuukauden ikäisestä lukien. Tuula M:n kuoleman jälkeen Teuvo M oli aluksi käynyt tapaamassa Sini M:ää, mutta jo toukokuun 1985 jälkeen hänen käyntinsä olivat harvenneet ja muuttuneet satunnaisiksi. Välillä oli kulunut useita viikkojakin, ettei Teuvo M ollut käynyt lainkaan Sini M:ää tapaamassa. Marraskuussa 1985 Teuvo M oli ryhtynyt yllättäen vaatimaan Sini M:ää luokseen asumaan. Teuvo M:n ainoa vaihtoehto oli ollut, että Sini M:n tuli välittömästi muuttaa hänen luokseen asumaan. Samalla hän oli ilmoittanut, että hän katkaisee N:n puolisoiden ja Sini M:n välisen suhteen. Marraskuun 1985 jälkeen Teuvo M ei ollut halunnut käydä tapaamassa Sini M:ää N:n puolisoiden luona. Teuvo M ei ollut osallistunut Sini M:n elatukseen taloudellisesti koko sinä aikana, jonka Sini M oli asunut N:n puolisoiden luona. Sini M:n ja N:n puolisoiden välillä vallitsi kiinteä ja läheinen suhde ja Sini M koki N:n puolisoiden kodin omakseen. Sini M:n äidin kuoleman johdosta ainoa hänellä koko varhaislapsuuden kestänyt läheinen ihmissuhde oli suhde N:n puolisoihin. Tämän vuoksi N:n puolisot ovat pyytäneet, että Sini M:n huolto määrätään heille ja Teuvo M velvoitetaan suorittamaan Sini M:lle elatusmaksuna kuukausittain 800 markkaa takautuvasti. Lisäksi N:n puolisot ovat vaatineet oikeudenkäyntikulujensa korvaamista.</p>
      </div>
      <div>
        <h3>Kihlakunnanoikeuden päätös 26.1.1987</h3>
        <p>Kihlakunnanoikeus on katsonut selvitetyksi, että Teuvo ja Tuula M:n 8.9.1983 syntynyt tytär Sini M oli Tuula M:n 30.4.1985 tapahtuneen kuoleman jälkeen ollut Teuvo M:n suostumuksella tosiasiallisesti Tuula M:n vanhempien Reino ja Sinikka N:n huollossa ja asunut näiden luona. Lapsen luovuttaminen väliaikaisesti isovanhempiensa hoidettavaksi oli johtunut lapsen äidin kuoleman aikaansaamasta tilanteesta. N:n puolisot olivat kieltäytyneet luovuttamasta lasta takaisin sen lakimääräiselle huoltajalle Teuvo M:lle ja vaatineet lapsen huollon uskomista itselleen.</p>
        <p>Lapsen huollosta ja tapaamisoikeudesta annetun lain säännösten mukaan lapsen huoltoa ja tapaamisoikeutta koskeva asia on ratkaistava ennenkaikkea lapsen edun mukaisesti. Lapsen huollon tarkoituksena on turvata lapsen tasapainoinen kehitys ja hyvinvointi lapsen yksilöllisten tarpeiden ja toivomusten mukaisesti. Huollon tulee turvata myönteiset ja läheiset ihmissuhteet erityisesti lapsen ja hänen vanhempiensa välillä.</p>
        <p>Sosiaalilautakunta on kihlakunnanoikeuden pyytämässä lausunnossaan katsonut Sini M:n edun mukaiseksi, että hänen huoltonsa säilyisi edelleen Teuvo M:llä ja että Sini M myös asuisi Teuvo M:n luona. Lausunto perustui laajoihin tutkimuksiin lapsesta ja huoltajista sekä heidän olosuhteistaan.</p>
        <p>Lapsen huollosta ja tapaamisoikeudesta annetun lain säännösten nojalla kihlakunnanoikeus on vaatimukset enemmälti hyläten vahvistanut, että Teuvo M on Sini M:n huoltaja ja että tämä asuu Teuvo M:n luona. N:n puolisot on velvoitettu luovuttamaan Sini M huoltajalleen Teuvo M:lle.</p>
        <p>Sini M:n elatusavun osalta kihlakunnanoikeus on katsonut, ettei asiassa ole lapsen elatuksesta annetun lain 10 §:n 2 momentissa tarkoitettuja erityisen painavia syitä elatusavun suorittamiseen kanteen vireillepanoa 27.6.1986 edeltävältä ajalta. Koska Teuvo M:n ei ole näytetty 27.6.1986-26.1.1987 välisenä aikana huolehtineen Sini M:n elatuksesta, hänet on velvoitettu lapsen elatuksesta annetun lain 4 §:n nojalla suorittamaan Sini M:lle heti kuittia vastaan elatusapuna mainitulta ajalta yhteensä 2.500 markkaa, mikä määrä oli maksettava Reino ja Sinikka N:lle, jotka sanottuna aikana ovat toimineet Sini M:n tosiasiallisina huoltajina ja suorittaneet tämän elatusmenot.</p>
      </div>
      <div>
        <h3>Helsingin hovioikeuden tuomio 6.5.1987</h3>
        <p>Hovioikeus, jonka tutkittavaksi Reino ja Sinikka N olivat valittamalla saattaneet jutun, on jättänyt asian kihlakunnanoikeuden päätöksen varaan.</p>
      </div>
    </div>
    <div>
      <h2 id="19880053mhaku0">MUUTOKSENHAKU KORKEIMMASSA OIKEUDESSA</h2>
      <p>Reino ja Sinikka N:lle on myönnetty valituslupa 30.7.1987 ja samalla määrätty, ettei hovioikeuden tuomiota ole toistaiseksi pantava täytäntöön tai ettei mahdollisesti jo aloitettua täytäntöönpanoa ole jatkettava. Teuvo M on antanut vastauksen.</p>
      <p>Reino ja Sinikka N ovat toistaneet vaatimuksensa Sini M:n huollon uskomisesta heille sekä Teuvo M:n velvoittamisesta suorittamaan Sini M:lle elatusmaksuna 800 markkaa kuukausittain etukäteen 1.1.1986 lukien. Lisäksi N:n puolisot ovat vaatineet korvausta oikeudenkäyntikuluistaan. Teuvo M on vastauksessaan vastustanut hovioikeuden päätöksen muuttamista ja vaatinut korvausta oikeudenkäyntikuluistaan.</p>
      <p>Reino ja Sinikka N ovat toimittaneet Korkeimmalle oikeudelle määräajan jälkeen lisäselvityksen. Koska sen huomioon ottamiseen on ollut erityistä syytä, Korkein oikeus on pyytänyt sen johdosta Teuvo M:ltä selityksen, joka on annettu.</p>
    </div>
    <div>
      <h2 id="19880053yloa0">KORKEIMMAN OIKEUDEN RATKAISU</h2>
      <p>Hovioikeuden tuomiota ei muuteta. Näin ollen täytäntöönpanokielto kumotaan. Reino ja Sinikka N velvoitetaan yhteisvastuullisesti suorittamaan Teuvo M:lle korvaukseksi hänelle vastauksen antamisesta aiheutuneista kuluista 1.200 markkaa 16 prosentin korkoineen siitä lukien, kun Korkeimman oikeuden päätös on annettu.</p>
      <div>
        <p>Ratkaisuun osallistuneet: oikeusneuvokset Ailio, Takala, Nikka- rinen, Hiltunen ja Haarmann</p>
      </div>
    </div>
  </finlex:content>
</finlex:document>
