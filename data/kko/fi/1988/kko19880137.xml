<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880137</dcterms:identifier>
  <finlex:ecliIdentifier>ECLI:FI:KKO:1988:137</finlex:ecliIdentifier>
  <dcterms:title>KKO:1988:137</dcterms:title>
  <dcterms:description>
    <p>
      <strong>Osakeyhtiö</strong>
      <span>Hallitus:Jäsenen toimivalta</span>
    </p>
  </dcterms:description>
  <finlex:registerNumber>S88/464</finlex:registerNumber>
  <dcterms:date pvm="19880906">1988-09-06</dcterms:date>
  <finlex:fileCopyNumber>4025</finlex:fileCopyNumber>
  <dcterms:issued pvm="19881229">1988-12-29</dcterms:issued>
  <dcterms:abstract>
    <p>A omisti puolet osakeyhtiö X:n osakkeista ja oli toinen sen hallituksen varsinaisista jäsenistä. A:lla oli oikeus kirjoittaa osakeyhtiön toiminimi ja hän vastasi osakassopimuksen mukaan yhtiön taloushallinnosta. Osakeyhtiö X vuokrasi rahoitusyhtiöltä sen A:n määräysvallassa olevalta osakeyhtiö Y:ltä ostamat kaksi taulua, joista A tiesi, etteivät ne vastanneet vuokraussopimuksissa tarkoitettua. Ottaen huomioon A:n asema osakeyhtiö X:ssä yhtiöllä ei ollut oikeutta vedota taulujen sopimuksenvastaisuuteen.</p>
  </dcterms:abstract>
  <dcterms:tableOfContents>
    <a href="19880137aloa0">ASIAN KÄSITTELY ALEMMISSA OIKEUKSISSA</a>
    <a href="19880137mhaku0">MUUTOKSENHAKU KORKEIMMASSA OIKEUDESSA</a>
    <a href="19880137yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880137.kko">
    <div>
      <h2 id="19880137aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Helsingin raastuvanoikeuden päätös 21.4.1986</h3>
        <p>Raastuvanoikeus on todennut jutussa ilmenneen seuraavaa:</p>
        <p>STS-rahoitus Oy, aikaisemmalta nimeltään Luottorengas Oy, oli 3.1.1983 päivätyllä vuokraussopimuksella vuokrannut X Oy:lle viiden vuoden ajaksi 2.362,60 markan suuruista kuukausivuokraa vastaan Ilja Glazunovin taulun Usko ja toisella 4.7.1983 päivätyllä vuokraussopimuksella niin ikään viiden vuoden ajaksi 3.010 markan kuukausivuokraa vastaan saman taiteilijan taulun Helsinki I. Vuokraussopimusten ehtojen 6 §:n mukaan vuokralleottajalla ei ollut oikeutta esittää vuokralleantajaa kohtaan muita laitteen laatuun, kuntoon tai muuhun seikkaan perustuvia vaatimuksia kuin mitä hän ostajana voisi esittää myyjää kohtaan. STS-rahoitus Oy oli ostanut taulut Y Oy:ltä STSrahoitus Oy:n ja Y Oy:n 28.9.1982 tekemän sopimuksen perusteella, jossa myyjä eli Y Oy oli sitoutunut ostamaan taulut STS-rahoitus Oy:n vaatimuksesta takaisin, jos vuokralleottaja irtisanoi vuokraussopimuksen sen ehtojen mukaisesti tai vuokralleottaja myöhästyi vuokran maksamisesta yli 20 päivää tai muuten rikkoi vuokraussopimuksen ehtoja. Vuokraussopimusten mukaan Usko-nimisen taulun hinta oli ollut 96.000 markkaa ja Helsinki I -nimisen taulun hinta 120.000 markkaa. Vuoden 1985 alussa oli käynyt ilmi, että Y Oy:n omistaja A oli mahdollisesti salakuljetuttanut vuokrausten kohteena olleet taulut Suomeen ja että taulut olivat mahdollisesti väärennettyjä. Helsingin raastuvanoikeus oli 21.8.1985 julistamassaan päätöksessä, tuomitessaan A:n rangaistukseen salakuljetuksesta, katsonut A:n salakuljettaneen Helsinki I -nimisen taulun Neuvostoliitosta Saksan liittotasavallan kautta, mutta että Usko-niminen taulu ei ollut kuulunut salakuljetettuihin tauluihin. Oy W. Hagelstamin Huutokaupat Ab:n antaman todistuksen mukaan vuokrauksen kohteena olleet taulut oli todistuksen antajan käsityksen mukaan luultavasti maalattu Thaimaassa ja ne olivat oletettavasti Ilja Glazunovin signeeraamat. Tauluille ei voinut määrätä myyntihintaa, joten niiden arvoa oli vaikea sanoa. Kyseiset taulut oli takavarikoitu 23.1.1985. Usko-niminen taulu oli palautettu X Oy:lle maaliskuussa 1985 ja Helsinki I -niminen taulu STS-rahoitus Oy:lle 21.8.1985, sillä X Oy ei ollut ottanut sitä vastaan. X Oy oli ilmoittanut, että Usko-nimistä taulua ei tosiasiassa ollut toimitettu sille ollenkaan, vaan taulu oli ollut nimeltään Isänmaa. Y Oy:n ja A:n taulukauppojen aiheuttamien poliisikuulustelujen alettua X Oy oli 29.3.1985 päiväämässään ja STS-rahoitus Oy:lle osoittamassaan kirjeessä ilmoittanut purkavansa vuokraussopimukset sekä jättänyt sen jälkeiset vuokrat suorittamatta. Taulujen vuokraussopimusten allekirjoitushetkellä A oli toiminut myös X Oy:n hallituksen jäsenenä ja osakkeenomistajana.</p>
        <p>STS-rahoitus Oy oli kanteessaan lausunut, että X Oy oli jättänyt maksamatta vuokraamiensa Ilja Glazunovin taulujen vuokrat, 3.1.1983 päivätyllä sopimuksella vuokratun 28.2.1985 lukien ja 4.7.1983 päivätyllä sopimuksella vuokratun 25.2.1985 lukien. Sen vuoksi STS-rahoitus Oy on vaatinut X Oy:n velvoittamista suorittamaan erääntyneinä vuokrina edellisen taulun osalta 18.900,80 markkaa ja jälkimmäisen taulun osalta 24.080 markkaa sekä viivästyskorkoja 2.000 markkaa eli yhteensä 44.980,80 markkaa 16 prosentin korkoineen kullekin kuukauden viimeinen päivä erääntyneelle 2.362,60 markan kuukausierälle 28.2.1985-30.9.1985 väliseltä ajalta ja kullekin kuukauden 25 päivä erääntyneelle 3.010 markan kuukausierälle 25.2.1985-25.9.1985 väliseltä ajalta. Lisäksi yhtiö on vaatinut oikeudenkäyntikulujensa korvaamista.</p>
        <p>X Oy oli omassa kanteessaan ja sitä kehitellessään, samalla kun se oli kiistänyt STS-rahoitus Oy:n kanteen, lausunut, että kun X Oy:n hallitukseen kuuluneen A:n rikollisen menettelyn paljastuttua oli käynyt selväksi, että taulujen arvo ei ollut vastannut sitä, mitä tauluja vuokralleannettaessa oli annettu ymmärtää ja kun oli selvinnyt myös se, että ainakin toinen taulu oli salakuljetettu ja että Ilja Glazunovin panos taulujen valmistuksessa oli ollut vähintäänkin kyseenalainen, X Oy oli purkanut kummankin vuokraussopimuksen. Tähän X Oy:llä oli ollut oikeus, sillä yhtiöllä olisi ollut oikeus purkaa myöskin tauluja koskeva kauppa, mikäli se olisi ollut taulujen ostajana, sen jälkeen mitä oli käynyt ilmi vuokrattujen taulujen laadusta. X Oy oli vuokrannut arvokkaat taulut, jotka olivat osoittautuneet muiksi kuin oli ilmoitettu ja vailla arvoa oleviksi. STS-rahoitus Oy:llä oli ollut velvollisuus varmistua ostamiensa taulujen vastaavuudesta taulujen myyjän ilmoitukseen nähden, sillä hyöty oli kauppahinnan muodossa tullut Y Oy:lle ja vuokramaksun muodossa STS-rahoitus Oy:lle. Sensijaan alkuperäisessä kaupassa olevan virheen seurauksena X Oy ei ollut saanut vähäisintäkään hyötyä arvokkaiden taulujen muodossa. Koska vuokrauksen kohteena olleet taulut eivät olleet niitä, mitä vuokraussopimuksia laadittaessa oli edellytetty, oli STS-rahoitus Oy normaalia kauppavastuun periaatetta soveltaen velvollinen palauttamaan suoritetut vuokrat X Oy:lle. Tämän vuoksi X Oy on vaatinut asianosaisten välisten 3.1.1983 ja 4.7.1983 päivättyjen vuokraussopimusten toteamista purkautuneiksi ja STS-rahoitus Oy:n velvoittamista suorittamaan sille sopimusten perusteella maksetut vuokrat 116.828,20 markkaa 16 prosentin korkoineen purkuilmoituksen päivämäärästä 29.3.1985 lukien. Lisäksi X Oy on vaatinut oikeudenkäyntikulujensa korvaamista 16 prosentin korkoineen.</p>
        <p>STS-rahoitus Oy oli kiistänyt X Oy:n kanteen ja pyytänyt sen hylkäämistä. Kiistämisensä perusteluiksi STS-rahoitus Oy oli esittänyt, että nyt kysymyksessä olevien taulujen vuokraus oli tapahtunut normaalin leasing-käytännön mukaisesti siten, että X Oy oli neuvotellut suoraan myyjän kanssa sopimusten kohteet ja toimitusajat. STS-rahoitus Oy:n asema oli ollut rahoittajan rooli. X Oy oli hyväksynyt taulut tekemällä vuokraussopimukset ja maksanut sopimuksen mukaisia vuokria toisen taulun osalta 25 kuukauden ja toisen 19 kuukauden ajalta, mikä osoitti, että vuokraaja oli ollut tyytyväinen tauluihin, jotka olivat olleet sen hallussa. Vuokraussopimusten 6 §:n 2 momentti asetti vuokralleottajalle korostetun velvollisuuden tarkastaa vuokrauksen kohde. Mitä taas tuli epäilyihin Glazunovin panoksesta taulujen valmistuksessa, niin tältä osin ei ollut ryhdytty syytetoimenpiteisiin. Taulu Helsinki I oli todettu raastuvanoikeuden päätöksellä tuoduksi maahan siten, että myyjäyhtiön toimitusjohtaja A oli syyllistynyt salakuljetukseen ja valuuttalain säännösten rikkomiseen. A oli myös X Oy:n hallituksen jäsen, joten yhtiö oli ollut tietoinen taulun tuontitavasta ja alkuperästä.</p>
        <p>Raastuvanoikeus on katsonut selvitetyksi, että asianosaisten allekirjoittamien vuokraussopimusten mukaan X Oy oli vuokrannut STS-rahoitus Oy:ltä tunnetun venäläisen taiteilijan Ilja Glazunovin kaksi öljymaalausta nimeltään Usko ja Helsinki I. Vuokraussopimuksissa taulujen arvoksi oli mainittu, edellisen 96.000 markkaa ja jälkimmäisen 120.000 markkaa. STS-rahoitus Oy oli ostanut maalaukset Y Oy:ltä, jonka toimitusjohtajana ja osakkeiden omistajana oli ollut A. A oli kuulunut myös X Oy:n hallitukseen. Vuoden 1985 alussa noin 1,5-2 vuoden kuluttua vuokraussopimusten allekirjoittamisesta oli A:n liiketoimintaa koskevissa poliisikuulusteluissa ja niitä seuranneessa oikeudenkäynnissä saatettu kyseenalaiseksi maalausten aitous siten, että Glazunov olisi vain suorittanut maalausten signeerauksen ja että ne olisivat muun henkilön kuin Glazunovin tekemiä. Lisäksi oikeudenkäynnissä oli käynyt selville, että Helsinki I niminen maalaus oli 18 muun Glazunovin signeeraaman maalauksen kanssa salakuljetettu Saksan liittotasavallasta. A oli maksanut noista maalauksista Saksan liittotasavallassa yhteensä 100.705,50 markkaa. A:n tekojen tutkinnan aikana maalaukset olivat olleet lyhyen ajan takavarikoituina.</p>
        <p>Edellä mainituista seikoista johtuen kerrotuilla maalauksilla ei ollut kysyntää eikä niiden arvoa voitu määrittää. A oli maksanut niistä noin 5.600 markkaa kappaleelta. Näin ollen X Oy ei ollut vuokraussopimuksia tehdessään saanut arvoltaan ja laadultaan sellaisia maalauksia kuin vuokraussopimukset olivat edellyttäneet. Tämän vuoksi X Oy:llä oli vuokrattujen maalausten virheellisyyden perusteella oikeus purkaa molemmat sopimukset, koska sillä olisi ollut oikeus purkaa samoja maalauksia koskeva sellainen kauppakin, missä X Oy olisi ollut ostajana. Tämän vuoksi ja kun jutussa oli jäänyt näyttämättä, että X Oy olisi vuokraussopimusten allekirjoittamisaikoina ollut tietoinen hallituksensa jäsenen A:n rikollisesta toiminnasta sekä siitä, että vuokrauksen kohteena olevat maalaukset eivät olleet vuokraussopimuksen mukaiset, raastuvanoikeus on julistanut asianosaisten 3.1.1983 ja 4.7.1983 allekirjoittamat vuokraussopimukset puretuiksi sekä velvoittanut STS-rahoitus Oy:n suorittamaan X Oy:lle tämän vuokraussopimusten perusteella maksamat vuokrat 116.828,20 markkaa 16 prosentin korkoineen haasteen tiedoksiantopäivästä 11.11.1985 lukien sekä korvaamaan X Oy:n oikeudenkäyntikulut 7.000 markalla 16 prosentin korkoineen raastuvanoikeuden päätöspäivästä lukien.</p>
      </div>
      <div>
        <h3>Helsingin hovioikeuden tuomio 3.2.1988</h3>
        <p>Hovioikeus, jossa STS-rahoitus Oy on hakenut muutosta, on hyväksynyt raastuvanoikeuden päätöksen perusteluineen ja velvoittanut STS-rahoitus Oy:n korvaamaan X Oy:n vastauskulut 850 markalla.</p>
      </div>
    </div>
    <div>
      <h2 id="19880137mhaku0">MUUTOKSENHAKU KORKEIMMASSA OIKEUDESSA</h2>
      <p>STS-rahoitus Oy:lle on myönnetty valituslupa 9.6.1988. Valituksessaan STS-rahoitus Oy on uudistanut kanteensa ja vaatinut X Oy:n velvoittamista korvaamaan STS-rahoitus Oy:lle jutusta aiheutuneet kulut.</p>
      <p>X Oy on vastannut valitukseen sekä vaatinut STS-rahoitus Oy:n valituksen hylkäämistä ja STS-rahoitus Oy:n velvoittamista korvaamaan X Oy:lle vastauksen antamisesta Korkeimmassa oikeudessa aiheutuneet kulut 16 prosentin korkoineen.</p>
      <p>STS-rahoitus Oy on toimittanut Korkeimpaan oikeuteen vastineen X Oy:n vastaukseen.</p>
    </div>
    <div>
      <h2 id="19880137yloa0">KORKEIMMAN OIKEUDEN RATKAISU</h2>
      <div>
        <h3>Käsittelyratkaisu</h3>
        <p>Oikeudenkäymiskaaren 30 luvun säännösten mukaan muutoksenhakijalla ei ole oikeutta vastata muutoksenhakemukseen annettuun vastaukseen. Korkein oikeus jättää sen vuoksi huomiotta tänne vastineena vastaukseen toimitetun kirjoituksen.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Korkein oikeus katsoo selvitetyksi, että A on X Oy:n 3.1. ja 4.7.1983 allekirjoittamia vuokraussopimuksia tehtäessä tiennyt niistä raastuvanoikeuden selvitetyiksi katsomista, taulujen arvoa vähentäneistä seikoista, joiden perusteella yhtiö on vaatinut sopimusten purkamista ja vuokranmaksujen palauttamista.</p>
        <p>X Oy:n olivat perustaneet A ja B, merkiten kumpikin puolet yhtiön osakkeista. Kun vuokraussopimukset tehtiin, he muodostivat yhtiön hallituksen ja hoitivat myös yhdessä yhtiön juoksevan hallinnon siten kuin he olivat siitä sopineet 20.12.1982 tekemässään yhteistoimintasopimuksessa.</p>
        <p>Tästä A:n asemasta X Oy:ssä seuraa, että hänen tietoisuutensa B:n yhtiön puolesta tekemien vuokraussopimusten purkuun oikeuttavista seikoista estää myös yhtiötä purkamasta niiden perusteella sopimuksia. Yhtiön tulee siten 29.3.1985 tekemästään purkuilmoituksesta huolimatta suorittaa tauluista sopimusten mukaiset vuokranmaksut.</p>
        <p>STS-rahoitus Oy:n vaatimus saada viivästyskorkona 2.000 markkaa kunkin vuokranmaksun erääntymispäivästä määrättävän 16 prosentin koron lisäksi on perusteeton.</p>
        <p>X Oy on sen varalta, ettei vuokraussopimuksia katsottaisi purkautuneiksi, vaatinut, että STS-rahoitus Oy:n vuokrasaatavasta kuittaamalla vähennetään 48.000 markkaa X Oy:n vastasaatavana sillä perusteella, että STS-rahoitus Oy oli luopunut X Oy:n velvollisuuksien vakuudeksi sovitusta ja asetetusta rahapantista. Korkein oikeus toteaa, että X Oy:n 3.1.1983 allekirjoittamaan, sen ja Luottorengas Oy:n vuokraussopimukseen on merkitty myös panttausilmoitus, jonka mukaan Y Oy panttasi puolet taulun 96.000 markan kauppahinnasta "vuokralleottajan velvollisuuksien täyttämisen vakuudeksi." Korkein oikeus katsoo, että tämän panttauksen tarkoituksena ei ole ollut vapauttaa X Oy:tä vuokranmaksuvelvollisuudesta vaan turvata Luottorengas Oy:n vuokrasaatavat. Luopuessaan näin saamastaan vakuudesta Luottorengas Oy ei siis ole aiheuttanut X Oy:lle vahinkoa. Näin ollen yhtiön kuittausvaatimus on perusteeton.</p>
        <p>Oikeudenkäymiskaaren 21 luvun 3 §:n 1 momentin 1 virkkeestä ilmenevän oikeusohjeen mukaan STS-rahoitus Oy ei voi saada korvausta oikeudenkäyntikuluistaan hovioikeudessa ja raastuvanoikeudessa sen hävittyä jutun niissä molemmissa. Vaikka STS-rahoitus Oy voittaa jutun Korkeimmassa oikeudessa, sen on asian laadun vuoksi itse kärsittävä oikeudenkäyntikulunsa täällä.</p>
        <p>Tuomiolauselma</p>
        <p>Hovioikeuden tuomio ja raastuvanoikeuden päätös kumotaan. X Oy:n kanne hylätään.</p>
        <p>X Oy velvoitetaan maksamaan STS-rahoitus Oy:lle vuokrina</p>
        <p>ajalta 28.2.-30.9.1985 yhteensä 18.900 markkaa 80 penniä 16 prosentin korkoineen 2.362 markan 60 pennin kuukausierille kunkin vuokrakuukauden viimeisestä päivästä lukien ja</p>
        <p>ajalta 25.2.-25.9.1985 yhteensä 24.080 markkaa 16 prosentin korkoineen 3.010 markan kuukausierille kunkin vuokrakuukauden 25 päivästä lukien.</p>
        <p>STS-rahoitus Oy:n vaatimukset 2.000 markan viivästyskorosta ja oikeudenkäyntikulujensa korvaamisesta hylätään.</p>
        <p>X Oy:n kuittausvaatimus hylätään.</p>
        <div>
          <p>Ratkaisuun osallistuneet: presidentti Olsson, oikeusneuvokset Portin, Riihelä, Roos ja Taipale</p>
        </div>
      </div>
    </div>
  </finlex:content>
</finlex:document>
