<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880102</dcterms:identifier>
  <finlex:ecliIdentifier>ECLI:FI:KKO:1988:102</finlex:ecliIdentifier>
  <dcterms:title>KKO:1988:102</dcterms:title>
  <dcterms:description>
    <p>
      <strong>Perintö</strong>
      <span>Perinnöstä luopuminen</span>
    </p>
    <p>
      <strong>Testamentti</strong>
      <span>Testamentin peruuttaminen</span>
    </p>
  </dcterms:description>
  <finlex:registerNumber>S87/386</finlex:registerNumber>
  <dcterms:date pvm="19870929">1987-09-29</dcterms:date>
  <finlex:fileCopyNumber>3474</finlex:fileCopyNumber>
  <dcterms:issued pvm="19881110">1988-11-10</dcterms:issued>
  <dcterms:abstract>
    <p>A:n tytär B oli ennen A:n kuolemaa kirjallisesti ilmoittanut A:lle luopuvansa hänelle A:n jälkeen tulevasta perinnöstä. A:n kuoleman jälkeen antamassaan todistuksessa B on lausunut halunneensa em. ilmoituksessaan lopullisesti luopua perinnöstä sekä omasta että alaikäisen poikansa puolesta, koska A ei ollut hänen oikea isänsä.</p>
    <p>A:n sisarusten ajamassa, A:n tekemän testamentin peruuttamista koskevassa jutussa B:n luopuminen perinnöstä katsottiin päteväksi sekä hänen itsensä että poikansa osalta riippumatta siitä, oliko B saanut luopumisesta vastiketta vai ei. Jutun kantajilla oli siten oikeus ajaa kannettaan.</p>
  </dcterms:abstract>
  <p>PK 17 luku 1 § 2 mom</p>
  <dcterms:tableOfContents>
    <a href="19880102aloa0">ASIAN KÄSITTELY ALEMMISSA OIKEUKSISSA</a>
    <a href="19880102mhaku0">MUUTOKSENHAKU KORKEIMMASSA OIKEUDESSA</a>
    <a href="19880102yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880102.kko">
    <div>
      <h2 id="19880102aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Yrjö K:n ja hänen myötäpuoltensa kanne Mikkelin kihlakunnanoikeudessa</h3>
        <p>C on Mikkelin maalaiskunnasta olleen, 6.11.1909 syntyneen ja 17.5.1982 kuolleen A:n jälkeen valvonut A:n 5.11.1975 allekirjoittaman testamentin, jonka mukaan hänen kaikki omaisuutensa oli hänen kuolemansa jälkeen menevä täysin omistusoikeuksin C:lle.</p>
        <p>Mainittu testamentti oli tehty A:n ja C:n aikanaan eläessä yhdessä avioliitonomaisissa olosuhteissa. Sittemmin heidän välinsä keskinäisten riitojen johdosta olivat pysyvästi rikkoutuneet niin, että C oli jättänyt A:n lopullisesti marraskuun lopulla 1980 sairaana ja heikkokuntoisena yksin tämän omistamalle tilalle Mikkelin maalaiskunnassa. A oli sitten sivullisten toimesta toimitettu sairaalahoitoon. Mainitun tapauksen jälkeen ei C:n ja A:n välillä ollut ollut minkäänlaista yhteydenpitoa A:n kuolemaan mennessä.</p>
        <p>Testamentin tekemiseen olennaisesti vaikuttanut yhdyselämä oli päättynyt marraskuussa 1980 ja A:ta oli loukannut erittäin syvästi C:n menettely tämän jättäessä hänet hyvin heikossa kunnossa oman onnensa nojaan. A olikin useaan otteeseen ja useille henkilöille selvästi ilmaissut, ettei testamentti enää vastannut hänen viimeistä tahtoaan, ja katsonut testamentin peruutetuksi.</p>
        <p>Kun C:n valvoma testamentti, huomioon ottaen perintökaaren 10 luvun 5 §:n ja 11 luvun 8 §:n säännökset, oli katsottava tehottomaksi, A:n sisarukset Yrjö, Väinö ja Jussi K, Elsa Maria B, Iida T sekä Kerttu L ja A:n 4.8.1980 kuolleen veljen Toivo K:n lapset Pentti K, Arja V ja Ritva N ovat vaatineet, että A:n 5.11.1975 allekirjoittama testamentti julistettaisiin mitättömäksi. Lisäksi he ovat vaatineet C:n velvoittamista korvaamaan heidän oikeudenkäyntikulunsa.</p>
      </div>
      <div>
        <h3>Kihlakunnanoikeuden päätös 12.9.1983</h3>
        <p>Kihlakunnanoikeus on mainitsemillaan perusteilla katsonut näytetyksi, että A oli selvästi ilmaissut, ettei 5.11.1975 laadittu testamentti enää vastannut hänen viimeistä tahtoaan. Tämän vuoksi kihlakunnanoikeus on perintökaaren 10 luvun 5 §:n nojalla julistanut testamentin mitättömäksi.</p>
        <p>Lisäksi kihlakunnanoikeus on velvoittanut C:n korvaamaan Yrjö K:n ja hänen myötäpuoltensa oikeudenkäyntikulut 27.597 markalla 30 pennillä.</p>
      </div>
      <div>
        <h3>Itä-Suomen hovioikeuden tuomio 29.1.1987</h3>
        <h3>Vaatimus ja vastaus hovioikeudessa</h3>
        <p>C on valituksessaan lausuminsa perustein vaatinut, että kanne hylättäisiin.</p>
        <p>Yrjö K myötäpuolineen on vastannut valitukseen. Vastauksessaan he ovat kihlakunnanoikeudessa esittämänsä kanteen mukaisesti pyytäneet, että A:n C:n hyväksi tekemä testamentti julistettaisiin myös perintökaaren 11 luvun 8 §:n nojalla heitä kohtaan tehottomaksi.</p>
      </div>
      <div>
        <h3>Välitoimet</h3>
        <p>Hovioikeus on 20.5.1986 päivätyllä kirjeellä varannut Yrjö K:lle ja hänen myötäpuolilleen tilaisuuden esittää selvityksen niistä seikoista, joihin he katsoivat puhevaltansa asiassa perustuvan.</p>
        <p>Yrjö K myötäpuolineen on edellä mainitun johdosta toimittanut hovioikeuteen 25.6.1986 saapuneen kirjelmän liitteineen.</p>
        <p>Hovioikeus on 22.9.1986 päivätyllä kirjeellä varannut C:lle tilaisuuden toimittaa hovioikeudelle vastauksen Yrjö K:n ja hänen myötäpuoliensa selvityksen johdosta.</p>
        <p>C on toimittanut hovioikeuteen 6.10.1986 kirjelmän liitteineen.</p>
      </div>
      <div>
        <h3>Hovioikeuden ratkaisu</h3>
        <p>Hovioikeus on tutkinut, onko Yrjö K:lla ja hänen myötäpuolillaan A:n oikeudenomistajina tai muutoin oikeus vaatia kanteessa tarkoitetun testamentin julistamista mitättömäksi.</p>
        <p>Jutun asiakirjoista ja hovioikeuden viran puolesta hankkimasta selvityksestä havaitaan, että A:lla on tytär, 21.10.1943 syntynyt B sekä tyttärenpoika, 2.5.1968 syntynyt D.</p>
        <p>B on 21.6.1982 allekirjoittanut kahden henkilön oikeaksi todistaman, seuraavan sisältöisen suostumukseksi nimitetyn asiakirjan: "Samalla kun viittaan tammikuun 16 päivänä 1970 allekirjoittamaani suostumukseen ilmoitan täten luopuvani perinnöstä 17.5.1982 kuolleen A:n jälkeen. Ilmoitan saaneeni kohtuullisen vastikkeen eikä minulla ole mitään vaatimuksia kuolinpesältä."</p>
        <p>Hovioikeuden Yrjö K:lta ja hänen myötäpuoliltaan pyytämän selvityksen liitteenä hovioikeudelle on toimitettu oikeaksi todistettu jäljennös B:n 16.1.1970 allekirjoittamasta, kahden henkilön oikeaksi todistamasta seuraavan sisältöisestä suostumukseksi nimitetystä asiakirjasta: "Täten ilmoitan suostuvani luopumaan A:n perillisenä minulle mahdollisesti tulevasta perintöosuudesta. Samalla ilmoitan saaneeni kohtuulliseksi katsomani vastikkeen edellä mainitusta perintöosuudesta luopumisestani."</p>
        <p>C on hovioikeuden pyytämässä vastauksessa viitannut siihen liitettyyn, kysymyksessä olevaa testamenttia koskevan valvontapöytäkirjan jäljennökseen sisältyvään B:n 17.9.1982 allekirjoittamaan seuraavan sisältöiseen todistukseen: "Olen saanut edellä mainitun testamentin tiedoksi oikeaksi todistettuna jäljennöksenä, vahvistaen ilmoitukseni 21.6.1982 saaneeni lakiosan, luopuen perinnöstä hyväksyen testamentin sitoutuen olemaan moittimatta sitä."</p>
        <p>Jutussa kantajana olevan Elsa B:n poika, varatuomari E on kihlakunnanoikeudessa todistajana kuultaessa kertonut A:n kertoneen, että hänellä oli tytär B, johon hän oli muutaman kerran yrittänyt ottaa yhteyttä lähinnä verikokeen ottamista varten. Kun A ei missään tapauksessa ollut halunnut, että tytär saisi häneltä mitään, E oli laatinut aikaisemmin mainitut B:n allekirjoittamat suostumukseksi nimitetyt asiakirjat.</p>
        <p>Jutussa ei ole selvitetty, mitä B on saanut lakiosaansa vastaavaksi korvaukseksi luopuessaan perinnöstä A:n jälkeen. B:llä, joka ei ole ollut läsnä A:n jälkeen toimitetussa perunkirjoituksessa, ei ole voinut olla käsitystä A:n varallisuudesta, joka käsitti muun muassa useita eri puolilla Suomea sijaitsevia kiinteistöjä.</p>
        <p>Koskei B:n ole näytetty saaneen lakiosaansa vastaavaa omaisuutta luopuessaan A:n eläessä perinnöstä A:n jälkeen, B on A:n kuoltua ollut hänen kuolinpesänsä osakas yhdessä yleistestamentinsaajan C:n kanssa.</p>
        <p>Kun B on A:n kuoleman jälkeen ilmoittanut luopuvansa perinnöstä A:n jälkeen, hänen on katsottava tarkoittaneen, kun hän ei ole ollut läsnä perunkirjoituksessa eikä ole muutenkaan ottanut kuolinpesää hoitoonsa, kieltäytyä vastaanottamasta perintöä. Perintökaaren 16 luvun 3 §:n mukaan perintöoikeus A:n jälkeen on, B:n menetettyä kerrotuin tavoin oikeutensa perintöön, D:llä, jolla olisi ollut perintöoikeus siinä tapauksessa, että B olisi kuollut ennen A:ta. Koska vain lähimmällä perillisellä on oikeus moittia testamenttia, Yrjö K:lla myötäpuolineen ei ole puhevaltaa tässä A:n testamentin mitättömäksi julistamista koskevassa jutussa. Näillä perusteilla hovioikeus on kumonnut kihlakunnanoikeuden päätöksen ja hylännyt Yrjö K:n ja hänen myötäpuoltensa kanteen.</p>
        <p>Yrjö K myötäpuolineen on velvoitettu suorittamaan C:lle korvaukseksi oikeudenkäyntikuluista jutussa 15.000 markkaa.</p>
      </div>
    </div>
    <div>
      <h2 id="19880102mhaku0">MUUTOKSENHAKU KORKEIMMASSA OIKEUDESSA</h2>
      <p>Yrjö K:lle myötäpuolineen on myönnetty valituslupa 12.5.1987. Yrjö K ja hänen myötäpuolensa ovat vaatineet hovioikeuden tuomion kumoamista ja kihlakunnanoikeuden päätöksen vahvistamista sekä C:n velvoittamista korvaamaan heidän oikeudenkäyntikulunsa.</p>
      <p>C on antanut pyydetyn vastauksen ja vaatinut hakijoiden velvoittamista korvaamaan hänen vastauskulunsa.</p>
    </div>
    <div>
      <h2 id="19880102yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Korkeimmalle oikeudelle esitetyn selvityksen mukaan B on antaessaan 16.1.1970 päivätyn tahdonilmaisunsa perinnöstä luopumisesta A:n jälkeen tehnyt sen lopullisesti omasta ja tuolloin alaikäisen poikansa D:n puolesta. Hän on lisäksi A:n kuoleman jälkeen ilmoittanut olevansa tietoinen A:n jälkeensä jättämästä omaisuudesta ja perustellut ratkaisuaan luopua perintöoikeudestaan sillä, että hänen käsityksensä mukaan A ei ole hänen oikea isänsä.</p>
        <p>B:llä on ollut oikeus ilmoittaminsa tavoin luopua perinnöstä A:n jälkeen riippumatta siitä, onko hän saanut luopumisesta vastiketta vai ei. Tuo luopuminen on siten pätevä sekä hänen itsensä että D:n osalta. Yrjö K:lla ja hänen myötäpuolillaan on näin ollen oikeus ajaa kysymyksessä olevaa testamentin tehottomaksi julistamista koskevaa kannettaan.</p>
      </div>
      <div>
        <h3>Päätöslauselma</h3>
        <p>Hovioikeuden tuomio kumotaan ja juttu palautetaan hovioikeuteen siellä lain mukaan uudelleen käsiteltäväksi. Hovioikeuden tulee jutun ratkaistessaan lausua myös täällä esitetyistä oikeudenkäyntikuluvaatimuksista.</p>
        <div>
          <p>Ratkaisuun osallistuneet: oikeusneuvokset Salervo, Ådahl, Nikka- rinen, Hiltunen ja af Hällström</p>
        </div>
      </div>
    </div>
  </finlex:content>
</finlex:document>
