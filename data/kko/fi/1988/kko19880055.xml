<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880055</dcterms:identifier>
  <finlex:ecliIdentifier>ECLI:FI:KKO:1988:55</finlex:ecliIdentifier>
  <dcterms:title>KKO:1988:55</dcterms:title>
  <dcterms:description>
    <p>
      <strong>Välimiesmenettely</strong>
    </p>
  </dcterms:description>
  <finlex:registerNumber>S87/323</finlex:registerNumber>
  <dcterms:date pvm="19871023">1987-10-23</dcterms:date>
  <finlex:fileCopyNumber>1689</finlex:fileCopyNumber>
  <dcterms:issued pvm="19880524">1988-05-24</dcterms:issued>
  <dcterms:abstract>
    <p>Osakeyhtiön puolesta oli allekirjoitettu konetoimitusta koskeva asiakirja, johon liittyi ehto välimiesmenettelystä. Sittemmin yhtiö kieltäytyi osallistumasta välimiesmenettelyyn väittäen, että todellinen sopijapuoli ei ollut yhtiö vaan sen emoyhtiö, joka oli valmistanut ja toimittanut koneen.</p>
    <p>Välimiesmenettelyä koskeva ehto sitoi yhtiötä. Asiakirjan muut oikeusvaikutukset yhtiöön nähden oli välityssopimuksen mukaisesti välimiesten ratkaistava.</p>
    <p>Ään.</p>
  </dcterms:abstract>
  <dcterms:tableOfContents>
    <a href="19880055aloa0">ASIAN KÄSITTELY ALEMMISSA OIKEUKSISSA</a>
    <a href="19880055mhaku0">MUUTOKSENHAKU KORKEIMMASSA OIKEUDESSA</a>
    <a href="19880055yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880055.kko">
    <div>
      <h2 id="19880055aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Plan-Sell Oy:n kanne Tampereen raastuvanoikeudessa</h3>
        <p>Plan-Sell Oy ja ARI-sahat Oy olivat allekirjoittaneet 2.3.1982 päivätyn ARI-sahat Oy:n tilausvahvistuksen nro 208-043 ja näin syntyneellä tilaussopimuksella sopineet siitä, että ARI-sahat Oy toimittaa eräitä sahakoneita Plan-Sell Oy:lle alihankkijana erästä teollisuuslaitosta varten. Sopimuksen osaksi oli otettu Norjan, Ruotsin, Suomen ja Tanskan välisiä sekä näiden maiden sisäisiä, koneiden sekä muiden mekaanisten ja sähkölaitteiden toimituksia koskevat yleiset sopimusehdot NL 79. Näiden ehtojen 38. kohdan mukaan sopimusta koskevat riitaisuudet oli ratkaistava välimiesmenettelyä käyttäen myyjän maassa voimassa olevan lain mukaan. Plan-Sell Oy oli valittuaan oman välimiehensä tällaisen riitaisuuden ratkaisemista varten kehottanut ARI-sahat Oy:n valitsemaan oman välimiehensä, mitä ARI-sahat Oy ei kuitenkaan ollut tehnyt. Tämän johdosta Plan-Sell Oy oli pyytänyt, että Helsingin raastuvanoikeus nimeäisi välimiehen ARIsahat Oy:n puolesta. ARI-sahat Oy:n väitteen johdosta Helsingin raastuvanoikeus oli 12.9.1985 julistamassaan päätöksessä katsonut kysymyksen välityssopimuksen olemassaolosta tulleen riitaiseksi ja sen vuoksi määrännyt Plan-Sell Oy:n nostamaan vahvistuskanteen ARI-sahat Oy:tä vastaan sen seikan selvittämiseksi, oliko välityssopimus voimassa yhtiöiden välillä. Plan-Sell Oy on sen vuoksi vaatinut vahvistettavaksi, että yhtiöiden välille oli ARI-sahat Oy:n edellä mainitulla tilausvahvistuksen allekirjoittamisella syntynyt välityssopimus, jonka mukaan tilausvahvistuksessa tarkoitetusta toimitussopimuksesta johtuvat riitaisuudet oli ratkaistava välimiesmenettelyssä. Lisäksi Plan-Sell Oy on vaatinut ARI-sahat Oy:n velvoittamista korvaamaan Plan-Sell Oy:n oikeudenkäyntikulut 16 prosentin korkoineen päätöksen julistamispäivästä lukien.</p>
      </div>
      <div>
        <h3>ARI-sahat Oy:n vastine</h3>
        <p>ARI-sahat Oy on lausunut, että kanteessa tarkoitettu tilausvahvistus oli käännös ARI-sahat Oy:n ruotsalaisen emoyhtiön ARI AB:n ruotsinkielisestä tilausvahvistuksesta. Tilaus koski ARI AB:n valmistamien tuotteiden toimittamista Plan-Sell Oy:lle. Sopimuksen osapuolet olivat ARI AB myyjänä ja Plan-Sell Oy ostajana eikä ARI-sahat Oy ollut missään sopimussuhteessa Plan-Sell Oy:öön. Välityslauseke ei siten myöskään koskenut ARI-sahat Oy:tä. Tilaussopimuksen oli allekirjoittanut ARI-sahat Oy:n toimitusjohtaja Juhani Kurppa ARI AB:n edustajana. Kurpalla ei ollut ARI-sahat Oy:n yhtiöjärjestyksen mukaan edes oikeutta kirjoittaa ARI-sahat Oy:n toiminimeä. Hän oli käyttänyt erehdyksestä, ajattelemattomuudesta tai muusta vastaavasta syystä allekirjoituksessa ARI-sahat Oy:n toiminimeä. Välityslauseke ei sitonut yhtiötä. ARI-sahat Oy on sen vuoksi vaatinut, että kanne hylätään ja että Plan-Sell Oy velvoitetaan korvaamaan ARI-sahat Oy:n oikeudenkäyntikulut 16 prosentin korkoineen päätöksen julistamispäivästä.</p>
      </div>
      <div>
        <h3>Raastuvanoikeuden päätös 13.11.1985</h3>
        <p>ARI-sahat Oy ja Plan-Sell Oy olivat allekirjoittaneet 2.3.1982 päivätyn tilausvahvistukseksi otsikoidun asiakirjan, joka tekstin mukaan oli käännös ARI AB:n tilausvahvistuksesta nro 208-043 ja joka tilausvahvistus oli koskenut sahakoneiden toimittamista. Tilausvahvistukseen oli liitteiksi merkitty yleiset sopimusehdot NL 79, joiden sopimusehtojen 38. kohdan mukaan sopimuksesta ja siihen liittyvistä määräyksistä aiheutuvia riitoja sekä riitoja, jotka koskivat sopimuksessa mainittuja ja siitä johtuvia oikeussuhteita ja niihin liittyviä seikkoja, ei saanut alistaa tuomioistuimen ratkaistavaksi, vaan ne oli ratkaistava välimiesmenettelyä käyttäen myyjän maassa voimassa olevan lain mukaan. ARI-sahat Oy:n ja Plan-Sell Oy:n välille oli mainitun tilausvahvistuksen allekirjoittamisella syntynyt sopimus, jota koskevat riitaisuudet oli sopimuksen liitteenä olevien yleisten sopimusehtojen edellä mainitun kohdan mukaisesti sovittu ratkaistavaksi välimiesmenettelyssä. Sen vuoksi raastuvanoikeus on vahvistanut, että Plan-Sell Oy:n ja ARI-sahat Oy:n välillä oli yhtiöiden allekirjoittaman 2.3.1982 päivätyn asiakirjan perusteella syntynyt välimiesmenettelystä annetun lain 3 §:n mukainen välityssopimus, jonka mukaan kyseisen asiakirjan aikaansaamasta oikeussuhteesta aiheutuvat riitaisuudet oli ratkaistava välimiesmenettelyssä. ARIsahat Oy velvoitettiin suorittamaan Plan-Sell Oy:lle oikeudenkäyntikulujen korvaukseksi 7.000 markkaa 16 prosentin korkoineen 13.11.1985 lukien.</p>
      </div>
      <div>
        <h3>Turun hovioikeuden tuomio 9.1.1987</h3>
        <p>Hovioikeus, jonka tutkittavaksi ARI-sahat Oy oli saattanut jutun, on katsonut selvitetyksi, että Plan-Sell Oy oli alihankkijana keväällä 1982 ostanut ARI AB:n valmistamia sahakoneita. ARI-sahat Oy:n taholta oli kerrottu, että yhtiön toimitusjohtaja Juhani Kurppa oli vuodesta 1977 ja siis ennen siirtymistään 10.12.1981 rekisteröidyn ja 1.5.1982 toimintansa aloittaneen ARI AB:n tytäryhtiön, ARI-sahat Oy:n toimitusjohtajaksi, toiminut ARI AB:n myyntikonsulttina. ARI-sahat Oy oli ARI AB:n edustaja Suomessa. ARI AB oli lähettänyt Kurpalle Suomeen 2.3.1982 päivätyn ruotsinkielisen tilausvahvistuksensa nro 208-043, jossa ostajaksi oli merkitty Plan-Sell Oy ja ARI AB:n puolesta asian käsittelijäksi Kurppa. Toimituksen tuli tapahtua yleisten sopimusehtojen NL 79 mukaan. Näihin sisältyi ehto välimiesmenettelyn käyttämisestä. Tilausvahvistuksessa ARI AB oli sitoutunut antamaan toimituksesta pankkitakuun. Saatuaan tilausvahvistuksen Kurppa oli laatinut ARI-sahat Oy:n lomakkeelle vastaavan sisältöisen suomenkielisen tilausvahvistuksen, joka tekstissä oli otsikoitu käännökseksi ARI AB:n tilausvahvistuksesta nro 208-043. Tämän asiakirjan kaksi Plan-Sell Oy:n prokuristia ja Kurppa olivat allekirjoittaneet. Kurppa oli lisäksi kirjoittanut ARI-sahat Oy:n toiminimen. Koneet oli toimitettu ARI AB:lta Ruotsista suoraan ostajalle toimitusehdoin vapaasti tehtaalla Örnsköldsvikissä. Toimituksen oli ostajalta laskuttanut ARI AB, jolle ostaja oli myös suorittanut maksun. Tullausarvoilmoituksen oli tehnyt A. Ahlström Osakeyhtiö. Asianosaisten lausumista ja esitetystä selvityksestä ilmeni, että tarkoituksena oli ollut se, että toimittajana oli ARI AB ja tilaajana Plan-Sell Oy. ARI AB:n tilausvahvistuksen käännöksen allekirjoittamiseen johtaneista syistä olisi ollut esitettävissä todistajanäyttöä, jota ei kuitenkaan ollut esitetty. Kun tilausvahvistukseen liitetty sopimus välimiesmenettelystä liittyi itse toimitukseen, oli jäänyt epäselväksi, oliko suomenkielisen tilausvahvistuksen allekirjoittamisella syntynyt ARI-sahat Oy:n ja Plan-Sell Oy:n välille välityssopimus.</p>
        <p>Jutun oikeudellisesta arvioinnista hovioikeus on lausunut, että asianosainen, joka väittää jostakin määrätystä menettelystä syntyneen sopimuksen, kärsii haitallisen seurauksen siitä, että sopimuksen syntyminen jää epäselväksi. Haitallinen seuraus tässä jutussa oli kanteen hylkääminen.</p>
        <p>Lausumallaan perusteella hovioikeus on kumonnut raastuvanoikeuden päätöksen ja hylännyt kanteen ja vapauttanut ARI-sahat Oy:n Plan-Sell Oy:n oikeudenkäyntikulujen korvausvelvollisuudesta. Koska raastuvanoikeus ja hovioikeus olivat arvioineet riitakysymystä eri tavoin, hylättiin ARI-sahat Oy:n vaatimus saada korvausta oikeudenkäyntikuluistaan jutussa.</p>
      </div>
    </div>
    <div>
      <h2 id="19880055mhaku0">MUUTOKSENHAKU KORKEIMMASSA OIKEUDESSA</h2>
      <p>Plan-Sell Oy:lle on myönnetty valituslupa 31.3.1987. ARIsahat Oy on vastannut Plan-Sell Oy:n muutoksenhakemukseen.</p>
      <p>Plan-Sell Oy on vaatinut kanteensa hyväksymistä.</p>
    </div>
    <div>
      <h2 id="19880055yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>ARI-sahat Oy:n toimitusjohtaja Juhani Kurppa ARI-sahat Oy:n puolesta ja Plan-Sell Oy ovat allekirjoittaneet 2.3.1982 päivätyn kanteessa mainitun asiakirjan, joka koskee viikolla 26/1982 vapaasti tehtaalla Örnsköldsvikissä toimitettavia ARI-sahakoneita ja johon asiakirjaan tehdyn merkinnän mukaan liittyvät sopimusehdot NL 79. Näiden ehtojen 38. kohdan mukaan sopimuksesta ja siihen liittyvistä määräyksistä aiheutuvat riidat sekä riidat, jotka koskevat sopimuksessa mainittuja ja siitä johtuvia oikeussuhteita ja niihin liittyviä seikkoja, on ratkaistava välimiesmenettelyä käyttäen myyjän maassa voimassa olevan lain mukaan.</p>
        <p>Vaikka ARI-sahat Oy:n toimitusjohtajalla Kurpalla ei ole ollut yhtiöjärjestyksen perusteella oikeutta kirjoittaa yhtiön toiminimeä, hänellä on kuitenkin, kun ei ole väitettykään, että kanteessa tarkoitettu sopimus välimiesmenettelystä olisi yhtiön toiminnan laajuuden ja laadun huomioon ottaen epätavallinen tai laajakantoinen, osakeyhtiölain 8 luvun 6 §:n 1 momentin ja 13 §:n nojalla ollut yhtiön toimitusjohtajana oikeus edustaa yhtiötä tässä sopimustoimessa. Kurpan ei ole näytetty allekirjoittaneen asiakirjan ARI-sahat Oy:n nimissä erehdyksen tai muun siihen verrattavan syyn vuoksi.</p>
        <p>Allekirjoittaessaan asiakirjan Kurppa on ARI-sahat Oy:n puolesta sitoutunut siihen, että sopimuksesta aiheutuvat riitaisuudet jätetään välimiesten ratkaistavaksi. Epäselvyys allekirjoituksen muista oikeusvaikutuksista ARIsahat Oy:öön nähden ja yhtiön asemasta asiakirjasta johtuvassa oikeussuhteessa ei vapauta ARI-sahat Oy:tä välityssopimuksesta vaan epäselvyys on sopimuksen mukaisesti ratkaistava välimiesmenettelyssä.</p>
        <p>Koska raastuvanoikeus ja hovioikeus ovat eri tavoin arvioineet pääasiakysymystä, Plan-Sell Oy ei saa oikeudenkäymiskaaren 21 luvun 4 §:n 1 momentin ensimmäisen virkkeen mukaan korvausta oikeudenkäyntikuluistaan alemmissa oikeuksissa. ARI-sahat Oy on hävinnyt jutun Korkeimmassa oikeudessa. Sen tulee sen vuoksi korvata Plan-Sell Oy:n kulut täällä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan muulta osin kuin oikeudenkäyntikuluja koskevalta osalta.</p>
        <p>Pääasian osalta juttu jätetään Tampereen raastuvanoikeuden päätöksen lopputuloksen varaan.</p>
        <p>ARI-sahat Oy velvoitetaan suorittamaan Plan-Sell Oy:lle korvaukseksi oikeudenkäyntikuluista Korkeimmassa oikeudessa 1.500 markkaa 16 prosentin korkoineen tästä päivästä lukien.</p>
        <div>
          <p>Ratkaisuun osallistuneet: oikeusneuvokset Takala, Riihelä, Haar- mann, Roos ja Rintala (eri mieltä)</p>
        </div>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Rintala: Olen tutkinut jutun ja katson, ettei ole syytä muuttaa hovioikeuden tuomiota. Velvoitan Plan-Sell Oy:n korvaamaan ARI-sahat Oy:n vastauskulut täällä 1.500 markalla 16 prosentin korkoineen Korkeimman oikeuden tuomion antopäivästä lukien.</p>
      </div>
    </div>
  </finlex:content>
</finlex:document>
