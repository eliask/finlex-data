<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880070</dcterms:identifier>
  <finlex:ecliIdentifier>ECLI:FI:KKO:1988:70</finlex:ecliIdentifier>
  <dcterms:title>KKO:1988:70</dcterms:title>
  <dcterms:description>
    <p>
      <strong>Kiinteistön kauppa</strong>
    </p>
    <p>
      <strong>Rakennuslaki</strong>
      <span>Vastaava työnjohtaja</span>
    </p>
  </dcterms:description>
  <finlex:registerNumber>S87/799</finlex:registerNumber>
  <dcterms:date pvm="19871124">1987-11-24</dcterms:date>
  <finlex:fileCopyNumber>2148</finlex:fileCopyNumber>
  <dcterms:issued pvm="19880622">1988-06-22</dcterms:issued>
  <dcterms:abstract>
    <p>Ostajat olivat havainneet kiinteistönkaupan päättämisen jälkeen valmistuneessa asuinrakennuksessa virheitä ja puutteellisuuksia, joista rakennuttajana toiminut myyjä oli sopimukseen perustuvassa korvausvastuussa. A, joka oli hyväksytty rakennusasetuksen 68 §:ssä tarkoitetuksi rakennustyön vastaavaksi työnjohtajaksi, ei ollut tosiasiallisesti hoitanut tätä tehtäväänsä. Tämän laiminlyönnin vuoksi ostajat vaativat myös A:lta vahingonkorvausta. Koska rakennuksen virheet ja puutteellisuudet eivät olleet johtuneet vastaavan työnjohtajan valvottavien seikkojen noudattamatta jättämisestä, A:ta vastaan ajettu kanne hylättiin.</p>
  </dcterms:abstract>
  <p>RakennusA 68 §</p>
  <dcterms:tableOfContents>
    <a href="19880070aloa0">ASIAN KÄSITTELY ALEMMISSA OIKEUKSISSA</a>
    <a href="19880070mhaku0">MUUTOKSENHAKU KORKEIMMASSA OIKEUDESSA</a>
    <a href="19880070yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880070.kko">
    <div>
      <h2 id="19880070aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Hämeenlinnan raastuvanoikeudessa</h3>
        <p>Ossi Armas ja Tuula Kaarina Iivonen ovat Reino Akseli Alaselle ja Aarisaari Oy:lle tiedoksi toimitetun haasteen nojalla ja kannetta kehittäessään lausuneet, että he olivat ostaneet yhtiöltä 12.3.1984 vahvistetulla kauppakirjalla 445.000 markan kauppahinnasta Hämeenlinnan kaupungin 41. kaupunginosan korttelissa nro 53 olevan tontin nro 8 omakotitaloineen. Sopimuksen mukaan yhtiön oli pitänyt rakentaa tontilla oleva asuinpinta-alaltaan 131,5 neliömetrin suuruinen ja erittäin korkealaatuinen omakotitalo 15.4.1984 mennessä valmiiksi niin sanotulla avaimet käteen- periaatteella. Lisäksi yhtiö oli sitoutunut kevään ja kesän 1984 aikana muun muassa maalaamaan talon toisen kerran ja tekemään pihatyöt.</p>
        <p>Omakotitalo oli rakennettu useilta osiltaan virheellisesti ja noudattamatta hyvää rakennustapaa ja rakennusalan yleisiä standardeja sekä osittain jopa vastoin lain ja asetuksen säännöksiä sekä viranomaisten rakennusmääräyksiä. Talon rakenteet, laitteet, varustelutaso ja lattiapinta-ala eivät täyttäneet sitä, mitä Iivosille oli ennen kaupan päättämistä luvattu taloa esiteltäessä ja sitä koskevissa esitteissä. Muun muassa ikkunat olivat vain kaksin- ja kolminkertaiset, vaikka niiden olisi pitänyt myyntiesitteen mukaan olla nelin-ja viisinkertaiset. Autotallin noin 28 neliömetrin pinta-ala oli olennaisesti pienempi kuin myyntiesitteessä luvattu 34 neliömetrin pinta-ala. Yhtiö ei ollut pyynnöistä ja reklamaatioista huolimatta ryhtynyt tarvittaviin toimenpiteisiin, korjannut osoitettuja virheellisyyksiä eikä toimittanut puuttuneita varusteita. Yhtiön sopimuksen vastaisesta ja virheellisestä suorituksesta oli Iivosille aiheutunut huomattavia taloudellisia tappioita, minkä lisäksi talon arvo oli olennaisesti alentunut. Lisäksi Iivosille oli aiheutunut ajan hukasta ja suoranaisista kuluista huomattavan suuret selvittelykustannukset.</p>
        <p>Alanen oli Iivosten talolle myönnetyssä rakennusluvassa hyväksytty rakennustyön vastuulliseksi työnjohtajaksi. Alanen oli kuitenkin laiminlyönyt valvontavelvollisuutensa ja toiminut törkeän huolimattomasti sallimalla mainitunlaisen rakentamismääräysten ja -ohjeiden sekä hyvän rakennustavan vastaisen työsuorituksen. Alanen oli näin ollen ottaen huomioon säännökset rakennusasetuksen 68 §:n 1 momentissa yhtiön ohella vastuussa Iivosille aiheutuneesta vahingosta kuitenkin siten, ettei Alanen ollut vastuussa muista kuin rakentamisessa olleista virheistä ja puutteellisuuksista.</p>
        <p>Tämän vuoksi Iivoset ovat, vaatiessaan yhtiön velvoittamista suorittamaan heille vahingonkorvaukseksi myyntiesitteestä poikkeamisesta aiheutuneista virheistä, rakennusmääräysten yleisten laatumääräysten, normien ja standardien noudattamatta jättämisestä aiheutuneista puutteellisuuksista ja virheistä, muista puutteellisuuksista ja virheistä sekä yläkerran katon vesivuotovaurioiden korjaamisesta yhteensä 133.836 markkaa, vaatineet, että Alanen yhteisvastuullisesti yhtiön kanssa velvoitettaisiin suorittamaan heille vahingonkorvaukseksi rakennusmääräysten yleisten laatumääräysten, normien ja standardien noudattamatta jättämisestä aiheutuneista puutteellisuuksista ja virheistä sekä muista puutteista ja virheistä yhteensä 108.875 markkaa ja korvaukseksi talon arvon alentumisesta 30.000 markkaa, molemmat erät 16 prosentin viivästyskorkoineen. Lisäksi Iivoset ovat vaatineet korvausta oikeudenkäyntikuluistaan korkoineen.</p>
      </div>
      <div>
        <h3>Alasen vastaus</h3>
        <p>Alanen on lausunut, että vaikka hän olikin yhtiön kanssa 7.10.1983 tehdyn sopimuksen mukaisesti suostunut Iivosten omakotitalon vastaavaksi työnjohtajaksi ja siihen, että hänet hyväksyttäisiin rakennusasetuksessa tarkoitetuksi rakennustyön vastaavaksi työnjohtajaksi, hän ei ollut ollut tietoinen siitä, että Hämeenlinnan rakennuslautakunta oli 20.10.1983 hyväksynyt hänet tähän tehtävään. Alaselle ei ollut myöskään ilmoitettu, milloin omakotitalon rakennustyö oli alkanut. Alanen ei ollut Iivosten kanssa tehnyt sopimusta, jonka nojalla hän olisi korvausvastuussa. Vaikka Alaselle olisikin yhtiön taholta annettu mahdollisuus valvoa rakennustyötä, hän olisi ollut vastuussa vain siitä, että rakennus lujuudeltaan ja teknisiltä vähimmäisvaatimuksiltaan vastasi rakennuslainsäädännön ja -viranomaisten määräyksiä. Alasen korvausvastuu ei voinut perustua rakennuksen laadullisiin puutteellisuuksiin. Rakennus vastasi kaikissa suhteissa rakennusvalvonnallisia vähimmäisvaatimuksia. Tämän vuoksi Alanen on kiistänyt kanteen ja vaatinut korvausta kuluistaan.</p>
      </div>
      <div>
        <h3>Raastuvanoikeuden päätös 17.2.1986</h3>
        <p>Raastuvanoikeus, joka on toimittanut Iivosten kiinteistöllä katselmuksen, on, katsoessaan lausumillaan perusteilla yhtiön olevan velvollinen suorittamaan Iivosille korvauksia eräistä kanteessa tarkoitetuista puutteellisuuksista ja virheistä, todennut, että Alanen ja yhtiö olivat 7.10.1983 allekirjoittaneet pientalon vastaavaa työnjohtoa koskevan sopimuksen, jossa työnjohtotehtävien alkamisajankohdaksi oli merkitty lokakuu 1983 ja työajaksi työmaalla käynnit tarvittaessa. Tämän sopimuksen ja Alasen sekä todistajana kuullun Alpo Olavi Kallion kertomusten perusteella oli selvitetty, ettei ollut tarkoitettukaan, että Alanen olisi työsopimuslain 1 §:ssä tarkoitetussa työsuhteessa yhtiöön. Alanen oli 9.10.1983 antanut suostumuksensa siihen, että hän hoiti vastuuvelvollisena rakennusasetuksessa tarkoitetun vastaavan työnjohtajan tehtävät. Tämän perusteella rakennuslautakunta oli hyväksynyt hänet tehtävään. Alanen ei ollut näyttänyt, että yhtiö olisi estänyt häntä hoitamasta tehtävää.</p>
        <p>Rakennustyö oli julkisen valvonnan alaista. Kunnan rakennusvalvontaviranomaisten oli valvottava muun muassa, että rakennustyössä noudatettiin vahvistettuja piirustuksia ja että rakennustyö suoritettiin siten, että rakenteet täyttivät niille asetetut lujuusvaatimukset, rakennusaineet olivat terveydelle vaarattomia ja että rakennus täytti palo- ja henkilöturvallisuuden vaatimukset. Tähän valvontajärjestelmään liittyivät myös rakennusasetuksen 68 §:n säännökset vastaavasta työnjohtajasta. Tähän tehtävään rakennusviranomaiset voivat hyväksyä vain riittävän ammattitaitoisen henkilön, joka oli sitoutunut johtamaan rakennustyötä vastuuvelvollisena. Vastaava työnjohtaja oli siten vastuussa siitä, että rakennus täytti rakennusasetuksen vähimmäisvaatimukset.</p>
        <p>Vastaava työnjohtaja oli myös pääsääntöisesti rakennustyöstä huolehtivan työnantajan palveluksessa oleva työntekijä. Tällöin hänen korvausvastuunsa muussa kuin edellä mainitussa tapauksessa määräytyi vahingonkorvauslain 4 luvun 1 §:n mukaan.</p>
        <p>Iivoset olivat kohdistaneet vahingonkorvausvaatimuksensa Alaseen vain rakennusasetuksen tarkoittamana vastaavana työnjohtajana. Niistä rakennustyön vioista ja puutteellisuuksista, jotka raastuvanoikeus oli katsonut näytetyiksi, ei Alanen ollut vastaavana työnjohtajana vastuussa.</p>
        <p>Tämän vuoksi raastuvanoikeus on, samalla kun se on velvoittanut yhtiön suorittamaan Iivosille korvaukseksi rakennuksessa olevista vioista ja puutteista 20.000 markkaa korkoineen ja oikeudenkäyntikuluineen hylännyt kanteen Alasen osalta näyttämättömänä. Iivoset on yhteisvastuullisesti velvoitettu suorittamaan Alaselle korvaukseksi oikeudenkäyntikuluista 18.000 markkaa.</p>
      </div>
      <div>
        <h3>Turun hovioikeuden tuomio 15.5.1987</h3>
        <p>Hovioikeus, jonka tutkittavaksi Iivoset olivat saattaneet jutun, on, korottaessaan lausumillaan perusteilla yhtiön Iivosille maksettavaksi tuomitun korvauksen rakennuksessa olevista vioista ja puutteista 29.760 markaksi korkoineen, jättänyt Alasen osalta asian raastuvanoikeuden päätöksen varaan.</p>
      </div>
    </div>
    <div>
      <h2 id="19880070mhaku0">MUUTOKSENHAKU KORKEIMMASSA OIKEUDESSA</h2>
      <p>Iivosille on myönnetty valituslupa 31.8.1987. Iivoset ovat uudistaneet jutussa Alaseen kohdistamansa vaatimukset. Lisäksi Iivoset ovat vaatineet oikeudenkäyntikulujensa korvaamista korkoineen kaikissa oikeusasteissa. Alanen on antanut häneltä pyydetyn vastauksen ja samalla vaatinut korvausta vastauskuluistaan korkoineen.</p>
    </div>
    <div>
      <h2 id="19880070yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Alanen ja Aarisaari Oy rakennuttajana ovat 7.10.1983 solmineet pientalon vastaavaa työnjohtoa koskevan sopimuksen, jonka kohteena on ollut muun muassa yhtiön rakennuttama ja Iivosille myymä asuinrakennus tontteineen. Sopimuksen mukaan Alasen tuli hoitaa ruotsalaisen urakoitsijan kokoonpaneman omakotitalon työnjohtotehtävät työnjohtourakkana. Alanen on sen jälkeen Hämeenlinnan rakennuslautakunnalle 9.10.1983 antamansa suostumuksen nojalla hyväksytty 20.10.1983 rakennusasetuksen 68 §:ssä tarkoitetuksi rakennustyön vastaavaksi työnjohtajaksi rakennustyömaalla. Yhtiö ei ole kuitenkaan tarkoittanut, että Alanen tosiasiassa hoitaisi vastaavan työnjohtajan tehtäväänsä, eikä Alanen ole sitä hoitanutkaan. Tehtävästä oli vastannut eräs toinen henkilö, jota rakennusvalvontatoimisto ei ollut hyväksynyt vastaavaksi työnjohtajaksi.</p>
        <p>Rakennusasetuksen 63 §:n 2 momentin mukaan kaupungin rakennuslautakunnan tulee tarkoin seurata rakennusyrityksiä ja tässä kohden muun muassa valvoa, että vahvistettuja piirustuksia ja määräyksiä noudatetaan, tarkoituksenmukaisia rakennusaineita ja työtapoja käytetään ja kaikkea sellaista vältetään, mikä saattaa aiheuttaa vaaraa rakennuksen kestävyydelle taikka haittaa siinä oleville henkilöille. Valvonta kohdistuu siten raastuvanoikeuden päätöksessä mainittuihin rakennuspiirustusten noudattamiseen, rakenteiden lujuuteen, rakennusaineiden vaarattomuuteen terveydelle ja yleensä rakennuksen turvallisuuteen. Vastaavan työnjohtajan rakennusvalvontatehtäviin kuuluu puolestaan valvoa, että rakennustyö suoritetaan tämän mukaisesti. Laiminlyödessään valvontavelvollisuutensa vastaava työnjohtaja on korvausvastuussa myös kiinteistön ostajalle, jos valvonta on käsittänyt kiinteistölle sopimuksen mukaisesti rakennettavan rakennuksen. Korvausvastuuta ei poista se seikka, että rakennus on rakennettu vastaavan työnjohtajan lainkaan valvomatta rakennustyötä.</p>
        <p>Iivosten rakennuksessa ovat olleet alempien oikeuksien mainitsemat virheet ja puutteellisuudet. Nämä virheet ja puutteellisuudet eivät ole johtuneet siitä, että rakentamisessa olisi jätetty noudattamatta mainittuja Alasen valvottavia rakentamista koskevia säännöksiä tai viranomaisten määräyksiä. Alanen ei sen vuoksi vastaavana työnjohtajana ole Iivosille vastuussa mainituista virheistä ja puutteellisuuksista aiheutuneen vahingon korvaamisesta.</p>
        <p>Iivoset ovat hävinneet jutun Korkeimmassa oikeudessa. Tämän vuoksi heidän tulee korvata Alasen kulut täällä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Ossi Armas ja Tuula Kaarina Iivonen velvoitetaan yhteisvastuullisesti suorittamaan Reino Akseli Alaselle korvaukseksi vastauksen antamisesta aiheutuneista kuluista Korkeimmassa oikeudessa 1.500 markkaa 16 prosentin korkoineen tuomion antopäivästä.</p>
        <div>
          <p>Ratkaisuun osallistuneet: oikeusneuvokset Ådahl, Nikkarinen, Hil- tunen, af Hällström ja Rintala</p>
        </div>
        <p/>
      </div>
    </div>
  </finlex:content>
</finlex:document>
