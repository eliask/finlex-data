<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880025</dcterms:identifier>
  <finlex:ecliIdentifier>ECLI:FI:KKO:1988:25</finlex:ecliIdentifier>
  <dcterms:title>KKO:1988:25</dcterms:title>
  <dcterms:description>
    <p>
      <strong>Osakeyhtiö</strong>
      <span>Osakkeen lunastaminen</span>
    </p>
  </dcterms:description>
  <finlex:registerNumber>S87/270</finlex:registerNumber>
  <dcterms:date pvm="19870818">1987-08-18</dcterms:date>
  <finlex:fileCopyNumber>668</finlex:fileCopyNumber>
  <dcterms:issued pvm="19880302">1988-03-02</dcterms:issued>
  <dcterms:abstract>
    <p>Asunto-osakeyhtiön yhtiöjärjestyksen lunastuslausekkeen mukaan oli myymällä luovutettujen osakkeiden lunastushinta "sivullisen ( osakkeista ) tarjoama hinta". Lunastushintaan ei kuulunut kaupassa maksamatta jääneelle kauppahinnan osalle suoritettavaksi sovittu korko.</p>
  </dcterms:abstract>
  <dcterms:tableOfContents>
    <a href="19880025aloa0">ASIAN KÄSITTELY ALEMMISSA OIKEUKSISSA</a>
    <a href="19880025mhaku0">MUUTOKSENHAKU KORKEIMMASSA OIKEUDESSA</a>
    <a href="19880025yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880025.kko">
    <div>
      <h2 id="19880025aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Helsingin raastuvanoikeuden päätös 9.7.1986</h3>
        <p>Raastuvanoikeus on Ossi Lindellin Risto Kotilaista vastaan ajamasta kanteesta todennut, että Helsingistä olevan Asunto-osakeyhtiö Arkadia 12 Bostadsaktiebolagin yhtiöjärjestyksen lunastuslauseke kuului seuraavasti:</p>
        <p>"Jos osakkeenomistaja aikoo luovuttaa osakkeensa muulle kuin yhtiön osakkaalle, ilmoittakoon hän kirjallisesti hallitukselle sekä sovitun hinnan että ostajan tai lahjansaajan, ja antakoon hallitus viipymättä näistä seikoista tiedon yhtiön osakkaille. Näin luovutettaviksi aiotut osakkeet on etusijassa yhtiöllä oikeus yli osakepääoman säästyneillä varoillansa ja sen jälkeen osakkailla neljäntoista päivän kuluessa siitä, kuin osakkeenomistaja on ilmoittanut luovutuksesta hallitukselle, lunastaa sivullisen rehellisesti ja todistettavasti tarjoamasta hinnasta tai, jos osake on aiottu luovuttaa lahjana, osakkeen käyvän hinnan mukaan lasketusta lunastussummasta.</p>
        <p>Tarjoamisvelvollisuus ei tule kysymykseen, kun osake perinnön tai testamentin kautta siirtyy toiselle henkilölle.</p>
        <p>Tämä pykälä on merkittävä osakekirjoihin."</p>
        <p>Raastuvanoikeus on lausunut selvitetyksi, että Kotilainen oli 15.10.1985 ostanut yhtiön huoneiston nro 25 hallintaan oikeuttavat osakkeet nrot A 1-50 ja C 1-4 555.000 markan kauppahinnasta, josta kaupantekohetkellä oli maksettu 100.000 markkaa ja loppukauppahinta 455.000 markkaa tullut maksaa viimeistään 20.12.1985. Loppukauppahinnalle oli sovittu maksettavaksi kuuden prosentin korko kaupantekopäivästä maksupäivään. Omistus- ja hallintaoikeus osakkeisiin oli siirtynyt Kotilaiselle heti. Kotilainen oli kaupantekopäivänä tehnyt yhtiön hallitukselle yhtiöjärjestyksen mukaisen ilmoituksen saannostaan. Lunastusaika oli siten päättynyt 29.10.1985.</p>
        <p>Lindell, joka 6.10.1983 lukien oli ollut yhtiön osakkeenomistaja, oli 23.10.1985 tarkoituksenaan suorittaa Kotilaiselle lunastushinta 555.000 markkaa yrittänyt tavoittaa Kotilaista tämän toimistosta. Kun Kotilaisen sihteeri oli tuolloin ilmoittanut Kotilaisen olevan oikeuden istunnossa, oli Lindellin avustaja jättänyt sihteerille nimikorttinsa Kotilaiselle toimitettavaksi ja pyytänyt välittämään Kotilaiselle tiedon pikaisesta yhteydenoton tarpeesta. Avustajan soitettua seuranneena päivänä Kotilaisen toimistoon oli hänelle ilmoitettu, ettei Kotilainen ollut tavattavissa, ja Lindell oli samana päivänä tallettanut lunastushintana 555.000 markkaa Kotilaisen lukuun Helsingin maistraattiin. Haastemies oli Lindellin toimeksiannosta 25.10. ja 28.10.1985 yrittänyt tavoittaa Kotilaista antaakseen tälle tiedon lunastusvaatimuksesta ja talletustodistuksesta, minkä jälkeen Kotilainen oli 29.10.1985 ilmoittanut Lindellille olevansa lunastusasian johdosta tavattavissa toimistossaan kello 16.00. Tuona ajankohtana haastemies oli antanut Kotilaiselle tiedon lunastusvaatimuksesta ja talletustodistuksesta. Kotilainen oli tällöin kieltäytynyt luovuttamasta osakekirjaa Lindellille muun muassa sillä perusteella, että talletettuun määrään ei sisältynyt Kotilaisen vastattavaksi tulevaa kuuden prosentin korkoa 455.000 markan loppukauppahinnalle.</p>
        <p>Raastuvanoikeus on todennut, että asiassa sovellettavaan vanhaan osakeyhtiölakiin ei sisältynyt säännöstä siitä, kehen lunastusvaatimus oli kohdistettava. Kun yhtiöjärjestyksessäkään ei ollut tästä määrätty, voitiin lunastusvaatimus kohdistaa ostajaan.</p>
        <p>Lindellillä oli kerrotuissa olosuhteissa ollut oikeus tallettaa lunastushinta Kotilaisen lukuun. Lunastusvaatimus ja talletustodistus oli annettu Kotilaiselle tiedoksi lunastusajan viimeisenä päivänä ja Kotilaisella olisi ollut oikeus nostaa lunastushinta osakekirjaa vastaan.</p>
        <p>Maksamattomalle kauppahinnalle suoritettavaksi sovittua korkoa oli pidettävä osakkeiden myyjien ja Kotilaisen välisenä, vain Kotilaisen maksettavaksi kuuluvan kauppahinnan osan rahoitukseen liittyvänä eränä.</p>
        <p>Kun Kotilainen oli kieltäytynyt luovuttamasta osakekirjaa Lindellille tämän tallettamaa määrältään oikeana pidettävää lunastushintaa vastaan, ei sillä seikalla, että Lindell oli 20.5.1986 nostanut lunastushinnan maistraatista, ollut merkitystä.</p>
        <p>Lindell oli siten lunastusoikeutensa toteuttaessaan menetellyt lain mukaisesti ja saanut Kotilaisen saannon syrjäyttäen omistusoikeuden osakkeisiin. Sen vuoksi raastuvanoikeus on velvoittanut Kotilaisen 555.000 markan lunastushintaa vastaan luovuttamaan kysymyksessä olevat osakkeet Lindellille sekä korvaamaan Lindellin oikeudenkäyntikulut 12.000 markalla 16 prosentin korkoineen 9.7.1986 lukien.</p>
      </div>
      <div>
        <h3>Helsingin hovioikeuden tuomio 18.12.1986</h3>
        <p>Hovioikeus, jonka tutkittavaksi Kotilainen oli saattanut asian, on jättänyt sen raastuvanoikeuden päätöksen varaan. Kotilainen velvoitettiin korvaamaan Lindellin oikeudenkäyntikulut hovioikeudessa 900 markalla.</p>
      </div>
    </div>
    <div>
      <h2 id="19880025mhaku0">MUUTOKSENHAKU KORKEIMMASSA OIKEUDESSA</h2>
      <p>Kotilaiselle on myönnetty valituslupa 16.3.1987. Kotilainen on valituksessaan vaatinut raastuvanoikeuden päätöksen ja hovioikeuden tuomion kumoamista ja kanteen hylkäämistä sekä Lindellin velvoittamista korvaamaan hänen oikeudenkäyntikulunsa. Lindell on antanut häneltä pyydetyn vastauksen.</p>
    </div>
    <div>
      <h2 id="19880025yloa0">KORKEIMMAN OIKEUDEN RATKAISU</h2>
      <p>Hovioikeuden jo hyväksymät raastuvanoikeuden päätöksen perustelut hyväksyen Korkein oikeus katsoo, ettei ole syytä muuttaa hovioikeuden tuomiota. Kotilainen velvoitetaan suorittamaan Lindellille korvaukseksi vastauksen antamisesta täällä aiheutuneista kuluista 1.200 markkaa 16 prosentin korkoineen tämän päätöksen antamisesta lukien.</p>
      <div>
        <p>Ratkaisuun osallistuneet: oikeusneuvokset Ådahl, Nikkarinen, Hil- tunen, af Hällström ja Rintala</p>
      </div>
    </div>
  </finlex:content>
</finlex:document>
