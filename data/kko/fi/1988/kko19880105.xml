<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880105</dcterms:identifier>
  <finlex:ecliIdentifier>ECLI:FI:KKO:1988:105</finlex:ecliIdentifier>
  <dcterms:title>KKO:1988:105</dcterms:title>
  <dcterms:description>
    <p>
      <strong>Takaus</strong>
      <span>Takautumisoikeus</span>
    </p>
    <p>
      <strong>Ulosottolaki</strong>
      <span>Lainhaku</span>
    </p>
  </dcterms:description>
  <finlex:registerNumber>S88/180</finlex:registerNumber>
  <dcterms:date pvm="19880614">1988-06-14</dcterms:date>
  <finlex:fileCopyNumber>3530</finlex:fileCopyNumber>
  <dcterms:issued pvm="19881116">1988-11-16</dcterms:issued>
  <dcterms:abstract>
    <p>Takauksen perusteella annetun maksamismääräyksen nojalla takaajalta oli useassa erässä peritty velkojalle lainan pääomaa ja korkoa sekä korvaus maksamismääräysmenettelyn kuluista.</p>
    <p>Takautumisoikeus yhteistakaajaa vastaan vanhentui erikseen joka osamaksusta.</p>
    <p>Takautumisoikeutta ei ollut kulukorvauksen osalta koska se ei ollut päävelallisen velkaa.</p>
    <p>Ulosotonhaltijan lainhakuasiassa antamaa päätöstä ei voitu takaisinsaantia koskevassa oikeudenkäynnissä poistaa menettelyvirheen perusteella.</p>
    <p>Ään.</p>
  </dcterms:abstract>
  <p>KK 10 luku 11 § 2 mom</p>
  <dcterms:tableOfContents>
    <a href="19880105aloa0">ASIAN KÄSITTELY ALEMMISSA OIKEUKSISSA</a>
    <a href="19880105mhaku0">MUUTOKSENHAKU KORKEIMMASSA OIKEUDESSA</a>
    <a href="19880105yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880105.kko">
    <div>
      <h2 id="19880105aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Vaatimukset Loviisan kihlakunnanoikeudessa</h3>
        <p>Kirvesmies Leo Hannes Rahikka on kalastaja Holger Sjögrenille 12.3.1985 tiedoksi toimitetun haasteen nojalla lausunut, että Uudenmaan lääninhallitus oli lainhakuasiassa 17.9.1984 antamallaan päätöksellä velvoittanut hänet maksamaan Sjögrenille 26.365 markkaa 63 penniä 16 prosentin korkoineen 14.6.1984 lukien. Lääninhallituksen välipäätöstä, jolla Rahikalle oli varattu tilaisuus vastata lainhakuhakemukseen, ei ollut annettu hänelle tiedoksi ulosottolain 2 luvun 6 §:n 2 momentissa säädetyllä tavalla, minkä vuoksi lainhakumenettely oli muodollisesti pätemätön. Puutteellisen tiedoksiantomenettelyn johdosta hänellä ei ollut ollut mahdollisuutta perehtyä Sjögrenin häntä vastaan ajamaan lainhakumenettelyyn liittyviin asiakirjoihin ennenkuin päätös asiassa oli annettu ja valitusaika oli mennyt umpeen. Tämän johdosta Rahikka oli turvautunut takaisinsaantimenettelyyn ja on katsonut Sjögrenin vastoin parempaa tietoa ajaneen velkomusta, joka oli sekä perusteeton että kohtuuton. Rahikka oli tosin sitoutunut 15.9.1975 Sjögrenin kanssa yhteisvastuulliseen takaukseen sen Kurt Levinin Elimäen Osuuspankista saaman lainan maksamisesta, jonka Levin oli ottanut Elvsborg-nimisen troolarin ostamiseen Sjögreniltä. Kauppa oli kuitenkin peruuntunut 1.5.1976, jolloin Sjögren oli saanut troolarin takaisin Leviniltä, ja vastuu lainan maksamisesta oli siirtynyt Sjögrenille. Sjögren oli tämän johdosta yksin vastuussa Levinin lainasta, joka oli otettu laivan ostoon, ja Rahikan vastuu takaajana oli näin ollen rauennut.</p>
        <p>Rahikka on lisäksi kauppakaaren 10 luvun 11 §:n 2 momenttiin viitaten todennut Sjögrenin hakeneen takautumissaamistaan liian myöhään, joten Rahikka oli joka tapauksessa vapautunut vastuustaan Sjögreniä kohtaan saamisen vanhentumisen johdosta.</p>
        <p>Rahikka on takaisinsaantivaatimuksena esittänyt, että lääninhallituksen päätös kumotaan ja hänet vapautetaan kaikesta vastuusta lainan maksamisesta. Lisäksi Rahikka on vaatinut, että Sjögren velvoitetaan korvaamaan hänelle aiheettoman lainhakumenettelyn aiheuttaman vahingon 20.000 markkaa laillisine korkoineen. Vielä Rahikka on vaatinut Sjögrenin velvoittamista korvaamaan hänen oikeudenkäyntikulunsa korkoineen.</p>
      </div>
      <div>
        <h3>Loviisan kihlakunnanoikeuden päätös 19.12.1985</h3>
        <p>Kihlakunnanoikeus on päätöksessään todennut, että todistajana kuultu haastemies Elise Helena Olkkonen oli ilmoittanut olevansa varma siitä, että lääninhallituksen välipäätöksen tiedoksianto oli suoritettu asianmukaisella tavalla. Todistajana kuultu Levin oli puolestaan ilmoittanut allekirjoittaneensa oikeudelle jätetyn kaupan peruutussopimuksen ja peruutussopimuksen tarkoituksena olleen myös vapauttaa Rahikka Elimäen Osuuspankin antaman lainan takauksesta. Elimäen Osuuspankin pankinjohtajana toiminut Esa Matti Hytti oli todistajana kertonut, ettei pankki missään vaiheessa ollut suostunut vapauttamaan takausmiehiä takausvastuusta.</p>
        <p>Kihlakunnanoikeus on katsonut jutussa selvitetyksi, että Rahikka oli 15.9.1975 sitoutunut omavelkaiseen takaukseen Levinin 22.8.1975 ottamasta lainasta, jonka omavelkaiseksi takaajaksi oli 22.8.1975 myös sitoutunut Sjögren. Sjögren ja Levin olivat 1.5.1976 laatineet kaupan peruutukseksi otsikoimansa asiakirjan, jossa Sjögren oli ottanut hoitaakseen kyseisen Levinin lainan Elimäen Osuuspankissa. Elimäen Osuuspankki ei ollut asiakirjan perusteella vapauttanut Rahikkaa hänen takausvastuustaan eikä asiakirjalla ollut katsottava olleen merkitystä Rahikan ja Sjögrenin väliseen suhteeseen. Elimäen Osuuspankki oli maksamismääräyksin velkonut lainan Sjögreniltä, joka 7.9.1983 mennessä oli suorittanut pääomaa 45.138,85 markkaa ja korkoa 6.992,40 markkaa sekä kuluja 600 markkaa.</p>
        <p>Rahikan oli katsottava 14.6.1984 saaneen asianmukaisen tiedoksiannon lääninhallituksen välipäätöksestä numero D 2523 2634 501 84 D Sjö ja Sjögrenin velkomusoikeuden ei näin ollen ollut katsottava vanhentuneen Rahikkaa kohtaan. Koska Sjögrenin ajaman lainhakuasian vaatimus oli perustunut erääntyneeseen velkakirjaan, jonka ehtojen täyttämisestä Sjögren ja Rahikka olivat sitoutuneet omavelkaiseen takaukseen, ja Sjögren oli takauksensa perusteella joutunut suorittamaan velkojalle vaaditun määrän, eikä Rahikka ollut näyttänyt lainanantajan Elimäen Osuuspankin vapauttaneen häntä takauksesta, kihlakunnanoikeus on vahvistanut lääninhallituksen päätöksen numero 879d 2634 501 84 D Sjö, hyläten vaatimukset enemmälti perusteettomina. Lisäksi kihlakunnanoikeus on velvoittanut Rahikan korvaamaan Sjögrenin välttämättömät oikeudenkäyntikulut 8.000 markalla.</p>
      </div>
      <div>
        <h3>Helsingin hovioikeuden tuomio 9.12.1987</h3>
        <p>Hovioikeus, jonka tutkittavaksi Rahikka oli saattanut jutun, on, hyväksyen kihlakunnanoikeuden päätöksen perustelut, katsonut, että kihlakunnanoikeuden olisi mainitsemillaan perusteilla pitänyt hylätä kanne. Sen vuoksi hovioikeus on, hyläten kanteen, katsonut, ettei ollut syytä muuttaa kihlakunnanoikeuden päätöksen lopputulosta.</p>
      </div>
    </div>
    <div>
      <h2 id="19880105mhaku0">MUUTOKSENHAKU KORKEIMMASSA OIKEUDESSA</h2>
      <p>Rahikalle on myönnetty valituslupa 17.3.1988. Rahikka on toistanut kanteensa ja vaatinut oikeudenkäyntikulujensa korvaamista korkoineen myös hovioikeudessa ja Korkeimmassa oikeudessa. Korkein oikeus on 23.3.1988 määrännyt, ettei lääninhallituksen päätöstä ja hovioikeuden tuomiota ole toistaiseksi pantava täytäntöön. Sjögren ei ole käyttänyt hänelle varattua tilaisuutta vastauksen antamiseen.</p>
    </div>
    <div>
      <h2 id="19880105yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Takaisinsaantivaatimus</p>
        <p>Ulosottolain 2 luvun 21 §:ssä tarkoitetulla takaisinsaantikanteella voidaan lainhakuasiassa ratkaistu aineellinen riitakysymys saattaa tuomioistuimen tutkittavaksi. Rahikka ei voi takaisinsaantikanteella vaatia lainhakuasiassa annetun päätöksen poistamista sillä perusteella, ettei lääninhallituksen välipäätöstä ollut annettu hänelle tiedoksi.</p>
        <p>Sjögren ja Rahikka ovat 22.8. ja 15.9.1975 menneet omavelkaiseen takaukseen Levinin 22.8.1975 Elimäen Osuuspankilta saaman 50.000 markan lainan maksamisesta. Sjögren ja Levin ovat puolestaan 1.5.1976 sopineet, että Sjögren ottaa vastatakseen lainasta velallisena. He ovat kuitenkin 25.5.1979 tehneet uuden sopimuksen, jonka mukaan Levin uudelleen ottaa velallisena vastatakseen lainasta.</p>
        <p>Vuonna 1976 tehdystä sopimuksesta ei ilmene, että Sjögren ja Levin olisivat sillä myös tarkoittaneet välittömästi vapauttaa Rahikan takausvastuusta. Tällaisesta vapauttamisesta ei myöskään ole ilmoitettu Rahikalle eikä Sjögren ole maksanut lainaa velallisena sopimuksen voimassa ollessa, vaan hän maksoi sen vasta vuonna 1979 tehdyn sopimuksen jälkeen eli jälleen takaajana. Näin ollen sopimus 1.5.1976 ei ole vaikuttanut Rahikan takausvastuuseen yhteistakaajaan Sjögreniin nähden, vaan Sjögrenillä on vuosina 1982 ja 1983 takaajana suorittamistaan maksuista takautumisoikeus yhteistakaajaa Rahikkaa kohtaan.</p>
        <p>Sjögren on takauksensa perusteella maksanut kysymyksessä olevasta lainasta velkojalle Elimäen Osuuspankille pääomaa viidessä erässä yhteensä 45.138 markkaa 86 penniä ja korkoa yhteensä 6.992 markkaa 39 penniä sekä pankille maksamismääräysmenettelystä aiheutuneiden kulujen korvauksena 600 markkaa. Näistä suorituksista on jutussa esitetyn ulosottoasiain päiväkirjakortin jäljennöksen mukaan 15.8.1983 peritty pääoman loppusuorituksena 1.262 markkaa 55 penniä, korkoa 141 markkaa 80 penniä ja kulujen korvaus 600 markkaa. Muu osa takaussaatavasta korkoineen on peritty Sjögreniltä 4.10.1982 ja sitä ennen.</p>
        <p>Kauppakaaren 10 luvun 11 §:n 2 momentin mukaan takaajan yhteistakaajaan kohdistuva takautumissaaminen vanhentuu vuoden kuluessa siitä päivästä, jolloin hänellä on oikeus vaatia sellaista saamista yhteistakaajalta. Sjögrenillä on ollut oikeus periä Rahikalta tämän osuus heti jokaisen maksuerän suorittamisen jälkeen. Vanhentuminen on siten myös alkanut erikseen jokaisesta osasuorituksesta. Koska takautumissaamista koskeva asia on pantu vireille ulosotonhaltijan luona vasta 14.6.1984, ovat 4.10.1982 ja sitä aikaisemmin suoritettuihin maksuihin perustuvat takautumissaamiset vanhentuneet. Rahikka on näin ollen velvollinen suorittamaan Sjögrenille osuutensa eli puolet ainoastaan 15.8.1983 suoritetusta lainan maksusta korkoineen.</p>
        <p>Sjögren ei ole maksanut 600 markan kulukorvausta takauksensa perusteella Levinin velkana vaan häntä vastaan käydystä maksamismääräysmenettelystä aiheutuneena omana korvausvelvoitteenaan. Näin ollen hänellä ei ole tuon korvauksen suorittamisesta takautumisoikeutta yhteistakaajaa kohtaan.</p>
        <p>Vahingonkorvausvaatimus</p>
        <p>Turvautumalla saatavansa perimiseksi lainhakumenettelyyn Sjögren ei ole tahallisesti tai tuottamuksesta aiheuttanut Rahikalle vahinkoa.</p>
        <p>Oikeudenkäyntikulut</p>
        <p>Hävittyään asian kihlakunnanoikeudessa ja hovioikeudessa Rahikka on osittain voittanut sen Korkeimmassa oikeudessa. Oikeudenkäymiskaaren 21 luvun 4 §:n 1 momentin ensimmäisestä virkkeestä ilmenevän periaatteen mukaan Rahikka ei saa korvausta oikeudenkäyntikuluistaan alemmissa oikeuksissa. Asian laadun vuoksi Rahikan on itse kärsittävä kulunsa myös Korkeimmassa oikeudessa.</p>
        <p>Kihlakunnanoikeuden päätös, jonka mukaan Rahikka on hävinnyt asian siellä, jää Korkeimman oikeuden tuomion mukaan lopputulokseltaan osittain pysyväksi takaisinsaantivaatimuksen ja kokonaan vahingonkorvausvaatimuksen osalta. Siten Rahikka on Korkeimman oikeuden tekemistä muutoksista huolimatta hävinnyt jutun kihlakunnanoikeudessa ja hänen tulee näin ollen oikeudenkäymiskaaren 21 luvun 3 §:n 1 momentin nojalla korvata Sjögrenin oikeudenkäyntikulut siellä.</p>
      </div>
      <div>
        <h3>Tuomiolauselma</h3>
        <p>Takaisinsaantivaatimus</p>
        <p>Alempien oikeuksien lausunnot Rahikan kanteesta poistetaan siltä osin kuin kanteessa on vaadittu lääninhallituksen päätöksen poistamista menettelyvirheen perusteella ja kanne jätetään tältä osin tutkimatta.</p>
        <p>Hovioikeuden tuomiota ja kihlakunnanoikeuden päätöstä muutetaan. Takaisinsaantikanne hyväksytään osittain seuraavalla tavalla: Pääoma, joka Rahikan on Uudenmaan lääninhallituksen 17.9.1984 antaman lainhakupäätöksen nojalla maksettava Sjögrenille, alennetaan niin, että Rahikan tulee suorittaa 702 markkaa 18 penniä lääninhallituksen määräämine 16 prosentin korkoineen 14.6.1984 lukien ja 660 markan lainhakukulujen korvauksineen.</p>
        <p>Vahingonkorvausvaatimus</p>
        <p>Hovioikeuden tuomion lopputulos jää pysyväksi.</p>
        <p>Oikeudenkäyntikulut</p>
        <p>Rahikan vaatimus Korkeimmassa oikeudessa olleiden oikeudenkäyntikulujensa korvaamisesta hylätään.</p>
        <p>Hovioikeuden tuomion lopputulos jää pysyväksi siltä osin kuin Rahikan vaatimus kihlakunnanoikeudessa ja hovioikeudessa olleiden oikeudenkäyntikulujensa korvaamisesta on hylätty ja hänet on velvoitettu korvaamaan Sjögrenin oikeudenkäyntikulut kihlakunnanoikeudessa 8.000 markalla.</p>
        <div>
          <p>Ratkaisuun osallistuneet: presidentti Olsson (eri mieltä), oikeus- neuvokset Mörä, Haarmann, Roos (eri mieltä) ja Huopaniemi</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Roos: Tutkin Rahikan kanteen myös siltä osin kuin siinä on vaadittu lääninhallituksen päätöksen poistamista menettelyvirheen vuoksi. Tältä osin jätän hovioikeuden tuomion lopputuloksen pysyväksi seuraavilla perusteilla:</p>
        <p>Oikeudenkäymiskaaren 11 luvun 25 §:ssä säädetään, että haastemiehen antamalla kirjallisella todistuksella on katsottava toteennäytetyksi, että tiedoksianto on niin toimitettu kuin todistus osoittaa. Haastemiehen samoin kuin Rahikan allekirjoittaman todistuksen mukaan Rahikalle on 14.6.1984 annettu tiedoksi Uudenmaan lääninhallituksen lainhakuasiassa ulosottolain 2 luvun 6 §:n 1 momentin mukaisesti 24.5.1984 antaman välipäätöksen asiakirjat ja samalla annettu hänelle oikeaksi todistetut jäljennökset niistä. Näin ollen tiedoksiannon on näytetty tapahtuneen ulosottolain 2 luvun 6 §:n 2 momentissa ja oikeudenkäymiskaaren 11 luvun 9 §:ssä säädetyllä tavalla.</p>
        <p>Muuten olen Korkeimman oikeuden perusteluista ja tuomiolauselmasta ilmenevällä kannalla.</p>
        <p>Presidentti Olsson: Olen samaa mieltä kuin oikeusneuvos Roos.</p>
      </div>
    </div>
  </finlex:content>
</finlex:document>
