<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19880118</dcterms:identifier>
  <finlex:ecliIdentifier>ECLI:FI:KKO:1988:118</finlex:ecliIdentifier>
  <dcterms:title>KKO:1988:118</dcterms:title>
  <dcterms:description>
    <p>
      <strong>Vakuutussopimus</strong>
      <span>Vastuuvakuutus</span>
    </p>
  </dcterms:description>
  <finlex:registerNumber>S88/542</finlex:registerNumber>
  <dcterms:date pvm="19880906">1988-09-06</dcterms:date>
  <finlex:fileCopyNumber>3654</finlex:fileCopyNumber>
  <dcterms:issued pvm="19881129">1988-11-29</dcterms:issued>
  <dcterms:abstract>
    <p>Vahingonkärsineellä oli vakuutussopimuslain 95 §:n 3 momentin perusteella oikeus ajaa vakuutuksenantajaa vastaan kannetta vastuuvakuutuskorvauksesta vaikka sen perustetta tai määrää ei ollut vahvistettu tai selvitetty ennen vakuutuksensaajan konkurssia.</p>
  </dcterms:abstract>
  <p>VakuutussopimusL 95 § 3 mom</p>
  <dcterms:tableOfContents>
    <a href="19880118aloa0">ASIAN KÄSITTELY ALEMMISSA OIKEUKSISSA</a>
    <a href="19880118mhaku0">MUUTOKSENHAKU KORKEIMMASSA OIKEUDESSA</a>
    <a href="19880118yloa0">KORKEIMMAN OIKEUDEN RATKAISU</a>
  </dcterms:tableOfContents>
  <finlex:content id="s19880118.kko">
    <div>
      <h2 id="19880118aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Vaatimukset Piikkiön kihlakunnanoikeudessa</h3>
        <p>Okar-Plast Oy on Keskinäinen yhtiö YrittäjäinvakuutusFenniaa vastaan ajamassaan kanteessa kertonut, että yhtiö tarvitsi muovialan tuotteita koskevassa tuotannossaan runsaasti vettä koneisiin. Yhtiön kiertovesijärjestelmän syväkaivopumppu moottoreineen oli uusittu keväällä 1981. Asennustyöt oli suorittanut vesijohtoliike ja sähköasennukset oli tehnyt Kaarinan Asennussähkö Oy. Pumpun moottorin ylikuormitussuojan virheellinen säätö oli johtanut moottorin palamiseen syväkaivossa 23.10.1981 yöllä, jolloin kiertovesijärjestelmä oli lakannut toimimasta ja tuotanto oli pysähtynyt. Kaarinan Asennussähkö Oy oli myöntänyt virheellisen asennustyön aiheuttaneen vahingon sekä suorittanut pumpun korjauksen yhteydessä sähköasennuksen uudestaan kustannuksellaan. Okar-Plast Oy:lle oli aiheutunut virheellisestä asennuksesta muutakin vahinkoa, josta yhtiö oli tehnyt korvausvaatimuksen Kaarinan Asennussähkö Oy:lle 1.6.1982. Kaarinan Asennussähkö Oy oli hyväksynyt Okar-Plast Oy:n vaatimukset ja toimittanut ne edelleen Keskinäinen yhtiö Yrittäjäinvakuutus-Fennialle vastuuvakuutuksen perusteella korvattaviksi. Kaarinan Asennussähkö Oy oli asetettu konkurssiin 5.10.1982. Vakuutusyhtiö oli 10.1.1985 päivätyllä kirjeellä ilmoittanut Okar-Plast Oy:lle, ettei sen vahinkoa voitu korvata vastuuvakuutuksen perusteella asennettavana olleeseen omaisuuteen kohdistuneena. Kaarinan Asennussähkö Oy:n konkurssipesä oli ilmoittanut, ettei pesällä ollut korvauksen maksamiseen Okar-Plast Oy:lle mitään huomautettavaa eikä vaatimuksia korvauksen suhteen. Tämän vuoksi ja kun Keskinäinen yhtiö Yrittäjäinvakuutus-Fennia oli vastuussa Okar-Plast Oy:lle aiheutuneista vahingoista vastuuvakuutuksen perusteella, Okar-Plast Oy on vaatinut, että Keskinäinen yhtiö Yrittäjäinvakuutus-Fennia velvoitettaisiin suorittamaan sille vahingosta aiheutuneista kustannuksista ja tulonmenetyksestä esitetyn erittelyn mukaan yhteensä 84.038,15 markkaa viiden prosentin korkoineen siitä päivästä lukien, kun kuukausi oli kulunut vahinkotapahtuman selvittämiseksi tarvittavien asiakirjojen ja tietojen toimittamisesta vakuutusyhtiölle.</p>
        <p>Keskinäinen yhtiö Yrittäjäinvakuutus-Fennia on vastustanut kannetta. Asianosaiset ovat vaatineet korvausta oikeudenäyntikuluistaan, vakuutusyhtiö korkoineen.</p>
      </div>
      <div>
        <h3>Kihlakunnanoikeuden päätös 3.11.1986</h3>
        <p>Kihlakunnanoikeus on todennut, että 23.10.1981 tapahtunut syväkaivopumpun moottorin palaminen ja siitä aiheutuneet vahingot Okar-Plast Oy:lle eivät olleet aiheuttaneet Okar-Plast Oy:lle suoraa saamisoikeutta vakuutusyhtiöön nähden ja sen vuoksi jättänyt kanteen väärää vastaajaa vastaan nostettuna tutkimatta.</p>
        <p>Okar-Plast Oy velvoitettiin korvaamaan Keskinäinen yhtiö Yrittäjäinvakuutus-Fennian oikeudenkäyntikulut 1.500 markalla 16 prosentin korkoineen kihlakunnanoikeuden päätöspäivästä lukien.</p>
      </div>
      <div>
        <h3>Vaatimukset hovioikeudessa</h3>
        <p>Okar-Plast Oy on muutoksenhakemuksessaan vaatinut, että kihlakunnanoikeuden päätös kumotaan ja juttu palautetaan kihlakunnanoikeuteen uudelleen käsiteltäväksi sekä että Keskinäinen yhtiö Yrittäjäinvakuutus-Fennia velvoitetaan korvaamaan yhtiön oikeudenkäyntikulut jutussa.</p>
        <p>Keskinäinen yhtiö Yrittäjäinvakuutus-Fennia on vastannut muutoksenhakemukseen ja vaatinut korvausta kuluistaan hovioikeudessa korkoineen.</p>
      </div>
      <div>
        <h3>Turun hovioikeuden tuomio 19.2.1988</h3>
        <h3>Perustelut</h3>
        <p>Kysymyksessä olevan vastuuvakuutussopimuksen, johon OkarPlast Oy:n kanne perustui, osapuolina olivat olleet Kaarinan Asennussähkö Oy ja Keskinäinen yhtiö Yrittäjäinvakuutus-Fennia. Kun Okar-Plast Oy ei siten ollut ollut sopimuspuolena vakuutussopimuksessa, se ei voinut esittää tuohon sopimukseen perustuvia vaatimuksia vakuutusyhtiötä vastaan. Jutussa esitetyn selvityksen mukaan Kaarinan Asennussähkö Oy, nyttemmin Kaarinan Asennussähkö Oy:n konkurssipesä, ei myöskään ollut saamassa vakuutusyhtiöltä vakuutussopimuslain 95 §:n 3 momentissa tarkoitettua vakuutuskorvausta.</p>
      </div>
      <div>
        <h3>Tuomiolauselma</h3>
        <p>Kihlakunnanoikeuden päätös kumottiin ja poistettiin. Okar-Plast Oy:n kanne hylättiin. Okar-Plast Oy velvoitettiin korvaamaan Keskinäinen yhtiö Yrittäjäinvakuutus-Fennialle sen oikeudenkäyntikulut kihlakunnanoikeuden osalta 1.500 markalla 16 prosentin korkoineen 3.11.1986 lukien ja hovioikeuden osalta 850 markalle 16 prosentin korkoineen hovioikeuden tuomion antopäivästä lukien.</p>
      </div>
    </div>
    <div>
      <h2 id="19880118mhaku0">MUUTOKSENHAKU KORKEIMMASSA OIKEUDESSA</h2>
      <p>Okar-Plast Oy:lle on myönnetty valituslupa 9.6.1988. Valituksessaan Okar-Plast Oy on vaatinut hovioikeuden tuomion kumoamista ja asian palauttamista kihlakunnanoikeuteen. Edelleen yhtiö on vaatinut että Okar-Plast Oy vapautettaisiin velvollisuudesta korvata Keskinäinen yhtiö Yrittäjäinvakuutus-Fennian oikeudenkäyntikulut jutussa sekä että vakuutusyhtiö velvoitettaisiin korvaamaan Okar-Plast Oy:n oikeudenkäyntikulut Korkeimmassa oikeudessa.</p>
      <p>Keskinäinen yhtiö Yrittäjäinvakuutus-Fennia on vastannut valitukseen ja vaatinut Okar-Plast Oy:n velvoittamista korvaamaan vakuutusyhtiölle sille vastauksen antamisesta Korkeimmassa oikeudessa aiheutuneet kulut.</p>
    </div>
    <div>
      <h2 id="19880118yloa0">KORKEIMMAN OIKEUDEN RATKAISU</h2>
      <div>
        <h3>Perustelut</h3>
        <p>Kaarinan Asennussähkö Oy oli keväällä 1981 Okar-Plast Oy:n kiertovesijärjestelmän syväkaivopumppua uusittaessa suorittanut sähköasennustyöt. Pumpun moottorin ylikuormitussuojan virheellisen asennuksen johdosta moottori oli 23.10.1981 palanut, mistä vauriosta Okar-Plast Oy:lle oli aiheutunut vahinkoa.</p>
        <p>Suomen Sähköurakoitsijaliitto r.y., jonka jäsen Kaarinan Asennussähkö Oy oli, oli jäsenyritystensä eduksi ottanut ryhmävastuuvakuutuksen ja tämä vakuutus oli siis ollut voimassa myös Kaarinan Asennussähkö Oy:n hyväksi. Kaarinan Asennussähkö Oy on tehnyt korvausvaatimuksen vakuutusyhtiölle eikä se ole ennen konkurssin alkua 5.10.1982 hyväksynyt vakuutusyhtiön 12.7.1982 tekemää kielteistä korvauspäätöstä. Asian käsittely oli konkurssin alkaessa vielä vireillä muun muassa siten, että vakuutusyhtiö oli pyytänyt asiasta lausuntoa Suomen Vakuutusyhtiöiden Keskusliiton vahinko- ja henkilövakuutuslautakunnalta, joka antoi lausuntonsa 6.11.1984. Yhtiö ei ole osaksikaan maksanut korvausta Okar-Plast Oy:lle.</p>
        <p>Okar-Plast Oy ei ole sopimuspuolena kysymyksessä olevassa vakuutussopimuksessa. Näin ollen Okar-Plast Oy voi vaatia itselleen suoritusta vakuutuksen perusteella vain mikäli sellainen oikeus seuraa sopimuksesta tai laista. Vakuutussopimus ei anna vakuutuksensaajan sopimuskumppanille sellaista oikeutta. Vakuutussopimuslain 95 §:n 1 momentin mukaan vakuutuksensaajalla ei ole oikeutta vakuutuksen nojalla suoritettavasta korvauksesta nostaa enempää kuin minkä hän on vahingonkärsineelle maksanut tai minkä nostamiseen tämä on antanut suostumuksensa. Pykälän 3 momentin mukaan, milloin vakuutuksensaaja on asetettu konkurssitilaan ja hän on vakuutuksenantajalta saamassa korvausmäärän, jota hänellä ei ole oikeutta nostaa vahingonkärsineen suostumuksetta, vahingonkärsineellä on oikeus saada vakuutuksensaajan saatava itselleen siirretyksi, ellei konkurssipesä suorita hänelle sanottua määrää. Tällaisessa tilanteessa vakuutuskorvaus siis kuuluu vahingonkärsineelle eikä vakuutuksensaajan konkurssipesälle. Lainkohta ei sisällä rajoitusta siitä, että vakuutuskorvauksen peruste tai määrä tulisi olla vahvistettu tai selvitetty ennen konkurssia. Näin ollen Okar-Plast Oy:llä on oikeus ajaa vakuutuksenantajaa vastaan kannetta oikeudestaan vakuutuskorvaukseen Kaarinan Asennussähkö Oy:n vastuuvakuutuksen perusteella.</p>
      </div>
      <div>
        <h3>Päätöslauselma</h3>
        <p>Hovioikeuden tuomio ja kihlakunnanoikeuden päätös kumotaan. Okar-Plast Oy vapautetaan velvollisuudesta korvata Keskinäinen yhtiö Yrittäjäinvakuutus-Fennian oikeudenkäyntikulut kihlakunnanoikeudessa ja hovioikeudessa.</p>
        <p>Juttu palautetaan kihlakunnanoikeuteen ilmoituksesta uudelleen käsiteltäväksi. Kihlakunnanoikeuden tulee, huomioon ottaen palautuksen syy, menetellä jutussa laillisesti ja asian ratkaistessaan lausua myös kaikista asianosaisten jutussa esittämistä oikeudenkäyntikulujen korvaamista koskevista vaatimuksista.</p>
        <div>
          <p>Ratkaisuun osallistuneet: presidentti Olsson, oikeusneuvokset Portin, Riihelä, Roos ja Taipale</p>
        </div>
      </div>
    </div>
  </finlex:content>
</finlex:document>
