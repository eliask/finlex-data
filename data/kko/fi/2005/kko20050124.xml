<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20050124</dcterms:identifier>
  <finlex:ecliIdentifier>ECLI:FI:KKO:2005:124</finlex:ecliIdentifier>
  <dcterms:title>KKO:2005:124</dcterms:title>
  <dcterms:description>
    <p>
      <strong>Perintökaari</strong>
      <span>Perintö</span>
      <span>Lakiosa</span>
      <span>Testamentti</span>
    </p>
  </dcterms:description>
  <finlex:registerNumber>S2004/424</finlex:registerNumber>
  <dcterms:date pvm="20051020">2005-10-20</dcterms:date>
  <finlex:fileCopyNumber>2726</finlex:fileCopyNumber>
  <dcterms:issued pvm="20051107">2005-11-07</dcterms:issued>
  <dcterms:abstract>
    <p>Puolisoiden A ja B keskinäisen testamentin mukaan ensiksi kuolleen puolison jäämistö, sitten kun lakiosat oli erotettu ja luovutettu tai niiden tultua lesken niin halutessa suoritetuiksi rahana, meni täydellä omistusoikeudella eloonjääneelle puolisolle ja molempien kuoltua rintaperilliselle C:lle. Testamentin toissijaismääräyksen mukaan viimeksi kuolleen jäämistö oli mainittua testamentattua omaisuutta lukuunottamatta jaettava siten, että rintaperilliset D ja E saivat vain lakiosansa ja C kaiken muun. A:n kuoleman jälkeen tehdyssä perinnönjaossa B suoritti lakiosat rahavaroista, jotka hän oli saanut myytyään hänen ja A:n perillisten välisessä osituksessa tasinkona saamaansa omaisuutta.</p>
    <p>Kun testamentista ei katsottu muuta johtuvan, C:lle testamentin toissijaismääräyksen perusteella tuleva omaisuus oli B:n jälkeisessä perinnönjaossa määrättävä perintökaaren 3 luvun mukaisesti eikä asiaan vaikuttanut se, millä vallitsemillaan varoilla B oli aikanaan lakiosat suorittanut. (Ään.) Ks. <a href="http://www.finlex.fi/fi/oikeus/kko/kko/1998/19980113">KKO:1998:113</a>.</p>
  </dcterms:abstract>
  <dcterms:tableOfContents>
    <a href="OT20050124_1">Asian käsittely alemmissa oikeuksissa</a>
    <a href="OT20050124_2">Muutoksenhaku Korkeimmassa oikeudessa</a>
    <a href="OT20050124_3">Korkeimman oikeuden ratkaisu</a>
  </dcterms:tableOfContents>
  <finlex:content id="s20050124.kko">
    <div>
      <h2 id="OT20050124_1">Asian käsittely alemmissa oikeuksissa</h2>
      <div>
        <h3>Tapahtumatiedot</h3>
        <p>Aviopuolisot Henrik Samuel Saukko Saukonpää (Henrik Saukonpää) ja Maire Asta Saukonpää (Maire Saukonpää) olivat 4.6.1986 tehneet keskinäisen testamentin, jossa oli seuraavat määräykset:</p>
        <p>1) Toisen meistä kuoltua on se osa ensiksikuolleen jäämistöstä, mikä vastaa rintaperillistemme lakiosaa hänen jälkeensä, erotettava pesästä ja luovutettava rintaperillisillemme täydellä omistus- ja hallintaoikeudella.</p>
        <p>Eloonjääneellä puolisolla on kuitenkin oikeus niin halutessaan suorittaa rintaperillisillemme tai jollekin tai joillekin heistä lakiosaa vastaava määrä tai osa siitä rahana.</p>
        <p>2) Se osa ensiksikuolleen jäämistöstä, mitä ei 1 kohdan mukaan käytetä lakiosien suorittamiseen rintaperillisille, menee täydellä omistusoikeudella meistä eloonjääneelle puolisolle. Meidän molempien kuoltua on tässä mainittu osa ensiksikuolleen jäämistöstä menevä täydellä omistusoikeudella tyttärellemme Irma-Asta Seppälälle tai, jos hän on tällöin jo kuollut, hänen rintaperillisilleen.</p>
        <p>3) Meidän molempien kuoltua on viimeksikuolleen omaisuus, edellä 2 kohdassa mainittua omaisuutta lukuunottamatta, jaettava siten, että</p>
        <ul>
          <li>poikamme Antero ja Mikko Saukonpää tai, jos he ovat tällöin jo kuolleet, heidän rintaperillisensä saavat vain sen osan meistä viimeksikuolleen jäämistöstä, mikä vastaa heidän lakiosaansa meistä viimeksikuolleen jälkeen ja</li>
          <li>tyttäremme Irma-Asta Seppälä saa tai, jos hän on tällöin jo kuollut, hänen rintaperillisensä saavat kaiken muun osan meistä viimeksikuolleen jäämistöstä.</li>
        </ul>
        <p>Henrik Saukonpää oli kuollut 27.8.1986. Hänen jälkeensä oli toimitettu ositus ja osittainen perinnönjako 4.10.1994, ja perinnönjako oli suoritettu loppuun 23.3.1999.</p>
        <p>Osituksessa ja osittaisessa perinnönjaossa oli lueteltu, mitä omaisuutta Maire Saukonpää oli saanut Henrik Saukonpäältä tasinkona, ja esinekohtaisesti lueteltu, mitä omaisuutta hän oli perinnönjaossa saanut testamentin nojalla. Jakokirjassa Maire Saukonpää oli määrätty suorittamaan rintaperillisten lakiosat rahana, ja hän oli maksanut ne tasinkona saamansa omaisuuden realisoinnista kertyneillä varoilla.</p>
        <p>Maire Saukonpää oli kuollut 19.2.2000 ja asianajaja Esa Puranen oli määrätty pesänjakajaksi hänen kuolinpesäänsä.</p>
      </div>
      <div>
        <h3>Pesänjakajan toimittama perinnönjako 22.10.2001</h3>
        <p>Pesänjakaja totesi, että Henrik Saukonpään testamentin toissijaismääräyksen alainen omaisuus, siis leskelle perintökaaren 12 luvun 1 §:n tarkoittamalla tavoin perillisenä tai yleisjälkisäädöksen saajana tullut omaisuus, oli selvinnyt sekä arvomääräisesti että esinekohtaisesti lopullisella tavalla perinnönjaossa, ensiksi osittaisessa jaossa 4.10.1994 ja oli varmistunut lopulliseen muotoonsa 23.3.1999 jaossa, minkä jälkeen ei epäselvyyttä perintökaaren 12 luvun 1 §:n mukaisessa asemassa leskelle Henrik Saukonpäältä omistusrajoituksin tulleen omaisuuden sisällöstä ollut enää ollut.</p>
        <p>Tätä omaisuutta oli koskenut muun muassa perintökaaren 3 luvun 1 §:n 2 momentin säätämä testamenttaamiskielto. Tästä ja perintökaaren 3 luvun säännöksistä muutenkin oli johtunut, että kun tämän omaisuuden perusteella oli jo sekä määrätty että saajilleen suoritettu lakiosat Henrik Saukonpään jälkeen, ei lesken rajoitetulla omistusoikeudella saama omaisuus voinut nyt kuulua siihen lesken jäämistöön, jonka perusteella laskettiin hänen jälkeensä tulevien lakiosien suuruus tai määrättiin reaalisessa jaossa lakiosaan tulevasta omaisuudesta esinekohtaisesti vastoin perintökaaren 3 luvun 5 §:n 1 momentin ensimmäiseen virkkeeseen vetoavan testamentin toissijaissaajan tahdonilmausta.</p>
        <p>Tästä pesänjakajan mukaan seurasi, että Mikko Saukonpäällä ei ollut oikeutta saada äitinsä jäämistöstä hänen osalleen tulevana lakiosana vastoin Seppälän tahtoa sitä omaisuutta, joka viime mainitulla oli oikeus perintökaaren 3 luvun 5 §:n nojalla vaatia toissijaismääräyksen perusteella omalle osalleen Maire Saukonpään kuolinpesään kuuluvasta omaisuudesta.</p>
        <p>Mikko Saukonpää oli perinnönjaossa vaatinut, että Maire Saukonpään tasinkona saaman omaisuuden myyntituloista maksamien lakiosien vaikutus oli luettava Henrik Saukonpään jäämistövarojen vähennykseksi.</p>
        <p>Tältä osin pesänjakaja totesi, että kysymys lakiosasuoritusten laskennallisesta lisäämisestä lesken varoihin oli ratkaistava perintökaaren 7 luvun 3 §:n 3 momenttia soveltamalla, jolloin ratkaistavana oli, täyttivätkö lakiosien suoritukset jonkin tuossa lainkohdassa yksilöidyn lisäysperusteen kriteerit. Tällöin oli kiinnitettävä huomiota sekä lainkohdassa kahdellakin eri funktiolla käytetyn termin "lahja" oikeudelliseen käsitemerkitykseen että myös Maire Saukonpään velvollisuuteen täyttää Henrik Saukonpään yleisjälkisäädöksen saajana rintaperillisten jakokirjan mukaiset lakiosat.</p>
        <p>Kun lakiosien vastaanottajana ei ollut ollut Seppälä vaan hänen kaksi veljeään, ei lakiosien suorittaminen, joka oli ollut Maire Saukonpään yhtäältä sekä lakimääräinen velvollisuus poikiaan kohtaan että toisaalta suoritustavan osalta Henrik Saukonpään testamenttiin perustuva oikeus, voinut täyttää perintökaaren 7 luvun 3 §:n 3 momentin tarkoittaman lahjan tunnusmerkistöä eikä kysymys liioin voinut olla sellaisesta lesken varojen moitittavasta käyttötavasta, että lainkohdasta muullakaan perusteella voitaisiin johtaa laskennallisen lisäyksen oikeutus.</p>
        <p>Sen vuoksi lakiosien maksaminen lesken tasinkona saaman omaisuuden realisointivaroista ei vaikuttanut siihen perintökaaren 3 luvun mukaisesti toimitettavaan jäämistöjen erotteluun, jonka perusteella määräytyi yhtäältä Henrik Saukonpään testamentin toissijaismääräyksen mukainen omaisuus ja toisaalta lesken se varallisuus, josta lakiosa hänen jälkeensä laskettiin.</p>
        <p>Näillä perusteilla pesänjakaja ei sisällyttänyt Henrik Saukonpään testamentin toissijaismääräyksen tarkoittamaa omaisuutta niihin varoihin, joiden nettoarvon perusteella laskettiin lakiosa Maire Saukonpään jälkeen. Pesänselvitys- ja jakokustannukset tuli vähentää näiden varojen arvosta, koska perintökaaren 3 luvun mukaisen jäämistöjen erottelu oli toimitettu jo ennen Maire Saukonpään kuolemaa. Mikko Saukonpään lakiosa oli yksi kuudesosa näin määräytyvistä 1.918.502 markan laskennallisista nettovaroista ja suuruudeltaan 319.750 markkaa.</p>
        <p>Pesänjakaja jakoi Mikko Saukonpäälle tämän lakiosana ensinnäkin Mikko Saukonpään kuolinpesälle olleet velat. Sen jälkeen Mikko Saukonpää sai Maire Saukonpäälle rajoittamattomalla omistusoikeudella kuuluneita varoja, ja loppuosan siitä omaisuudesta, jota Henrik Saukonpään jäämistöosuuteen kuuluvana omaisuutena ei Seppälä ollut vaatinut perintökaaren 3 luvun 5 §:n nojalla välttämättömästi omalle osalleen.</p>
        <p>Sen osan Maire Saukonpään kuolinpesään kuuluneesta omaisuudesta, mikä ei ollut mennyt Mikko Saukonpään lakiosaan tai pesänselvitys- ja jakokustannusten maksamiseen, pesänjakaja luovutti Seppälälle.</p>
      </div>
      <div>
        <h3>Mikko Saukonpään kanne Jämsän käräjäoikeudessa</h3>
        <p>Mikko Saukonpää vaati perinnönjakoa oikaistavaksi siten, että hän saisi lakiosanaan 13,94 prosenttia Maire Saukonpään jäämistöomaisuudesta. Pesän varoihin tuli lisätä 640 778,17 euron arvosta asunto-osakkeita, jotka Maire Saukonpää oli saanut Henrik Saukonpään perinnönjaossa testamentin nojalla, sekä Henrik Saukonpään jälkeen maksetut lakiosat.</p>
        <p>Lisäksi Mikko Saukonpää vaati, että hänen tuli saada laskennallista osuuttaan vastaava osuus kaikesta pesän omaisuudesta.</p>
      </div>
      <div>
        <h3>Seppälän vastaus</h3>
        <p>Seppälä vaati, että kanne hylätään. Pesänjakajan ratkaisu perustui testamentin 2 ja 3 kohtien yksiselitteiseen sanamuotoon. Henrik Saukonpään jälkeen oli tehty lainvoimainen ja perillisiä sitova ositus ja perinnönjako, jossa oli esinekohtaisestikin yksilöity, mikä omaisuus oli mennyt leskelle tasinkona ja mikä testamentin nojalla.</p>
        <p>Mikko Saukonpään lakiosa Maire Saukonpään jälkeen määräytyi niiden varojen perusteella, jotka Maire Saukonpää oli saanut Henrik Saukonpäältä muuten kuin perillisenä tai testamentilla. Asunto-osakkeet olivat olleet Maire Saukonpään testamentilla saamaa omaisuutta, jonka sellaisenaan oli tullut siirtyä testamentin toissijaismääräyksen mukaisesti Seppälälle.</p>
        <p>Maire Saukonpään Henrik Saukonpään perillisille suorittamia lakiosia ei tullut ottaa huomioon Maire Saukonpään perinnönjaossa testamentin toissijaissaajan Seppälän testamenttisaannon vähennyksenä. Lakiosien suorittaminen lesken sellaisilla varoilla, jotka eivät olleet perintökaaren 12 luvun 1 §:ssä tarkoitettuja ja kuuluivat hänen rajoittamattomaan määräysvaltaansa, ei ollut loukannut lakiosaperillisten oikeutta eikä täyttänyt perintökaaren 7 luvun 3 §:n 3 momentissa säädetyn lahjan tai muun sellaisen etuuden tunnusmerkistöä.</p>
        <p>Perinnönjaossa ei tullut osoittaa Mikko Saukonpään lakiosan täytteeksi sellaista omaisuutta, jonka Maire Saukonpää oli saanut Henrik Saukonpäältä testamentilla ja joka testamentin toissijaismääräyksen mukaisesti oli menevä Seppälälle, muutoin kuin tämän suostumuksin.</p>
      </div>
      <div>
        <h3>Käräjäoikeuden tuomio 10.2.2003</h3>
        <p>Lakiosaa laskettaessa huomioonotettava Maire Saukonpään omaisuus</p>
        <p>Käräjäoikeus lausui, että tältä osin oli kysymys Henrik ja Maire Saukonpään tekemän keskinäisen rajoitetun omistusoikeustestamentin tulkinnasta, ensiksi kuolleen puolison jälkeen toimitetun osituksen ja perinnönjaon vaikutuksesta sekä rintaperillisille ensiksi kuolleen puolison jälkeen maksettujen lakiosien huomioonottamisesta toimitettaessa perinnönjakoa lesken pesässä.</p>
        <p>Henrik Saukonpään jälkeen oli toimitettu ositus ja perinnönjako sekä maksettu lakiosat. Lesken ja Henrik Saukonpään rintaperillisten välillä ei tuolloin ollut ollut kysymys perintökaaren 3 luvun 5 a §:n mukaisesta jaosta, vaan avioliittolain 85 §:än perustuvasta osituksesta avioliiton purkauduttua toisen puolison kuoleman johdosta. Kantaja oli perustanut vaatimuksensa erityisesti perintökaaren 12 luvun 1 §:n säännökseen. Tuon lainkohdan mukaan jos testamentissa oli määrätty, että eloonjääneelle puolisolle perillisenä tai yleisjälkisäädöksen saajana tuleva omaisuus on puolison oikeuden lakattua menevä muulle henkilölle, oli vastaavasti sovellettava, mitä 3 luvussa oli säädetty, jollei testamentista muuta johdu. Kantajan käsityksen mukaan ensiksi kuolleen puolison jälkeen toimitetusta osituksesta ja perinnönjaosta riippumatta lakiosajäämistö Maire Saukonpään jälkeen oli perintökaaren 12 luvun 1 §:n viittaussäännöksen perusteella määrättävä perintökaaren 3 luvusta ilmenevällä tavalla.</p>
        <p>Ositus Henrik Saukonpään jälkeen oli toimitettu laillisen ositusperusteen nojalla. Vasta osituksen ja perinnönjaon perusteella oli voitu todeta, mitä omaisuutta Maire Saukonpää oli saanut puolisoltaan testamentin nojalla. Testamentin ensisaajana Maire Saukonpäällä ei ollut ollut oikeutta testamentilla määrätä ensiksi kuolleelta puolisolta testamentin nojalla saamastaan omaisuudesta. Tuon omaisuuden osalta hänen testamenttausvaltansa oli ollut myös esinekohtaisesti rajoitettu. Tähän nähden osituksen toimittamiseen Maire Saukonpään eläessä oli ollut järkevät perusteet. Perintökaaressa mainitut, testamentin toissijaissaajan asemaa koskevat säännökset eivät voineet syrjäyttää osituksen toimittamista ja vaikutuksia koskevia säännöksiä. Myös rintaperillisten lakiosien määrittäminen oli edellyttänyt osituslaskelmaa. Osittaisessa perinnönjaossa 4.10.1994 määritellyt lakiosat oli katettu Henrik Saukonpäältä jääneellä omaisuudella. Sitä vastoin jaon toisessa vaiheessa 23.3.1999 määritellyt, pääasiassa suosiolahjaan perustuvat lakiosat Maire Saukonpää oli maksanut rahana. Perintökaaren 7 luvun 5 §:n 2 momentin ja puolisoiden testamenttiin sisältyneen määräyksen (testamentin 1 kohta) perusteella hänellä oli ollut oikeus näin tehdä. Leski voi tuollaisen määräyksen nojalla käyttää lakiosien maksamiseen myös esimerkiksi osituksessa tasinkona saamaansa omaisuutta, kuten nyt näytti tapahtuneen, tai jo avioliiton aikana omistamaansa omaisuutta. Toisaalta lakiosaperillinen joutui tyytymään siihen, että hän sai lakiosansa muusta kuin jäämistövarallisuudesta. Tästä seurasi se johtopäätös, että siltä osin kuin lakiosat oli maksettu rahana, ne eivät olleet rajoittaneet Maire Saukonpään testamenttisaantoa kanteessa väitetyin tavoin.</p>
        <p>Perintökaaren 3 luvun 3 §:ssä oli säädetty tilanteista, jotka oikeuttivat laskennallisten lisäysten tekemiseen jaettaessa viimeksi kuolleen puolison pesää. Oikeuskäytännön (KKO 1998:113) mukaan lakiosien maksaminen ensiksi kuolleen puolison perillisille ei kuitenkaan ollut sellaista asiatonta menettelyä, joka oikeuttaisi laskennallisen lisäyksen tekemiseen. Asiaa ratkaistaessa oli myös otettava huomioon, että perintökaaren 3 luvun 3 §:n vastikesäännökset oli tarkoitettu suojaamaan toissijaisia perillisiä ja 12 luvun 1 §:n mukaisessa tapauksessa testamentin toissijaista saajaa lesken asiatonta menettelyä vastaan. Kanteessa oli nyt kuitenkin kysymys lakiosaperillisen suojasta. Lakiosaperillisen asemaa turvaavia säännöksiä oli perintökaaren 7 luvussa, mutta myöskään noiden säännösten perusteella Maire Saukonpään menettely lakiosien maksamisessa ei oikeuttanut laskennallisiin lisäyksiin hänen jälkeensä toimitettavassa jaossa.</p>
        <p>Mikko Saukonpää oli vedonnut myös mainitusta Korkeimman oikeuden ennakkopäätöksestä ilmenevään lakiosien laskentatapaan. Nyt käsiteltävän asian ja Korkeimman oikeuden ratkaiseman asian tosiseikat erosivat kuitenkin toisistaan, koska tässä tapauksessa puolisoiden keskinäiseen testamenttiin oli sisältynyt määräys lakiosien maksamisesta rahana ensiksi kuolleen jälkeen ja ensiksi kuolleen jälkeen oli toimitettu jo lainvoimainen ositus ja perinnönjako.</p>
        <p>Sellaisessa tilanteessa, että puolisot olivat keskinäisessä testamentissaan määränneet ensiksikuolleen omaisuudelle toissijaissaajan, tämä omaisuus oli lesken jälkeen toimitettavassa jaossa annettava toissijaissaajalle päältäpäin. Mikäli leskeltä oli jäänyt rintaperillisiä, heidän lakiosansa laskettiin vasta siitä jäämistöstä, joka oli jäljellä toissijaissaajan oikeuden toteuttamisen jälkeen. Nyt ratkaistavana olevassa tapauksessa oli Henrik Saukonpään jälkeen toimitetussa osituksessa ja perinnönjaossa jo määritelty esinekohtaisesti se omaisuus, minkä Maire Saukonpää oli saanut rajoitetun omistusoikeustestamentin nojalla ja mikä hänen jälkeensä oli menevä Seppälälle. Myös testamentin 3 kohdan mukaan tuo omaisuus oli jätettävä lukuunottamatta laskettaessa muiden rintaperillisten lakiosia viimeksi kuolleen jälkeen. Henrik Saukonpään jälkeen toimitetun perinnönjaon perusteella tällaista omaisuutta olivat muun muassa kanteessa tarkoitetut asunto-osakkeet, jotka eivät siten kuuluneet sen omaisuuden piiriin, josta Mikko Saukonpään lakiosa Maire Saukonpään jälkeen laskettiin.</p>
        <p>Seppälä oli suostunut asunto-osakkeiden käyttämiseen osaksi Mikko Saukonpään lakiosan kattamiseen.</p>
        <p>Näillä perusteilla käräjäoikeus hyväksyi pesänjakajan ratkaisun siitä, että sitä omaisuutta, joka Henrik Saukonpään jälkeen toimitetussa jaossa oli osoitettu Maire Saukonpäälle testamentin ensisaajana, ei otettu huomioon Mikko Saukonpään lakiosaa laskettaessa Maire Saukonpään jälkeen.</p>
        <p>Käräjäoikeus hylkäsi Mikko Saukonpään kanteen</p>
        <p>Asian ovat ratkaisseet laamanni Hannu Rajalahti, käräjätuomari Osmo Riepponen ja notaari Johanna Kekki-Lehtinen.</p>
      </div>
      <div>
        <h3>Vaasan hovioikeuden tuomio 10.3.2004</h3>
        <p>Hovioikeus, jossa Mikko Saukonpää toisti kanteensa, lausui, että perintökaaren 12 luvun 1 §:n mukaan, jos testamentissa oli määrätty, että eloonjääneelle puolisolle yleisjälkisäädöksen saajana tuleva omaisuus oli puolison oikeuden lakattua menevä muulle henkilölle, oli vastaavasti sovellettava, mitä 3 luvussa oli säädetty, jollei testamentista muuta johtunut.</p>
        <p>Perintökaaren 3 luvun 1 §:n pääsäännön mukaan lesken kuoltua ensiksi kuolleen puolison toissijaiset perilliset saivat puolet lesken pesästä. Tästä puolittamisperiaatteesta oli kuitenkin perintökaaren 3 luvun 2 §:ssä säädetty poikkeuksia. Mainitussa pykälässä säädettiin, että jos ensiksi kuolleen puolison kuollessa ensiksi kuolleen puolison jäämistö oli suurempi tai pienempi kuin puolet puolisoiden omaisuudesta, oli jäämistön eloonjääneen puolison kuollessa katsottava vastaavan yhtä suurta osaa tämän pesästä. Edelleen mainitussa pykälässä säädettiin, että jos ensiksi kuollut puoliso oli testamentilla määrännyt jäämistöstään jotain annettavaksi muulle kuin eloonjääneelle puolisolle, oli sen arvo vähennettävä määrättäessä sitä osaa, mikä eloonjääneen puolison pesästä kuului ensiksi kuolleen puolison perillisille.</p>
        <p>Perintökaaren 3 luvussa ei ollut säännelty ensiksi kuolleen puolison jäämistöstä vaadittujen lakiosien vaikutuksesta toissijaisen saajan osuuteen. Oikeuskirjallisuudessa vakiintuneen kannan mukaan perintökaaren 3 luvun säännöksiä oli kuitenkin sovellettava analogisesti myös näihin tilanteisiin (Aarnio-Kangas: Suomen jäämistöoikeus I, 4. uudistettu laitos, s. 768 - 769).</p>
        <p>Oikeuskirjallisuudessa omaksuttu kanta oli saanut vahvistuksen myös ratkaisussa KKO 1998:113. Korkein oikeus totesi ratkaisunsa perusteluissa olevan ilmeistä, että rintaperillisen lakiosavaatimus oli rinnastettavissa perintökaaren 3 luvun 2 §:ssä kerrottuihin tilanteisiin. Tämän mukaisesti ensiksi kuolleen puolison osuus puolisoiden yhteenlasketusta omaisuudesta oli vaadittujen lakiosien vuoksi pienempi kuin puolet, koska lakiosat vähensivät sekä ensiksi kuolleen puolison jäämistöä että puolisoiden yhteenlaskettua omaisuutta. Ne vaikuttivat siten siihen suhteelliseen osuuteen, joka ensiksi kuolleen puolison toissijaiselle saajalle kuului viimeksi kuolleen puolison pesästä. Sen vuoksi vaadittujen lakiosien yhteismäärä oli vähennettävä sekä ensiksi kuolleen puolison jäämistöstä että puolisoiden yhteenlasketusta omaisuudesta, kun lasketaan toissijaiselle saajalle testamentin perusteella tuleva osuus.</p>
        <p>Seppälä oli katsonut, että edellä selostettua oikeuskirjallisuudesta ja Korkeimman oikeuden ratkaisusta ilmenevää periaatetta ei voitu soveltaa tässä tapauksessa. Henrik Saukonpään jälkeen oli toimitettu ositus ja perinnönjako. Näissä toimituksissa leskelle tasinkona ja testamentin nojalla tullut omaisuus oli eritelty ja esinekohtaisesti määritelty. Testamentin mukaan se osa ensiksi kuolleen jäämistöstä, jota ei käytetty ensiksi kuolleen rintaperillisten lakiosien suorittamiseen, meni leskelle ja lesken kuoltua Seppälälle. Kun Maire Saukonpää oli maksanut lakiosat rahana tasinkona saamansa omaisuuden realisoinnista kertyneillä varoilla, lakiosien yhteismäärää ei voitu ottaa huomioon kanteessa vaaditulla tavalla vaan 23.3.1999 toimitetussa perinnönjaossa testamentin nojalla jaettu omaisuus kuului Seppälälle kokonaisuudessaan. Näiden seikkojen perusteella Seppälä oli vaatinut, että perinnönjako Maire Saukonpään jälkeen oli toimitettava käräjäoikeuden tuomiosta ilmenevällä tavalla.</p>
        <p>Arvioitaessa Seppälän esittämien näkökohtien merkitystä perinnönjaon kannalta tuli lähtökohtana pitää sitä, että lesken ensiksi kuolleelta puolisolta tasinkona ja testamentilla saama omaisuus sekä lesken "oma" omaisuus muodostivat yhden kokonaisuuden. Varallisuuspiiriä ei perinnönjakoa silmällä pitäen ollut perusteltua jakaa erillisiin osiin omaisuuden saantotavan perusteella. Tällainen menettely saattaisi useista eri syistä johtaa epäoikeudenmukaiseen lopputulokseen jonkin oikeudenomistajatahon kannalta. Lopputulokseen voisivat vaikuttaa täysin sattumanvaraiset seikat kuten se, mikä omaisuus määrättiin osituksessa ja perinnönjaossa tasinko-omaisuudeksi ja mikä testamenttiomaisuudeksi. Lopputulokseen voisivat myös vaikuttaa sattumanvaraiset tapahtumat ja näistä tapahtumista tai muista syistä johtuva esineiden arvojen olennaisesti erilainen kehitys eri omaisuusryhmissä. Lopputulokseen olisi myös mahdollista vaikuttaa erilaisin määräämistoimin tietyn oikeudenomistajatahon vahingoksi ja toisen eduksi. Murto-osaista jakotapaa noudatettaessa tällaiset sattumanvaraiset seikat eivät vaikuttaneet testamentin toissijaissaajan ja lesken perillisten keskinäisiin jakosuhteisiin. Painavat syyt puhuivat siten sen puolesta, että Seppälän mainitsemille seikoille ei tullut antaa merkitystä asiaa ratkaistaessa vaan oli noudatettava edellä selostetuista oikeusohjeista ilmenevää tulkintaa.</p>
        <p>Perintökaaren 3 luvun säännöksiä oli sovellettava edellä selostetuista oikeusohjeista ilmenevällä tavalla, jollei testamentista muuta johdu. Seppälän mukaan testamenttia tulisikin tulkita niin, että antamalla testamentissa mahdollisuuden lakiosien suorittamiseen rahana Henrik ja Maire Saukonpää olivat halunneet jättää leskelle mahdollisuuden ratkaista, kuinka paljon ja mitä omaisuutta testamentin toissijaissaajalle siirtyi.</p>
        <p>Tulkittaessa testamentin määräyksiä nyt kysymyksessä olevassa suhteessa lähtökohtana oli pidettävä edellä selostettuihin oikeusohjeisiin perustuvaa perinnönjakoa. Koska sen voitiin pääsääntöisesti olettaa johtavan tasapuoliseen ja oikeudenmukaiseen lopputulokseen, testamentintekijöiden tästä pääsäännöstä poikkeavasta tahdosta oli vaadittava luotettava selvitys. Nyt tarkasteltavana olevassa tapauksessa testamentintekijöiden tahdosta oli tehtävä johtopäätökset yksinomaan testamentin sanamuodon perusteella. Mitään muuta selvitystä ei ollut esitetty. Puheena oleva testamentti oli tavanomainen yleisjälkisäädös, joka ei sanamuodoltaan tukenut Seppälän siitä esittämää tulkintaa. Testamentin tulkinnankaan perusteella ei siten ollut aihetta poiketa edellä selostetusta pääsäännöstä.</p>
        <p>Näillä perusteilla hovioikeus katsoi, että perinnönjako Maire Saukonpään jälkeen oli toimitettava noudattaen edellä mainitusta Korkeimman oikeuden ratkaisusta ilmeneviä periaatteita siten, että Seppälälle testamentin toissijaissaajana kuuluva suhteellinen osuus Maire Saukonpään pesästä määritetään vähentämällä Henrik Saukonpään jälkeen maksetut lakiosat sekä Henrik Saukonpään jäämistöstä että puolisoiden yhteenlasketusta omaisuudesta ja kertomalla näin saatavalla suhdeluvulla Maire Saukonpään pesän nettovarallisuus.</p>
        <p>Hovioikeus kumosi pesänjakajan toimittaman perinnönjaon testamentin toissijaismääräyksen perusteella Seppälälle tulevan omaisuuden määräämistä ja lakiosien laskemista koskevilta osilta ja palautti asian näiltä osin pesänjakajalle perinnönjaon toimittamista varten. Pesänjakajan tuli perinnönjakoa toimittaessaan ottaa huomioon hovioikeuden tuomion perusteluista ilmenevät palauttamisen syyt.</p>
        <p>Asian ovat ratkaisseet presidentti Ingvar Krook sekä hovioikeuden jäsenet Jorma Latvala ja Kaija Suvilehto-Nieminen. Esittelijä Minna Kangasmäki.</p>
      </div>
    </div>
    <div>
      <h2 id="OT20050124_2">Muutoksenhaku Korkeimmassa oikeudessa</h2>
      <p>Seppälälle myönnettiin valituslupa. Valituksessaan Seppälä vaati, että hovioikeuden tuomio kumotaan ja asia jätetään käräjäoikeuden tuomion varaan.</p>
      <p>Mikko Saukonpää vastasi valitukseen.</p>
    </div>
    <div>
      <h2 id="OT20050124_3">Korkeimman oikeuden ratkaisu</h2>
      <div>
        <h3>Perustelut</h3>
        <p>1. Asiassa on täällä kysymys ensisijaisesti siitä, millä tavalla Seppälälle testamentin toissijaismääräyksen perusteella tuleva omaisuus määrätään. Tässä kysymyksessä erimielisyys koskee sitä, määrätäänkö hänelle tuleva omaisuus perintökaaren 3 luvun mukaisesti siten kuin hovioikeus on tuomiossaan määrännyt vai niiden periaatteiden mukaisesti, jotka ilmenevät käräjäoikeuden tuomiosta, jolloin asian ratkaisussa annetaan erityisesti merkitystä Henrik Saukonpään jälkeen toimitetulle ositukselle ja perinnönjaolle.</p>
        <p>2. Jos testamentissa on määrätty, että eloonjääneelle puolisolle perillisenä tai yleisjälkisäädöksen saajana tuleva omaisuus on puolison oikeuden lakattua menevä muulle henkilölle, on perintökaaren 12 luvun 1 §:n mukaan vastaavasti sovellettava, mitä perintökaaren 3 luvussa on säädetty, jollei testamentista muuta johdu. Perintökaaren 3 luvun vastaava soveltaminen tarkoittaa, että jako testamentin ensisaajan oikeuden lakattua toimitetaan luvun säännösten mukaisesti.</p>
        <p>3. Tässä tapauksessa aviopuolisot Henrik Saukonpää ja Maire Saukonpää ovat keskinäisessä testamentissa määränneet, että ensiksi kuolleen jäämistö, sen jälkeen kun siitä oli ensin erotettu ja annettu rintaperillisten lakiosat, on menevä täydellä omistusoikeudella eloonjääneelle puolisolle ja hänen kuoltuaan täydellä omistusoikeudella heidän tyttärelleen Seppälälle. Henrik Saukonpää kuoli 27.8.1986 ja Maire Saukonpää 19.2.2000. Tämä on merkinnyt, että Henrik Saukonpään kuoltua häneltä on jäänyt eloon puoliso Maire Saukonpää, joka on yleistestamentilla saanut Henrik Saukonpään jäämistön lakiosia lukuun ottamatta. Maire Saukonpään kuoltua eli hänen testamenttiin perustuvan oikeutensa lakattua tämä omaisuus on testamentin toissijaismääräyksen mukaan menevä omistusoikeuksin Seppälälle. Näin ollen perintökaaren 12 luvun 1 §:ssä mainitut perintökaaren 3 luvun soveltamisen edellytykset ovat tässä asiassa olemassa, jollei testamentista muuta johdu. Sen selvittämiseksi johtuuko testamentista muuta, on tarkasteltava, johtavatko testamentin eloonjääneen puolison ja toissijaisen saajan asemaa koskevat määräykset perintökaaren 3 luvun säännöksistä poikkeavaan tulokseen.</p>
        <p>4. Leskellä on perintökaaren 3 luvun säännösten mukaan oikeus määrätä perintönä saamastaan omaisuudesta kuten omistaja. Hän saa muun muassa luovuttaa sitä vapaasti. Hän ei myöskään ole tili- tai selvitysvelvollinen perintönä saatua omaisuutta koskevista toimista. Elinaikanaan hän vallitsee sekä omaa omaisuuttaan että perintönä saamaansa omaisuutta yhtenä kokonaisuutena. Hän ei siis ole velvollinen pitämään erillään tai muutenkaan selvittämään, mikä on hänen jo avioliiton aikana omistamaansa ja mikä perintönä saatua omaisuutta. Lesken omistajan asemaa rajoittaa kuitenkin se, että leski ei saa testamentilla määrätä siitä, mikä on menevä toissijaiselle saajalle.</p>
        <p>5. Nyt kysymyksessä olevan testamentin määräyksien mukaan leski saa ensiksi kuolleen jäämistön täysin omistusoikeuksin. Lesken testamenttiin perustuvaa omistusoikeutta rajoittaa kuitenkin Seppälän hyväksi tehty toissijaismääräys. Vakiintuneiden testamentin tulkintasääntöjen mukaan, kun testamentissa ei ole muuta määrätty, tällaiset testamenttimääräykset antavat omaisuuden ensisaajalle saman aseman kuin perintökaaren 3 luku. Näin ollen omaisuuden ensisaajana olevaa leskeä koskevat testamentin määräykset eivät johda perintökaaren 3 luvusta poikkeaviin tuloksiin.</p>
        <p>6. Perintökaaren 3 luvun mukaan ensiksi kuolleen perilliset saavat pääsäännön mukaan puolet jälkeen elävän jäämistöstä. Kysymyksessä oleva puolet on sama pääsääntöinen suhteellinen osuus, jonka ensiksi kuollut puoliso olisi saanut, jos puolisoiden välillä olisi pitänyt toimittaa ositus ensiksi kuolleen kuoleman jälkeen. Tästä johtuu, että ensiksi kuolleen puolison perillisten osuus on perintökaaren 3 luvun 2 §:n 1 momentin mukaan enemmän tai vähemmän kuin puolet, jos puolisoilla oli omaisuutta, johon toisella ei ollut avio-oikeutta. Jos ensiksi kuollut puoliso on määrännyt testamentilla annettavaksi jotakin jollekin muulle kuin eloonjääneelle puolisolle, tämän omaisuuden arvo on vastaavasti saman pykälän 2 momentin mukaan vähennettävä ensiksi kuolleen perillisten osuudesta.</p>
        <p>7. Tässä tapauksessa testamentin mukaan Seppälän hyväksi tehty toissijaismääräys koskee kaikkea sitä osaa Henrik Saukonpään jäämistöstä, josta hän on voinut testamentilla määrätä, siis hänen sellaista jäämistöään, josta on erotettu ja annettu rintaperillisten lakiosat. Testamentin sanamuodon mukaan toissijaismääräys koskee kyseistä testamentilla määrättävissä olevaa osaa jäämistöstä, joka on ymmärrettävissä luontevimmin suhteellisena osana jäämistöä. Testamentin toissijaiselle saajalle tuleva omaisuus on siten määritelty samalla tavalla kuin toissijaisille tuleva osuus perintökaaren 3 luvun järjestelmässä.</p>
        <p>8. Lakiosien erottaminen ja antaminen on tässä tapauksessa edellyttänyt avioliittolain ositusta koskevien ja perinnönjakoa koskevien säännösten mukaan sitä, että Henrik Saukonpään kuolinpesän osakkaiden ja Maire Saukonpään välillä on toimitettu ensin ositus, jonka tuloksena on selvinnyt yhtäältä Maire Saukonpään avio-osa ja toisaalta Henrik Saukonpään jäämistö. Lakiosat on laskettu Henrik Saukonpään jäämistöstä. Maire Saukonpää on sittemmin suorittanut lakiosat sellaisista rahavaroista, jotka hän on saanut myytyään osituksessa tasinkona saamaansa omaisuutta. Loppuosa Henrik Saukonpään jäämistöstä on siirtynyt testamentilla ensin Maire Saukonpäälle ja sitä on rasittanut Seppälän hyväksi tehty toissijaismääräys. Osituksen ja perinnönjaon tuloksena on määritelty sekä arvomääräisesti että omaisuuksittain Maire Saukonpään avio-osa, rintaperillisten lakiosat ja Maire Saukonpään testamentilla saama omaisuus. Osien näin pitkälle toimitettu erittely on johtunut osituksen ja perinnönjaon toimittamista koskevista säännöksistä, eikä se sinänsä ole perustunut testamentin määräyksiin. Testamentin mukaan Maire Saukonpää on saanut perinnönjaossa saamansa omaisuuden täydellä omistusoikeudella, siis ilman velvollisuutta pitää erillään tai muutenkaan selvittää, minkä osan hän on saanut osituksessa avio-osana ja minkä osan testamentilla. Maire Saukonpää on testamentin mukaan voinut vallita kaikkea osituksessa ja jaossa saamaansa omaisuutta yhtenä kokonaisuutena. Tähän nähden sillä, mitä omaisuutta Maire Saukonpää on käyttänyt lakiosien suorittamiseen, ei ole asiassa merkitystä.</p>
        <p>9. Näillä perusteilla myöskään testamentin toissijaista saajaa koskevista määräyksistä ei johdu mitään sellaista, joka olisi ristiriidassa perintökaaren 3 luvun säännöksien kanssa.</p>
        <p>10. Näin ollen ja koska siis testamentistakaan ei muuta johdu Maire Saukonpään jälkeisessä perinnönjaossa on vastaavasti sovellettava, mitä perintökaaren 3 luvussa on säädetty.</p>
        <p>11. Näillä ja muuten hovioikeuden mainitsemilla perusteilla Korkein oikeus päätyy siihen, että Seppälälle testamentin toissijaismääräyksen perusteella tuleva omaisuus on määrättävä soveltaen perintökaaren 3 luvun säännöksiä siten kuin hovioikeuden tuomion perusteluissa on sanottu.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <p>Asian ovat ratkaisseet oikeusneuvokset Gustaf Möller, Mikko Tulokas (eri mieltä), Eeva Vuori, Gustav Bygglin (eri mieltä) ja Pertti Välimäki. Esittelijä Marjatta Berg (mietintö).</p>
        <p>
          <strong>Esittelijän mietintö ja eri mieltä olevien jäsenten lausunnot</strong>
        </p>
        <p>Määräaikainen vanhempi oikeussihteeri Berg:</p>
        <p>Korkein oikeus lausunee seuraavan.</p>
        <p>Asiassa on kysymys rintaperillisen lakiosan laskentatavasta eloonjääneen puolison jälkeen. Maire ja Henrik Saukonpäällä oli kolme yhteistä lasta ja keskinäisen testamentin mukaan heidän tahtonsa on ollut, että lakiosia lukuunottamatta kaikki omaisuus menee yhdelle rintaperillisistä eli Seppälälle.</p>
        <p>Seppälän mielestä oikeustapauksesta KKO 1998:113 ilmenevää ohjetta perinnönjaosta lesken kuolinpesässä ei voi soveltaa Maire Saukonpään kuolinpesään siten kuin hovioikeus on ratkaisussaan tehnyt.</p>
        <p>Mainitussa oikeustapauksessa oli kysymys keskinäisen testamentin toissijaissaajana olleen rintaperillisen perintöosuuden laskemistavasta, ja tapauksesta ilmenevää oikeusohjetta voidaan soveltaa tilanteessa, jossa leski ja rintaperilliset elävät jakamattomassa pesässä. Oikeusohje ei näin ollen sovellu noudatettavaksi tässä tapauksessa, jossa Henrik Saukonpään jälkeen on toimitettu lainvoimaiset ositus ja perinnönjako.</p>
        <p>Maire ja Henrik Saukonpään tekemää keskinäistä testamenttia ei voi pitää määräystensä osalta tavanomaisena yleisjälkisäädöksenä. Yleensä keskinäisellä testamentilla turvataan lesken asemaa ja torjutaan rintaperillisten lakiosavaatimuksia. Saukonpäiden testamentissa on nimenomaisesti velvoitettu eloonjäänyt puoliso suorittamaan lakiosat ensiksi kuolleen puolison jälkeen rintaperillisille.</p>
        <p>Testamentin kohdassa 3 olevan määräyksen mukaan Saukonpään puolisoiden tarkoitus oli, että eloonjääneen puolison jäämistöosuuteen ei lueta sitä omaisuutta, jonka tämä on saanut keskinäisen testamentin nojalla ja jonka osalta testamentissa on toissijaismääräys Seppälän hyväksi.</p>
        <p>Testamentin määräysten noudattaminen ei kuitenkaan saa loukata rintaperillisen oikeutta lakiosaansa.</p>
        <p>Mikko Saukonpää on jo saanut lakiosansa Henrik Saukonpään jälkeen. Se laskettiin jäämistöomaisuudesta, johon kuului myös toissijaismääräyksen kohteena oleva omaisuus.</p>
        <p>Näin ollen vaikka lakiosa Maire Saukonpään jälkeen lasketaan siitä omaisuudesta, johon toissijaismääräyksen kohteena oleva omaisuus ei kuulu, ei lakiosa tämän laskentatapansa vuoksi muodostu määrältään pienemmäksi kuin se olisi tilanteessa, jossa ositusta ja perinnönjakoa ei olisi lainkaan tehty. Tämän vuoksi pesänjakajan ja käräjäoikeuden noudattama laskentatapa ei loukkaa Mikko Saukonpään lakiosaoikeutta.</p>
        <p>Kuten käräjäoikeus on todennut, lakiosien maksaminen ensiksi kuolleen puolison jälkeen muulla kuin ensiksi kuolleen puolison jäämistöomaisuudella voi sinänsä johtaa eloonjääneen puolison jäämistöomaisuuden vähenemiseen, mutta tältäkään osin testamentin määräys ei loukkaa rintaperillisen lakiosaoikeutta.</p>
        <p>Kun testamentti ei näin ollen loukkaa rintaperillisen oikeutta lakiosaan, tulee Maire Saukonpään jälkeen tehtävässä perinnönjaossa noudattaa testamentista ilmeneviä määräyksiä.</p>
        <p>Mikko Saukonpään lakiosaa määrättäessä Maire Saukonpään pesän jäämistöön mahdollisesti tehtävistä laskennallisista lisäyksistä säädetään perintökaaren 7 luvussa. Kuten käräjäoikeus on todennut, lakiosien maksaminen ensiksi kuolleen puolison jälkeen ei oikeuta mainitun luvun 3 §:n 3 momentin tarkoittamiin lisäyksiin.</p>
        <p>Näillä ja muutoin käräjäoikeuden mainitsemilla perusteilla Korkein oikeus kumonnee hovioikeuden tuomion ja jättänee asian käräjäoikeuden tuomion varaan.</p>
        <p><strong>Oikeusneuvos Bygglin</strong>: Katson, päinvastoin kuin enemmistö, että Henrik ja Maire Saukonpään testamenttiin sisältyvät määräykset siitä, miten heidän jäämistönsä suhteen on meneteltävä, syrjäyttävät perintökaaren 12 luvun 1 §:ssä tarkoitetulla tavalla perintökaaren 3 luvun säännösten vastaavan soveltamisen tässä tapauksessa.</p>
        <p>Testamentin mukaan rintaperillisten lakiosaa vastaava osa ensiksikuolleen jäämistöstä oli erotettava pesästä ja luovutettava rintaperillisille. Eloonjääneelle puolisolle oli annettu oikeus suorittaa lakiosaa vastaava määrä tai osa siitä rahana. Oikeus lakiosien maksamiseen rahassa ei ollut testamentissa sidottu tiettyihin varoihin. Se osa ensiksikuolleen jäämistöstä, mitä ei käytetty lakiosien suorittamiseen, meni täydellä omistusoikeudella eloonjääneelle puolisolle.</p>
        <p>Henrik Saukonpään jälkeen on testamenttia noudattaen suoritettu ositus ja omaisuuden jako. Lakiosia vastaavat määrät on maksettu rahana lakiosaperillisille. Perinnönjaossa on esinekohtaisesti eroteltu se osa Henrik Saukonpään omaisuudesta, mikä on siirtynyt Maire Saukonpään omistukseen testamentin 2 kohdan perusteella. Samaan kohtaan sisältyy määräys, jonka mukaan "tässä mainittu osa ensiksikuolleen jäämistöstä" oli molempien kuoltua menevä Seppälälle.</p>
        <p>Testamentin 3 kohdassa määrättiin tarkemmin, miten oli toimittava molempien testamentin tekijöiden kuoltua. Tällöin testamentin tekijöistä viimeksikuolleen omaisuus, edellä 2 kohdassa mainittua omaisuutta lukuunottamatta, oli jaettava siten, että Mikko Saukonpää saisi vain sen osan heistä viimeksikuolleen jäämistöstä, mikä vastasi hänen lakiosaansa heistä viimeksikuolleen jälkeen.</p>
        <p>Näistä määräyksistä katson ilmenevän testamentin tekijöiden tahdon, ettei Maire Saukonpään testamentin nojalla saamaa ja Seppälälle siirtyvää omaisuutta otettaisi lukuun Maire Saukonpään omaisuutta jaettaessa. Näillä ja muuten käräjäoikeuden lausumilla perusteilla kumoan hovioikeuden tuomion ja jätän asian käräjäoikeuden tuomion lopputuloksen varaan.</p>
        <p><strong>Oikeusneuvos Tulokas</strong>: Perinnönjako Henrik Saukonpään jälkeen on toimitettu loppuun 23.3.1999. Jakokirjassa on esinekohtaisesti lueteltu, mitä omaisuutta leski Maire Saukonpää on saanut jaossa testamentin nojalla. Jakokirjassa Maire Saukonpää on määrätty suorittamaan rintaperillisten lakiosat rahana.</p>
        <p>Erimielisyyttä on syntynyt Maire Saukonpään jälkeen suoritettavassa perinnönjaossa toissijaisen testamentinsaajan Seppälän osuuden sekä rintaperillisten lakiosan laskemisesta, erityisesti sen seikan merkityksestä, että Maire Saukonpää oli maksanut lakiosat Henrik Saukonpään jälkeen osituksessa tasinkona saamansa omaisuuden realisoinnista kertyneillä eikä testamentilla saamillaan toissijaismääräyksen alaisilla varoilla.</p>
        <p>Asiassa on ensin ratkaistava, soveltuvatko Maire Saukonpään perinnönjakoon perintökaaren 3 luvun säännökset, joihin toissijaisia testamenttimääräyksiä koskevassa perintökaaren 12 luvun 1 §:ssä viitataan. Kun Henrik Saukonpään jälkeen on edellä mainituin tavoin pidetty ositus ja perinnönjako, jonka tuloksena tiedetään, mitä toissijaismääräyksen alaista omaisuutta Maire Saukonpää on saanut mieheltään testamentilla, ei ole perustetta eikä tarvetta sellaisiin jakamattoman pesän tapauksissa laadittaviin summaarisiin laskelmiin, joihin perintökaaren 3 luvun säännökset johtavat. Kyseinen omaisuus, sikäli kuin se on jäljellä, kuuluu lähtökohtaisesti toissijaiselle testamentinsaajalle eikä sitä tule ottaa huomioon laskettaessa lakiosia Maire Saukonpään jälkeen.</p>
        <p>Testamentin 2 kohdassa lähdetään siitä, että lakiosat Henrik Saukonpään jälkeen suoritetaan hänen jättämistään perintövaroista, jolloin ne vähentävät testamentin perusteella ensivaiheessa Maire Saukonpäälle ja hänen jälkeensä Seppälälle tulevia varoja. Kun Maire Saukonpää on kuitenkin kerrotuin tavoin maksanut lakiosat osituksessa tasinkona saamillaan varoilla, siitä on seurannut, että hänen jälkeensä toissijaisen testamentinsaajan osuus on muodostunut suuremmaksi ja rintaperillisten lakiosa pienemmäksi verrattuna siihen, että lakiosien maksussa olisi menetelty testamentin mukaisesti.</p>
        <p>Se, että testamentissa leski on oikeutettu maksamaan lakiosat rahassa, ei merkitse sitä, että perinnönjaossa Maire Saukonpään jälkeen tulisi hyväksyä lopputulos, jonka mukaan toissijaisen testamentinsaajan ja lakiosaperillisten osuudet muodostuvat toisenlaisiksi kuin testamentissa oli tarkoitettu.</p>
        <p>Testamentissa tarkoitetun lopputuloksen saavuttaminen olisi siten edellyttänyt, että Maire Saukonpään perinnönjaossa toissijaisen testamentinsaajan osuudesta olisi vähennetty, mitä Henrik Saukonpään rintaperillisille oli lakiosana maksettu, ja sama summa olisi lisätty niihin Maire Saukonpään varoihin, joiden perusteella rintaperillisten lakiosa hänen jälkeensä tuli laskea.</p>
        <p>Seppälä on valituksessaan vaatinut hovioikeuden ratkaisun kumoamista ja asian jättämistä käräjäoikeuden ratkaisun varaan. Aineellisen lopputuloksen kannalta edellä esitetty kantani on lähempänä hovioikeuden kuin käräjäoikeuden tuomiota. Päädyn sen vuoksi hylkäämään valituksen.</p>
      </div>
    </div>
  </finlex:content>
</finlex:document>
