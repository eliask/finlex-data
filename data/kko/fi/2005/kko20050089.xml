<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20050089</dcterms:identifier>
  <finlex:ecliIdentifier>ECLI:FI:KKO:2005:89</finlex:ecliIdentifier>
  <dcterms:title>KKO:2005:89</dcterms:title>
  <dcterms:description>
    <p>
      <strong>Konkurssi</strong>
      <span>Takaisinsaanti konkurssipesään</span>
    </p>
  </dcterms:description>
  <finlex:registerNumber>S2003/436</finlex:registerNumber>
  <dcterms:date pvm="20050310">2005-03-10</dcterms:date>
  <finlex:fileCopyNumber>1910</finlex:fileCopyNumber>
  <dcterms:issued pvm="20050823">2005-08-23</dcterms:issued>
  <dcterms:abstract>
    <p>Yhtiöllä A oli myyntisaamisia yhtiöltä B. Yhtiöiden edustajat sopivat myyntisaamisten hoitamisesta siten, että B suorittaa maksun kiinteistöyhtiölle C ja maksuilla vähennetään A:n vuokravelkaa C:lle. A:n saamisia B:ltä oli sittemmin ilmoitettu kuitatun A:n C:lle olleita vuokravelkoja vastaan. Kysymys A:n konkurssipesän vaatimuksesta siitä, voitiinko B kuitenkin velvoittaa suorittamaan myyntisaamiset konkurssipesälle tai oliko tapahtunut sellainen kuittaus tai muu järjestely, joka voitiin takaisinsaannista konkurssipesään annetun lain nojalla määrätä peräytymään siten, että B oli takaisinsaannin johdosta velvollinen suorittamaan konkurssipesälle vastaavan määrän.</p>
  </dcterms:abstract>
  <dcterms:tableOfContents>
    <a href="OT20050089_1">Asian käsittely alemmissa oikeuksissa</a>
    <a href="OT20050089_2">Muutoksenhaku Korkeimmassa oikeudessa</a>
    <a href="OT20050089_3">Korkeimman oikeuden ratkaisu</a>
  </dcterms:tableOfContents>
  <finlex:content id="s20050089.kko">
    <div>
      <h2 id="OT20050089_1">Asian käsittely alemmissa oikeuksissa</h2>
      <div>
        <h3>Taustaa</h3>
        <p>A Oy:llä oli 144 427,80 markan myyntisaamiset B Oy:ltä. Toisaalta sillä oli toimitiloistaan vuokravelkaa Kiinteistö Oy C:lle.</p>
        <p>B Oy:llä ja kiinteistöosakeyhtiöllä oli molemmilla toimitusjohtajana X. X oli kesällä 1999 ehdottanut A Oy:n koko osakekannan omistaneelle yhtiön toimitusjohtajalle Y:lle, että A Oy:n saatavat B Oy:ltä hoidetaan siten, että B Oy suorittaa maksut Kiinteistö Oy C:lle ja maksuilla vähennetään A Oy:n vuokravelkaa kiinteistöyhtiölle.</p>
        <p>Erikoistilintarkastuskertomuksen mukaan A Oy:n myyntisaamisia B Oy:ltä oli kuitattu 3.9. - 30.11.1999 välisenä aikana A Oy:n Kiinteistö Oy C:lle maalis-heinäkuulta 1998 olleita vuokravelkoja vastaan yhteensä 144 427,80 markkaa.</p>
        <p>A Oy asetettiin velkojan 23.10.1999 tekemästä hakemuksesta 26.11.1999 konkurssiin.</p>
      </div>
      <div>
        <h3>Kanne Salon käräjäoikeudessa</h3>
        <p>A Oy:n konkurssipesä vaati B Oy:tä vastaan ajamassaan kanteessa ensisijaisesti, että B Oy velvoitettaisiin suorittamaan konkurssipesälle myyntisaamisia 144 427,80 markkaa. Toissijaisesti konkurssipesä vaati, että maksujärjestely, jolla B Oy oli kanteen mukaan kuitannut velkansa A Oy:lle kiinteistöyhtiöllä A Oy:ltä olleita vuokrasaatavia vastaan, määrättäisiin takaisinsaannista konkurssipesään annetun lain nojalla peräytymään ja B Oy siten joka tapauksessa takaisinsaannin johdosta velvoitettaisiin suorittamaan sanotut myyntisaamiset konkurssipesälle.</p>
      </div>
      <div>
        <h3>B Oy:n vastaus</h3>
        <p>B Oy kiisti kanteen ja vaati sen hylkäämistä. Kysymys ei ollut ollut kuittaustilanteesta, vaan yhtiö oli suorittanut maksut A Oy:n puolesta tämän velkojalle.</p>
      </div>
      <div>
        <h3>Käräjäoikeuden tuomio 3.7.2001</h3>
        <p>Käräjäoikeus katsoi selvitetyksi, että Y:n hyväksyttyä X:n ehdotuksen yhtiöiden välillä oli syntynyt sopimus siitä, että B Oy suorittaa A Oy:n saatavat suoraan Kiinteistö Oy C:lle. Sopimus on merkinnyt sitä, että A Oy:n saatavat B Oy:ltä on kuitattu A Oy:n kiinteistöyhtiölle olleita vuokravelkoja vastaan. B Oy oli suorittanut maksut sopimuksen mukaisesti kiinteistöyhtiölle ja siten vapautunut maksuvelvollisuudestaan. Sen vuoksi käräjäoikeus hylkäsi velkomuskanteen.</p>
        <p>Takaisinsaannista konkurssipesään annetun lain nojalla esitetyn vaatimuksen osalta käräjäoikeus totesi, että järjestelyssä oli ollut kolme osapuolta. B Oy oli A Oy:n velallisena suorittanut osapuolten välisen sopimuksen perusteella maksut kiinteistöosakeyhtiölle. Se oli maksanut velkansa eikä ollut saanut järjestelystä mitään etua. Maksut oli vastaanottanut kiinteistöyhtiö, joka oli käyttänyt ne A Oy:ltä olevan vuokrasaatavansa lyhentämiseen.</p>
        <p>B Oy ei voinut näissä olosuhteissa olla palautusvelvollisena. Sen vuoksi käräjäoikeus hylkäsi myös takaisinsaantikanteen.</p>
        <p>Asian on ratkaissut määräaikainen käräjätuomari Mikael Illman.</p>
      </div>
      <div>
        <h3>Turun hovioikeuden tuomio 26.2.2003</h3>
        <p>Konkurssipesä valitti hovioikeuteen.</p>
        <p>Hovioikeus ei muuttanut käräjäoikeuden tuomiota.</p>
        <p>Asian ovat ratkaisseet hovioikeuden jäsenet Riitta Jousi, Saara Laapas ja Raimo Kyllästinen. Esittelijä Atso Sinervo.</p>
      </div>
    </div>
    <div>
      <h2 id="OT20050089_2">Muutoksenhaku Korkeimmassa oikeudessa</h2>
      <p>A Oy:n konkurssipesälle myönnettiin valituslupa.</p>
      <p>Valituksessaan konkurssipesä vaati, että hovioikeuden tuomio kumotaan ja kanne hyväksytään.</p>
      <p>B Oy vastasi valitukseen.</p>
    </div>
    <div>
      <h2 id="OT20050089_3">Korkeimman oikeuden ratkaisu</h2>
      <div>
        <h3>Perustelut</h3>
        <p>
          <strong>Velkomus</strong>
        </p>
        <p>1. Asiassa on ensin kysymys siitä, onko B Oy:n velka A Oy:lle lakannut, kun B Oy on sen toimitusjohtajan ehdottamalla ja A Oy:n toimitusjohtajan hyväksymällä tavalla suorittanut velan määräiset maksut Kiinteistö Oy C:lle, jolle A Oy:llä oli ollut vuokravelkaa toimitiloistaan.</p>
        <p>2. Tältä osin Korkein oikeus toteaa alempien oikeuksien mainitsemilla perusteilla B Oy:n vapautuneen velastaan. Velkomuskanteen osalta perusteita vaaditun suoritustuomion antamiselle ei siten ole.</p>
        <p>
          <strong>Takaisinsaanti konkurssipesään</strong>
        </p>
        <p>3. Toiseksi asiassa on kysymys siitä, onko edellä selostettu velanmaksu merkinnyt sellaista kuittausta tai muuta järjestelyä, joka olisi takaisinsaannista konkurssipesään annetun lain nojalla peräytettävissä siten, että B Oy voitaisiin tällä perusteella velvoittaa suorittamaan konkurssipesälle sanotut 144 427,80 markkaa korkoineen.</p>
        <p>4. Takaisinsaannista konkurssipesään annetun lain mukaisella takaisinsaantikanteella on tarkoitus saada takaisin konkurssipesään sellainen varallisuus, joka on joutunut pois konkurssivelalliselta takaisinsaantiaikana siten, että varojen saajalle on koitunut etua konkurssivelallisen velkojien kustannuksella.</p>
        <p>5. Korkein oikeus toteaa, että B Oy:lle ei ole edellä 1 kohdassa kuvatulla järjestelyllä tullut mitään A Oy:n varoista peräisin olevia suorituksia. Sille ei ole edes välillisesti siirtynyt velallisen varallisuutta, joka näin olisi joutunut pois A Oy:n velkojien ulottuvilta. Sen sijaan B Oy on A Oy:n kanssa syntyneen sopimuksen mukaisesti tehnyt suorituksia jälkimmäisen puolesta tämän velkojalle ja siten vapautunut omasta suoritusvelvollisuudestaan A Oy:lle. Järjestely ei ole merkinnyt sitä, että B Oy olisi saanut etua A Oy:n velkojien kustannuksella. Sillä, että B Oy:n läheisyhtiö on hyötynyt järjestelystä saadessaan B Oy:n kautta suorituksia A Oy:ltä olleille saatavilleen, ei ole merkitystä arvioitaessa mahdollisuutta hyväksyä konkurssipesän esittämillään perusteilla B Oy:öön kohdistama takaisinsaantivaatimus.</p>
        <p>6. Näillä perusteilla Korkein oikeus katsoo alempien oikeuksien tavoin, että kannetta ei tältäkään osin voida hyväksyä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <p>Asian ovat ratkaisseet oikeusneuvokset Kari Raulos, Gustaf Möller, Kati Hidén, Pauliine Koskelo ja Hannu Rajalahti. Esittelijä Satu Saarensola.</p>
      </div>
    </div>
  </finlex:content>
</finlex:document>
