<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>20050089</dcterms:identifier>
  <finlex:ecliIdentifier>ECLI:FI:KKO:2005:89</finlex:ecliIdentifier>
  <dcterms:title>KKO:2005:89</dcterms:title>
  <dcterms:description>
    <p>
      <strong>Konkurssi</strong>
      <span>Takaisinsaanti konkurssipesään</span>
    </p>
  </dcterms:description>
  <finlex:registerNumber>S2003/436</finlex:registerNumber>
  <dcterms:date pvm="20050310">2005-03-10</dcterms:date>
  <finlex:fileCopyNumber>1910</finlex:fileCopyNumber>
  <dcterms:issued pvm="20050823">2005-08-23</dcterms:issued>
  <dcterms:abstract>
    <p>Yhtiöllä A oli myyntisaamisia yhtiöltä B. Yhtiöiden edustajat sopivat myyntisaamisten hoitamisesta siten, että B suorittaa maksun kiinteistöyhtiölle C ja maksuilla vähennetään A:n vuokravelkaa C:lle. A:n saamisia B:ltä oli sittemmin ilmoitettu kuitatun A:n C:lle olleita vuokravelkoja vastaan. Kysymys A:n konkurssipesän vaatimuksesta siitä, voitiinko B kuitenkin velvoittaa suorittamaan myyntisaamiset konkurssipesälle tai oliko tapahtunut sellainen kuittaus tai muu järjestely, joka voitiin takaisinsaannista konkurssipesään annetun lain nojalla määrätä peräytymään siten, että B oli takaisinsaannin johdosta velvollinen suorittamaan konkurssipesälle vastaavan määrän.</p>
  </dcterms:abstract>
  <dcterms:tableOfContents>
    <a href="OT20050089_1">Asian käsittely alemmissa oikeuksissa</a>
    <a href="OT20050089_2">Muutoksenhaku Korkeimmassa oikeudessa</a>
    <a href="OT20050089_3">Korkeimman oikeuden ratkaisu</a>
  </dcterms:tableOfContents>
  <finlex:content id="s20050089.kko">
    <div>
      <h2 id="OT20050089_1">Asian käsittely alemmissa oikeuksissa</h2>
      <div>
        <h3>Taustaa</h3>
        <p>Owens Classic Oy:llä oli 144 427,80 markan myyntisaamiset Finnfoam Oy:ltä. Toisaalta sillä oli toimitiloistaan vuokravelkaa Kiinteistö Oy Nurmijärven Sudenkulmalle.</p>
        <p>Finnfoam Oy:llä ja kiinteistöosakeyhtiöllä oli molemmilla toimitusjohtajana X. X oli kesällä 1999 ehdottanut Owens Classic Oy:n koko osakekannan omistaneelle yhtiön toimitusjohtajalle Y:lle, että Owens Classic Oy:n saatavat Finnfoam Oy:ltä hoidetaan siten, että Finnfoam Oy suorittaa maksut Kiinteistö Oy Nurmijärven Sudenkulmalle ja maksuilla vähennetään Owens Classic Oy:n vuokravelkaa kiinteistöyhtiölle.</p>
        <p>Erikoistilintarkastuskertomuksen mukaan Owens Classic Oy:n myyntisaamisia Finnfoam Oy:ltä oli kuitattu 3.9. - 30.11.1999 välisenä aikana Owens Classic Oy:n Kiinteistö Oy Nurmijärven Sudenkulmalle maalis-heinäkuulta 1998 olleita vuokravelkoja vastaan yhteensä 144 427,80 markkaa.</p>
        <p>Owens Classic Oy asetettiin velkojan 23.10.1999 tekemästä hakemuksesta 26.11.1999 konkurssiin.</p>
      </div>
      <div>
        <h3>Kanne Salon käräjäoikeudessa</h3>
        <p>Owens Classic Oy:n konkurssipesä vaati Finnfoam Oy:tä vastaan ajamassaan kanteessa ensisijaisesti, että Finnfoam Oy velvoitettaisiin suorittamaan konkurssipesälle myyntisaamisia 144 427,80 markkaa. Toissijaisesti konkurssipesä vaati, että maksujärjestely, jolla Finnfoam Oy oli kanteen mukaan kuitannut velkansa Owens Classic Oy:lle kiinteistöyhtiöllä Owens Classic Oy:ltä olleita vuokrasaatavia vastaan, määrättäisiin takaisinsaannista konkurssipesään annetun lain nojalla peräytymään ja Finnfoam Oy siten joka tapauksessa takaisinsaannin johdosta velvoitettaisiin suorittamaan sanotut myyntisaamiset konkurssipesälle.</p>
      </div>
      <div>
        <h3>Finnfoam Oy:n vastaus</h3>
        <p>Finnfoam Oy kiisti kanteen ja vaati sen hylkäämistä. Kysymys ei ollut ollut kuittaustilanteesta, vaan yhtiö oli suorittanut maksut Owens Classic Oy:n puolesta tämän velkojalle.</p>
      </div>
      <div>
        <h3>Käräjäoikeuden tuomio 3.7.2001</h3>
        <p>Käräjäoikeus katsoi selvitetyksi, että Y:n hyväksyttyä X:n ehdotuksen yhtiöiden välillä oli syntynyt sopimus siitä, että Finnfoam Oy suorittaa Owens Classic Oy:n saatavat suoraan Kiinteistö Oy Nurmijärven Sudenkulmalle. Sopimus on merkinnyt sitä, että Owens Classic Oy:n saatavat Finnfoam Oy:ltä on kuitattu Owens Classic Oy:n kiinteistöyhtiölle olleita vuokravelkoja vastaan. Finnfoam Oy oli suorittanut maksut sopimuksen mukaisesti kiinteistöyhtiölle ja siten vapautunut maksuvelvollisuudestaan. Sen vuoksi käräjäoikeus hylkäsi velkomuskanteen.</p>
        <p>Takaisinsaannista konkurssipesään annetun lain nojalla esitetyn vaatimuksen osalta käräjäoikeus totesi, että järjestelyssä oli ollut kolme osapuolta. Finnfoam Oy oli Owens Classic Oy:n velallisena suorittanut osapuolten välisen sopimuksen perusteella maksut kiinteistöosakeyhtiölle. Se oli maksanut velkansa eikä ollut saanut järjestelystä mitään etua. Maksut oli vastaanottanut kiinteistöyhtiö, joka oli käyttänyt ne Owens Classic Oy:ltä olevan vuokrasaatavansa lyhentämiseen.</p>
        <p>Finnfoam Oy ei voinut näissä olosuhteissa olla palautusvelvollisena. Sen vuoksi käräjäoikeus hylkäsi myös takaisinsaantikanteen.</p>
        <p>Asian on ratkaissut määräaikainen käräjätuomari Mikael Illman.</p>
      </div>
      <div>
        <h3>Turun hovioikeuden tuomio 26.2.2003</h3>
        <p>Konkurssipesä valitti hovioikeuteen.</p>
        <p>Hovioikeus ei muuttanut käräjäoikeuden tuomiota.</p>
        <p>Asian ovat ratkaisseet hovioikeuden jäsenet Riitta Jousi, Saara Laapas ja Raimo Kyllästinen. Esittelijä Atso Sinervo.</p>
      </div>
    </div>
    <div>
      <h2 id="OT20050089_2">Muutoksenhaku Korkeimmassa oikeudessa</h2>
      <p>Owens Classic Oy:n konkurssipesälle myönnettiin valituslupa.</p>
      <p>Valituksessaan konkurssipesä vaati, että hovioikeuden tuomio kumotaan ja kanne hyväksytään.</p>
      <p>Finnfoam Oy vastasi valitukseen.</p>
    </div>
    <div>
      <h2 id="OT20050089_3">Korkeimman oikeuden ratkaisu</h2>
      <div>
        <h3>Perustelut</h3>
        <p>
          <strong>Velkomus</strong>
        </p>
        <p>1. Asiassa on ensin kysymys siitä, onko Finnfoam Oy:n velka Owens Classic Oy:lle lakannut, kun Finnfoam Oy on sen toimitusjohtajan ehdottamalla ja Owens Classic Oy:n toimitusjohtajan hyväksymällä tavalla suorittanut velan määräiset maksut Kiinteistö Oy Nurmijärven Sudenkulmalle, jolle Owens Classic Oy:llä oli ollut vuokravelkaa toimitiloistaan.</p>
        <p>2. Tältä osin Korkein oikeus toteaa alempien oikeuksien mainitsemilla perusteilla Finnfoam Oy:n vapautuneen velastaan. Velkomuskanteen osalta perusteita vaaditun suoritustuomion antamiselle ei siten ole.</p>
        <p>
          <strong>Takaisinsaanti konkurssipesään</strong>
        </p>
        <p>3. Toiseksi asiassa on kysymys siitä, onko edellä selostettu velanmaksu merkinnyt sellaista kuittausta tai muuta järjestelyä, joka olisi takaisinsaannista konkurssipesään annetun lain nojalla peräytettävissä siten, että Finnfoam Oy voitaisiin tällä perusteella velvoittaa suorittamaan konkurssipesälle sanotut 144 427,80 markkaa korkoineen.</p>
        <p>4. Takaisinsaannista konkurssipesään annetun lain mukaisella takaisinsaantikanteella on tarkoitus saada takaisin konkurssipesään sellainen varallisuus, joka on joutunut pois konkurssivelalliselta takaisinsaantiaikana siten, että varojen saajalle on koitunut etua konkurssivelallisen velkojien kustannuksella.</p>
        <p>5. Korkein oikeus toteaa, että Finnfoam Oy:lle ei ole edellä 1 kohdassa kuvatulla järjestelyllä tullut mitään Owens Classic Oy:n varoista peräisin olevia suorituksia. Sille ei ole edes välillisesti siirtynyt velallisen varallisuutta, joka näin olisi joutunut pois Owens Classic Oy:n velkojien ulottuvilta. Sen sijaan Finnfoam Oy on Owens Classic Oy:n kanssa syntyneen sopimuksen mukaisesti tehnyt suorituksia jälkimmäisen puolesta tämän velkojalle ja siten vapautunut omasta suoritusvelvollisuudestaan Owens Classic Oy:lle. Järjestely ei ole merkinnyt sitä, että Finnfoam Oy olisi saanut etua Owens Classic Oy:n velkojien kustannuksella. Sillä, että Finnfoam Oy:n läheisyhtiö on hyötynyt järjestelystä saadessaan Finnfoam Oy:n kautta suorituksia Owens Classic Oy:ltä olleille saatavilleen, ei ole merkitystä arvioitaessa mahdollisuutta hyväksyä konkurssipesän esittämillään perusteilla Finnfoam Oy:öön kohdistama takaisinsaantivaatimus.</p>
        <p>6. Näillä perusteilla Korkein oikeus katsoo alempien oikeuksien tavoin, että kannetta ei tältäkään osin voida hyväksyä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta.</p>
        <p>Asian ovat ratkaisseet oikeusneuvokset Kari Raulos, Gustaf Möller, Kati Hidén, Pauliine Koskelo ja Hannu Rajalahti. Esittelijä Satu Saarensola.</p>
      </div>
    </div>
  </finlex:content>
</finlex:document>
