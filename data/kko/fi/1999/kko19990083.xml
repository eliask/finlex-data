<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19990083</dcterms:identifier>
  <finlex:ecliIdentifier>ECLI:FI:KKO:1999:83</finlex:ecliIdentifier>
  <dcterms:title>KKO:1999:83</dcterms:title>
  <dcterms:description>
    <p>
      <strong>Työsopimuksen irtisanominen</strong>
    </p>
  </dcterms:description>
  <finlex:registerNumber>S98/1330</finlex:registerNumber>
  <dcterms:date pvm="19990415">1999-04-15</dcterms:date>
  <finlex:fileCopyNumber>1850</finlex:fileCopyNumber>
  <dcterms:issued pvm="19990705">1999-07-05</dcterms:issued>
  <dcterms:abstract>
    <p>Pankki oli irtisanonut pankinjohtajan tämän toistuvien luotonannosta annettujen ohjeiden noudattamatta jättämisen vuoksi.</p>
    <p>Työsuhteen päättämisen edellytyksenä ei pankinjohtajan mainitun menettelyn lisäksi pidetty sitä, että menettelystä olisi aiheutunut pankille vahinkoa. Pankilla oli siten yksinomaan ohjeiden vastaisesta toiminnasta syntyneestä luottamuspulasta johtuen ollut työsopimuslain 37 §:n 2 momentissa tarkoitettu erityisen painava syy pankinjohtajan työsopimuksen irtisanomiseen.</p>
  </dcterms:abstract>
  <p>TSL 37 § 2 mom</p>
  <dcterms:tableOfContents>
    <a href="19990083aloa0">ASIAN KÄSITTELY ALEMMISSA OIKEUKSISSA</a>
    <a href="19990083mhaku0">MUUTOKSENHAKU KORKEIMMASSA OIKEUDESSA</a>
    <a href="19990083yloa0">KORKEIMMAN OIKEUDEN RATKAISU 5.7.1999</a>
  </dcterms:tableOfContents>
  <finlex:content id="s19990083.kko">
    <div>
      <h2 id="19990083aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Helsingin käräjäoikeuden tuomio 30.5.1997</h3>
        <p>Risto Tauno Juhani Toivanen on 23.8.1996 vireille tulleella kanteella vaatinut Merita Pankki Oyj:ltä työsuhteen perusteettomasta irtisanomisesta 24 kuukauden palkkaa vastaavaa korvausta.</p>
        <p>Käräjäoikeus lausui kanteen johdosta, että Toivanen oli ollut pankin (ent. Suomen Yhdyspankki Oy) palveluksessa 1.6.1968 - 24.11.1994. Pankki oli 23.8.1994 työntekijästä johtuvasta syystä irtisanonut Toivasen työsopimuksen päättymään 24.11.1994. Toivasella ei ollut ollut irtisanomisaikana työntekovelvoitetta. Työsuhteen päättyessä Toivanen oli toiminut Helsingin Lönnrotinkadun konttorin 2. johtajana. Hänen palkkansa oli tuolloin 19 953 markkaa kuukaudessa.</p>
        <p>Toivanen oli saanut selvityksen irtisanomisen syistä 19.9.1994 päivätyssä kirjeessä. Pankki oli ilmoittanut irtisanomisen perusteiksi, että Toivanen oli - ylittänyt luotonantovaltuutensa toistuvasti antamalla luottoa joko kokonaan ilman vakuuksia tai ilman riittäviä vakuuksia, - jättänyt noudattamatta pankin ohjeet vakuuden arvostamisesta, - antanut virheellisiä tietoja esimiehelleen lainan vakuuksista, - pyrkinyt salaamaan antamansa luoton rikkomalla luottoasiakirjojen dokumentointia koskevia määräyksiä.</p>
        <p>Toivaselle oli annettu 13.6.1990 päivätty kirjallinen varoitus, joka koski luotonantomääräysten rikkomista.</p>
        <p>Käräjäoikeus katsoi käsiteltyään yksityiskohtaisesti Toivasen menettelyä eräiden päätöksestä ilmenevien luottojen yhteydessä, että pankinjohtajien luotonantovaltuuksien rajaaminen, asiakkaiden maksukyvyn selvittäminen ja vakuuksien edellyttäminen olivat keinoja luotonantoon sisältyvien riskien vähentämiseksi.</p>
        <p>Toivasen oli asemansa ja kokemuksensa perusteella täytynyt olla tietoinen pankissa noudatettavista luoton myöntämistä ja vakuuden arvostamista koskeneista ohjeista ja menettelytavoista. Moitittavia tapauksia oli ollut useita. Toivasen menettelyyn oli liittynyt merkittävä luottotappioiden mahdollisuus.</p>
        <p>Toivasen luottopäätöksissä oli ollut puutteiden lisäksi myös selvästi totuudenvastaisia merkintöjä. Luottopäätöslomakkeiden asianmukainen täyttäminen oli ollut edellytys sille, että konttoriryhmä oli voinut suorittaa luotonannon valvontaa. Toivasella oli lisäksi ollut mahdollisuus korjata menettelyään.</p>
        <p>Käräjäoikeus katsoi, että Toivanen oli menettelynsä johdosta menettänyt pankin luottamuksen. Pankilla oli siten ollut työsopimuslain 37 §:n 2 momentissa tarkoitettu erityisen painava syy hänen työsopimuksensa irtisanomiseen.</p>
        <p>Tämän vuoksi käräjäoikeus hylkäsi kanteen.</p>
        <div>
          <p>Asian on ratkaissut käräjätuomari Lahti.</p>
        </div>
      </div>
      <div>
        <h3>Helsingin hovioikeuden tuomio 20.8.1998</h3>
        <p>Toivanen valitti hovioikeuteen vaatien käräjäoikeuden tuomion kumoamista ja kanteen hyväksymistä. Hovioikeus totesi ratkaisussaan, ettei käräjäoikeuden mainitsemissa tapauksissa ollut kysymys merkittävistä luotonannon ohjeiden rikkomisista, koska pankille ei ollut näytetty aiheutuneen vahinkoa.</p>
        <p>Asiassa esitetystä selvityksestä ei ollut tehtävissä sellaista johtopäätöstä, että luottopäätöksiin liittyneistä puutteista huomauttamisella tai vakuuksien riittävyyttä koskevilla selvityspyynnöillä olisi huomautettu Toivasta siinä tarkoituksessa, että virheiden tai selvityspyyntöjen toistuessa hänen työsopimuksensa voitaisiin irtisanoa. Kun Toivasen aikaisemmin oli väitetty menetelleen luoton myöntämisestä annettujen ohjeiden vastaisesti, hänelle oli annettu käräjäoikeuden tuomiossa kerrottu kirjallinen varoitus. Ottaen kuitenkin huomioon, että sanotusta varoituksesta oli kulunut jo yli neljä vuotta siihen, kun Toivanen irtisanottiin, varoitusta ei ollut tässä asiassa otettava huomioon irtisanomisen perusteita harkittaessa.</p>
        <p>Arvioidessaan Toivasen luottopäätösten tekemiseen liittynyttä ohjeiden vastaista menettelyä ja sen merkitystä irtisanomisperusteena hovioikeus kiinnitti huomiota siihen, että luottopäätösten harkinnassa Toivanen oli joutunut ottamaan huomioon luoton myöntämiseen liittyneen luottotappioriskin ohella myös luotonannolle asetetut tulostavoitteet. Luottotappioriskien välttämiseksi pankissa oli ollut luoton myöntämiseen liittyneet ohjeet. Toivasen arvioitavaksi oli kuitenkin jäänyt velallisen takaisinmaksukyky ja luotolle saatavan vakuuden riittävyys. Ohjeet olivat tosin koskeneet myös takaisinmaksukyvyn ja vakuuden arvioinnissa huomioon otettavia seikkoja ja arvion tekemisessä tarvittavan selvityksen hankkimista, mutta viime kädessä arvio oli jäänyt Toivasen harkinnan varaan. Luoton myöntämiseen liittynyttä velallisen takaisinmaksukyvyn ja vakuuden riittävyyden arviointia oli pidettävä moitittavana menettelynä, jos luoton myöntämisestä oli aiheutunut tai tuli aiheutumaan pankille vahinkoa.</p>
        <p>Toivasen myöntämiin luottoihin liittyneissä luottoesittelylomakkeissa tai muissa luottoasiakirjoissa esiintyneet puutteet eivät olleet olleet niin merkittäviä, että niiden olisi katsottava muodostaneen erityisen painavan syyn Toivasen työsopimuksen irtisanomiselle. Kun pankki ei ollut näyttänyt, että Toivasen käräjäoikeuden tuomiossa selostetuista luottopäätöksistä olisi aiheutunut pankille vahinkoa tai vahingon aiheutumista olisi pidettävä erittäin todennäköisenä, luoton myöntämiseen liittynyttä ohjeiden vastaista muutakaan menettelyä ei ollut pidettävä sellaisena erityisen painavana syynä, jonka perusteella pankilla olisi ollut oikeus irtisanoa Toivasen työsopimus. Toivasella oli siten oikeus saada korvaus perusteettomasta työsopimuksen päättämisestä.</p>
        <p>Toivaselle tuomittavan korvauksen määrää arvioitaessa hovioikeus otti huomioon korvausta korottavana tekijänä, että Toivanen oli ollut irtisanomisestaan lähtien vailla työtä. Korvausta vähentävänä seikkana hovioikeus otti huomioon hänen oman menettelynsä myötävaikutuksen työsopimuksen irtisanomiseen sekä hänen työttömyyskassasta saamansa ansiosidonnaisen päivärahan, joka oli osaltaan vähentänyt työttömyydestä johtunutta ansion menetystä. Hovioikeus arvioi korvauksen määräksi 10 kuukauden palkkaa vastaavat 199 530 markkaa.</p>
        <p>Hovioikeus kumosi käräjäoikeuden tuomion ja velvoitti pankin suorittamaan Toivaselle korvaukseksi perusteettomasta työsopimuksen päättämisestä 199 530 markkaa korkoineen.</p>
        <div>
          <p>Asian ovat ratkaisseet hovioikeuden jäsenet Piira, Kuusimäki ja Virolainen. Esittelijä Tapani Koskimäki.</p>
        </div>
      </div>
    </div>
    <div>
      <h2 id="19990083mhaku0">MUUTOKSENHAKU KORKEIMMASSA OIKEUDESSA</h2>
      <p>Pankille myönnettiin valituslupa. Valituksessaan pankki vaati, että hovioikeuden tuomio kumotaan ja kanne hylätään.</p>
      <p>Toivanen vastasi valitukseen.</p>
    </div>
    <div>
      <h2 id="19990083yloa0">KORKEIMMAN OIKEUDEN RATKAISU 5.7.1999</h2>
      <div>
        <h3>Perustelut</h3>
        <p>Toivanen on ollut pankin palveluksessa 1.6.1968 lukien. Vuodesta 1973 alkaen hän on toiminut johtajana pankin eri konttoreissa. Hänen tehtävänään on ollut huolehtia konttorin 2. johtajana pankin antolainausosaston toiminnasta Lönnrotinkadun konttorissa. Pankki on 23.8.1994 irtisanonut hänen työsopimuksensa päättymään 24.11.1994 ilmoittaen perusteeksi luotonantovaltuuksien ylittämisen, vakuuden arvostamisesta annettujen pankin ohjeiden noudattamatta jättämisen, lainan vakuuksia koskeneiden virheellisten tietojen antamisen esimiehelle sekä antamansa luoton salaamisen rikkomalla luottoasiakirjojen dokumentointia koskeneita määräyksiä. Pankin mukaan edellä mainittu menettely on johtanut siihen, että Toivanen oli menettänyt pankin luottamuksen toimensa hoidossa.</p>
        <p>Korkein oikeus katsoo alempien oikeuksien tuomioista ilmenevillä perusteilla, että Toivanen on menetellyt pankin antamien ohjeiden vastaisesti. Moitittava menettely on liittynyt luoton myöntämistä koskevien edellytysten, velallisen sitoumusten ja vastuukyvyn selvittämiseen sekä vakuuden arvostamiseen.</p>
        <p>Jutussa on kysymys sen seikan ratkaisemisesta, onko työsuhteen päättämisen edellytyksenä pidettävä sitä, että Toivasen menettelystä aiheutui vahinkoa pankille.</p>
        <p>Pankinjohtajan itsenäisen harkintavallan rajoittaminen, asiakkaiden maksukyvyn selvittäminen ja vakuuksien edellyttäminen ovat pankin keinoja luotonantoon sisältyvien riskien vähentämiseksi. Pankin antamilla ohjeilla ja valvonnalla on tässä suhteessa tärkeä merkitys. Ohjeilla toteutetaan pankin yhteisiä tavoitteita.</p>
        <p>Toivasen itsenäinen asema 2. konttorinjohtajana ja hänen luotonmyöntämisvaltuutensa huomioon ottaen hänen pankin ohjeiden vastaiseen menettelyynsä on liittynyt merkittävä luottotappioiden mahdollisuus. Toivanen on toistuvasti menetellyt ohjeiden vastaisesti ja hänen luottopäätöksiinsä on sisältynyt totuudenvastaisia tietoja. Korkein oikeus katsoo, että työsuhteen päättämisen edellytyksenä ei voida mainitun menettelyn lisäksi pitää vahingon aiheuttamista pankille. Pankilla on siten yksinomaan ohjeiden vastaisesta menettelystä syntyneestä luottamuspulasta johtuen ollut työsopimuslain 37 §:n 2 momentissa tarkoitettu erityisen painava syy Toivasen työsopimuksen irtisanomiseen.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja Merita Pankki Oyj vapautetaan kaikesta korvausvelvollisuudesta Risto Tauno Juhani Toivaselle.</p>
        <p>Käräjäoikeuden tuomion lopputulos jää pysyväksi. Näin ollen kanne hylätään.</p>
      </div>
      <div>
        <p>Asian ovat ratkaisseet oikeusneuvokset Haarmann, Tulokas, Hidén, Palaja ja Krogerus. Esittelijä Sari Ruokojärvi.</p>
      </div>
    </div>
  </finlex:content>
</finlex:document>
