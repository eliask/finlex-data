<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19990011</dcterms:identifier>
  <finlex:ecliIdentifier>ECLI:FI:KKO:1999:11</finlex:ecliIdentifier>
  <dcterms:title>KKO:1999:11</dcterms:title>
  <dcterms:description>
    <p>
      <strong>Todistelu</strong>
    </p>
  </dcterms:description>
  <finlex:registerNumber>S98/148</finlex:registerNumber>
  <dcterms:date pvm="19980914">1998-09-14</dcterms:date>
  <finlex:fileCopyNumber>200</finlex:fileCopyNumber>
  <dcterms:issued pvm="19990203">1999-02-03</dcterms:issued>
  <dcterms:abstract>
    <p>Kysymys todistelun uskottavuuden arvioimisesta.</p>
  </dcterms:abstract>
  <dcterms:tableOfContents>
    <a href="19990011aloa0">ASIAN KÄSITTELY ALEMMISSA OIKEUKSISSA</a>
    <a href="19990011mhaku0">MUUTOKSENHAKU KORKEIMMASSA OIKEUDESSA</a>
    <a href="19990011yloa0">KORKEIMMAN OIKEUDEN RATKAISU 3.2.1999</a>
  </dcterms:tableOfContents>
  <finlex:content id="s19990011.kko">
    <div>
      <h2 id="19990011aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Rauno ja Marjut Walleniuksen kanne Porvoon käräjäoikeudessa</h3>
        <p>Rauno ja Marjut Wallenius kertoivat, että he olivat 15.2.1991 allekirjoitetulla kauppakirjalla ostaneet Pertti Ronkaiselta määräalan tilasta Turas, RN:o 9:102, Sipoon kunnan Paippisten kylässä 150 000 markalla. Kaupanvahvistajana oli ollut nimismies Timo Loman, joka oli myös toiminut nimismiespiirissä ulosottomiehenä.</p>
        <p>Emätilaan oli kohdistunut kaksi ulosmittausta. Kaupanvahvistaja oli tietoisena ulosmittauksista vahvistanut kaupan, vaikka kaupan teolle ei ollut ulosmittausvelkojien suostumusta. Kaupanvahvistajana Loman oli laiminlyönyt antaa ohjeet kiinnityksen hakemiseksi määräalan erottamisoikeuden vakuudeksi.</p>
        <p>Walleniukset eivät olleet ohjeiden puuttuessa ymmärtäneet heti ryhtyä toimenpiteisiin kiinnitysten hankkimiseksi määräalan erottamista varten. Sipoon piirin nimismies oli 23.10.1991 - 17.6.1992 kohdistanut emätilaan vielä viisi ulosmittausta.</p>
        <p>Walleniukset olivat lohkotuttaneet tilan ja jättäneet huhtikuussa 1993 hakemuksen lainhuudon saamiseksi, joka oli rauennut, koska edellä mainitut ulosmittaukset olivat kohdistuneet emätilaan ja siitä lohkottuun määräalaan.</p>
        <p>Porvoon kihlakunnanoikeus oli Walleniusten kanteesta 13.9.1993 antanut yksipuolisen tuomion, jolla kauppa oli todettu puretuksi ja Ronkainen velvoitettu suorittamaan Walleniuksille 150 000 markkaa sekä kuluja korkoineen. Yksipuolisen tuomion täytäntöönpanossa oli Ronkainen todettu varattomaksi. Kiinteistöä rasittaneet 455 000 markan kiinnitykset huomioon ottaen ulosmittaus ei pakkohuutokaupan myötä olisi tuottanut Walleniuksille mitään.</p>
        <p>Walleniukset olivat kärsineet vahinkoa kaupanvahvistajan laittomasta menettelystä sekä ohjeiden antamisen laiminlyönnistä. Kaupanvahvistaja oli tahallaan tai törkeää varomattomuuttaan antanut Walleniuksille virheellistä tietoa kaupan tekemisestä ja sen turvallisuudesta ostajille. Kun Loman oli todennut Walleniuksen ja Ronkaisen kanssa kaksi päivää ennen kaupantekoa tapahtuneessa neuvottelussa, ettei esteitä kaupanteolle ollut, Loman oli sopimusoikeudellisesti vastuussa antamistaan neuvoista.</p>
        <p>Näillä perusteilla Rauno ja Marjut Wallenius vaativat Lomanin ja valtion velvoittamista suorittamaan heille takaisinsaamatta jäänyt kauppahinta 150 000 markkaa, rahoituskuluja, lainan leimaveroa, rasitustodistuksen lunastusmaksua sekä lohkomiskuluja, kaikki määrät korkoineen.</p>
      </div>
      <div>
        <h3>Vastaukset</h3>
        <p>Loman ja valtio kiistivät kanteen ja vaativat sen hylkäämistä.</p>
        <p>Loman myönsi kaupanvahvistamisen ja totesi olevan mahdollista, ettei kaupantekotilaisuudessa ollut annettu Walleniuksille ohjeita, miten menetellä kiinnityksen hakemiseksi määräalan erottamisoikeuden vakuudeksi. Tämä ei ollut syy-yhteydessä vahinkoon, koska kiinnitystä ei olisi voitu vahvistaa emätilan ulosmittauksen vuoksi. Loman kiisti, että hän olisi tiennyt tilan olleen ulosmitattu ja että hän olisi neuvonut Walleniuksia.</p>
        <p>Valtio katsoi kaupanvahvistajan toimineen asianmukaisesti. Kun Walleniukset tietoisina myyjän vallintaoikeuden rajoituksista olivat hyväksyneet kauppakirjaan ehdon, että kaupan kohde myytiin vapaana rasituksista, he olivat myötävaikuttaneet vahinkoon.</p>
      </div>
      <div>
        <h3>Käräjäoikeuden tuomio 11.9.1996</h3>
        <p>Käräjäoikeus katsoi tuomiossa mainituilla perusteilla jääneen selvittämättä, että Loman vahvistaessaan kauppakirjan olisi ollut tietoinen ulosmittauksista. Edelleen käräjäoikeus katsoi, ettei ollut syntynyt sellaista suhdetta, jonka nojalla Loman olisi sopimusoikeudellisesti vastuussa antamistaan neuvoista ja tämän takia korvausvelvollinen. Neuvonnasta käräjäoikeus lausui lisäksi seuraavaa.</p>
        <p>Rauno Wallenius ja Ronkainen olivat kertoneet, että he olivat käyneet kysymässä neuvoja Lomanilta ja luottaen näihin neuvoihin sittemmin solmineet kiinteistönkaupan. Loman kuultuna ei ollut muistanut sitä ja oli joka tapauksessa kiistänyt sen, koska hän ei olisi antanut sellaisia neuvoja sen vuoksi, että ulosmittausvelkojien suostumus puuttui.</p>
        <p>Harkitessaan tätä asiaa käräjäoikeus antoi arvoa todistajana kuullun avustavan ulosottomiehen kertomukselle, jonka mukaan vuodessa tehtiin muutama kauppa, joissa kiinteä omaisuus oli ulosmitattu. Kaupan edellytyksenä kuitenkin oli, että ulosmittaus peruutettiin ja rahat maksettiin ulosottomiehelle, joka tilitti ne velkojille. Tässä tapauksessa ei ollut väitettykään, että olisi edes ollut puhetta siitä, että kauppahinta maksettaisiin ulosottomiehelle. Tämän vuoksi käräjäoikeuden mielestä ei tuntunut uskottavalta, että Loman olisi antanut kerrotunsisältöisiä neuvoja.</p>
        <p>Kaupanvahvistaja-asetuksen 4 §:n 1 momentin mukaan kaupanvahvistajan oli todistettuaan luovutuskirjan oikeaksi annettava sille, jolla oli oikeus saada kiinnitys määräalan erottamisoikeuden vakuudeksi, oikeusministeriön vahvistamat ohjeet kiinnityksen hakemista varten.</p>
        <p>Turas niminen tila, josta kaupan kohteena ollut määräala oli myyty, oli ulosmitattu ensimmäisen kerran 7.12.1989. Seuraava ulosmittaus oli tapahtunut 7.11.1990. Tila oli tämän jälkeen ollut ulosmitattuna siihen saakka, kunnes se myytiin pakkohuutokaupassa. Näin ollen siihen ei olisi voitu vahvistaa kiinnitystä.</p>
        <p>Tämän vuoksi käräjäoikeus katsoi, että kaupanvahvistajana toimiessaan Loman ei ollut aiheuttanut vahinkoa ostajille laiminlyömällä antaa heille ohjeita, koska määräalan erottamisoikeuden kiinnitystä ei kuitenkaan olisi voitu vahvistaa.</p>
        <p>Kaupanvahvistajan asia oli tutkia luovutuskirjan oikeellisuus kaupanvahvistaja-asetuksen 3 §:ssä mainitulla tavalla. Kaupanvahvistaja ei tutkinut luovutuksen perustana olevaa aineellista puolta eikä hän myöskään vastannut siitä.</p>
        <p>Kysymyksessä olevassa kiinteistönkaupassa Loman oli toiminut kaupanvahvistajana virka-asemansa perusteella ja hän oli Sipoossa ulosottomiehenä virka-asemansa perusteella. Käräjäoikeus katsoi, ettei ollut esitetty näyttöä siitä, että Loman olisi ollut tietoinen ulosmittauksista, ja koska hänen ei myöskään virka-asemansa puolesta välttämättä ollut tarvinnut olla tietoinen niistä, käräjäoikeus katsoi, ettei hän ollut tietoisesti vahvistanut ulosmitatun kiinteistön kauppaa. Näin ollen hän ei myöskään ollut aiheuttanut vahinkoa kantajille kaupanvahvistajan ominaisuudessa.</p>
        <p>Käsitellessään kantajien mahdollista myötävaikuttamista vahinkoon, käräjäoikeus totesi seuraavaa.</p>
        <p>Esisopimus määräalan kaupasta oli tehty 12.7.1989. Tämän yhteydessä oli maksettu käteisellä 20 000 markkaa. Lopullinen kauppakirja oli allekirjoitettu 15.2.1991. Kummassakin asiakirjassa oli ehto, jonka mukaan kaupan kohde myytiin vapaana kaikista rasituksista.</p>
        <p>Kantatilaan oli vahvistettu velkakiinnityksiä seuraavasti: 20.8.1981 55 000 markkaa ja 7.2.1989 400 000 markkaa. Kantaja Marjut Wallenius, ammatiltaan pankkitoimihenkilö, oli oikeudessa kuultuna kertonut, että hän oli laatinut kauppakirjan kirjoittaen sen jonkin mallin mukaan. Neuvoja hän oli kysynyt työpaikallaan pankissa.</p>
        <p>Asiassa oli kiistatta käynyt ilmi, että kaupan osapuolilla oli ollut kantatilaa koskeva rasitustodistus hallussaan ennen lopullista kauppaa. Näin ollen kantajat olivat myöskin olleet tietoisia ulosmittauksista ja velkakiinnityksistä. Maksamalla kauppahinnan määräalan myyjälle tietoisina näistä ostajat olivat ottaneet tietoisen riskin ja myötävaikuttaneet vahinkoon.</p>
        <p>Näillä ja muutoin tuomiosta ilmenevillä perusteilla käräjäoikeus katsoi, ettei kannetta ollut miltään osin näytetty toteen. Tämän vuoksi käräjäoikeus hylkäsi kanteen.</p>
        <div>
          <p>Asian ovat ratkaisseet käräjätuomarit Skogster, Salo-Pankakoski ja Pankakoski.</p>
        </div>
      </div>
      <div>
        <h3>Helsingin hovioikeuden tuomio 3.12.1997</h3>
        <p>Walleniukset valittivat hovioikeuteen ja toistivat kanteensa.</p>
        <p>Hovioikeus toimitti asiassa suullisen käsittelyn ja lausui, että Rauno ja Marjut Wallenius ostajina sekä Pertti ja Marjut Ronkainen myyjinä olivat 12.7.1989 päivätyssä määräalan kauppaa koskeneessa esisopimuksessa sopineet, että Walleniukset ostavat Ronkaisilta 5 000 neliömetrin määräalan näiden omistamasta Turas nimisestä tilasta RN:o 9:102 Sipoon kunnan Paippisten kylässä muun ohessa ehdoin, että sopimuksentekotilaisuudessa suoritettiin käsirahana 20 000 markkaa ja loppuosa 150 000 markan kauppahinnasta tuli maksaa, kun lopullinen kauppakirja allekirjoitettiin. Lopullinen kauppa oli sovittu tehtäväksi sen jälkeen, kun ostajille oli myönnetty rakentamista varten poikkeuslupa.</p>
        <p>Ympäristöministeriön myönnettyä 19.11.1990 Walleniuksille rakennusluvan, Rauno Wallenius ja Pertti Ronkainen olivat ryhtyneet toimenpiteisiin lopullisen kaupan tekemiseksi. Kantatilaan oli vahvistettu kiinnityksiä ja kiinnitysvelkakirjat olivat olleet Kansallis-Osake-Pankilla Pertti Ronkaisen velkojen vakuutena. Ronkainen oli 12.2.1991 hankkinut pankin sitoumuksen siitä, että kantatilaa rasittaneet kiinnitykset saatiin määräalan osalta kuolettaa. Ronkaiset olivat sitten 15.2.1991 allekirjoitetulla lopullisella kauppakirjalla myyneet määräalan Walleniuksille 150 000 markan hinnasta, josta aiemmin oli suoritettu 20 000 markkaa ja josta kauppakirjan allekirjoituksin kuitattiin maksetuksi 130 000 markkaa. Kauppakirjan ehtojen mukaan omistusoikeus määräalaan siirtyi heti ja määräala myytiin kaikista rasituksista vapaana. Kaupan vahvisti Sipoon nimismies Timo Loman. Määräalasta oli 10.8.1992 muodostettu Walleniuksille Tammela niminen tila RN:o 9:129.</p>
        <p>Loman ei kauppaa vahvistaessaan ollut antanut Walleniuksille tuolloin voimassa olleen kaupanvahvistaja-asetuksen 4 §:ssä tarkoitettuja oikeusministeriön vahvistamia ohjeita kiinnityksen hakemiseksi määräalan erottamisoikeuden vakuudeksi. Walleniukset eivät olleet hakeneet kiinnitystä määräalan erottamisoikeuden vakuudeksi. Kantatila oli ulosmitattu Pertti Ronkaisen veloista ennen kauppaa 7.12.1989 ja 7.11.1990 yhteensä 197 228 markan veloista korkoineen ja kuluineen. Kaupan jälkeen kantatila oli ulosmitattu vielä useaan kertaan Ronkaisen veloista ennen määräalan erottamista. Ulosmittausten vuoksi Walleniukset eivät olleet voineet saada lainhuutoa tilaansa. Porvoon kihlakunnanoikeus oli päätöksellään 13.9.1993 purkanut Walleniusten ja Ronkaisten välisen kaupan ja velvoittanut Pertti Ronkaisen palauttamaan Walleniuksille kauppahinnan korkoineen sekä korvaamaan heille kiinteistönkaupan aiheuttamia kuluja. Ronkainen oli ulosmittauksessa osoittautunut varattomaksi.</p>
        <p>Rauno Wallenius asianosaisena ja Pertti Ronkainen todistajana olivat kumpikin hovioikeudessa kertoneet, että hankittuaan pankilta sitoumuksen siitä, että kantatilan kiinnitykset saatiin kuolettaa määräalan osalta, he olivat menneet Sipoon ulosottomiehen, nimismies Timo Lomanin luokse selvittämään, estikö ulosmittaus kaupan tekemisen. Loman oli muutaman päivän kuluttua ottanut Rauno Walleniuksen ja Pertti Ronkaisen vastaan virkahuoneessaan. He olivat kysyneet nimismieheltä, voiko kaupan tehdä, vaikka tila oli ulosmitattu. Loman oli katsonut heillä mukanaan olleen rasitustodistuksen ja pyytänyt todistajanakin kuullun avustavan ulosottomiehen Patricia Rungin huoneeseen. Rung oli tuonut Lomanille kansion, jossa Walleniuksen ja Ronkaisen käsityksen mukaan oli ollut kantatilaa koskevien ulosmittausten asiakirjat. Loman oli asiakirjat tutkittuaan todennut, että kantatilaan jäi riittävästi ulosmitattavaa ja ilmoittanut, että Walleniukset ja Ronkaiset voivat kaupan tehdä. Sen jälkeen oli sovittu kaupanvahvistamisen ajankohdasta. Kaupantekotilaisuudessa ei ulosmittauksesta ollut enää puhetta.</p>
        <p>Marjut Wallenius oli hovioikeudessa asianosaisena kuultuna kertonut varmaksi sen, että Rauno Wallenius ja Pertti Ronkainen olivat käyneet Lomanin luona ennen kauppaa. Rauno Wallenius oli kertonut heidän saaneen nimismieheltä neuvon, että kauppa voitiin tehdä ulosmittauksesta huolimatta. Kaupassa ei ollut ollut muita ongelmia kuin ulosmittaus.</p>
        <p>Loman oli hovioikeudessa asianosaisena kertonut, että hän ei muistanut olleensa Rauno Walleniuksen ja Pertti Ronkaisen kertomassa tilaisuudessa ennen kaupanvahvistamista. Loman oli katsonut, että ulosmittaus ei ollut kaupan este. Lomanin mukaan, jos ulosmitatusta kiinteistöstä tehdään kauppa, kauppahinta otettiin ulosottomiehen haltuun ja ulosmittaus peruutettiin.</p>
        <p>Todistaja Rung oli muistellut, että hän olisi tavannut Rauno Walleniuksen ja Pertti Ronkaisen ennen kaupantekopäivää. Hän ei kuitenkaan ollut muistanut näiden kertomaa tilaisuutta, jossa hänet olisi kutsuttu Ronkaisen tilan ulosmittauspapereiden kanssa nimismiehen huoneeseen.</p>
        <p>Hovioikeus totesi, että Rauno Walleniuksen ja Pertti Ronkaisen kertomukset Lomanin luona käymisestä ja siellä tapahtuneesta olivat olennaisilta osiltaan yhdenmukaiset. Marjut Walleniuksen kertomus tuki myös vahvasti heidän kertomuksiaan. Kertomuksista ilmenevä menettely oli ollut johdonmukaista ja luontevaa tilanteessa, jossa kaupan kohteeksi aiottu kiinteistö oli ulosmitattu. Asiassa ei myöskään ollut ilmennyt seikkoja, joiden perusteella olisi ollut aihetta epäillä, että he olivat käyneet Lomanin luona jonkin muun syyn vuoksi. Uskottavaa ei myöskään ollut, että he olisivat tehneet kaupan, jos Loman ulosottomiehenä ja nimismiehenä olisi ilmoittanut, ettei kauppaa voi tehdä. Näissä olosuhteissa hovioikeus piti Rauno Walleniuksen ja Pertti Ronkaisen edellä selostettuja kertomuksia uskottavina siitä huolimatta, että Loman ja Rung eivät tilaisuutta muistaneet.</p>
        <p>Loman oli antanut neuvon nimismiehenä, jossa virassa hän oli ollut myös ulosottomies ja kaupanvahvistaja. Hovioikeus katsoi, että Lomanin olisi nimismiehenä ainakin pitänyt kiinnittää Rauno Walleniuksen huomiota siihen, että Walleniukset eivät voineet saada lainhuutoa määräalasta muodostettavaan tilaan ennenkuin ulosmittaukset sen osalta oli peruutettu ja että jos ulosmittauksia ei peruutettaisi, Walleniukset voivat menettää tilansa Ronkaisen velkoihin. Lomanin menettely oli aiheuttanut vahinkoa Walleniuksille, kun he Lomanin neuvosta olivat tehneet kaupan ja maksaneet loppukauppahinnan, mutta eivät ulosmittausten vuoksi olleet voineet saada lainhuutoa ja kiinteistöä käyttöönsä rasitteista vapaana. Loman ja valtio olivat vahingonkorvauslain 3 ja 6 luvun säännösten mukaisesti velvolliset korvaamaan Walleniuksille aiheutuneen vahingon.</p>
        <p>Kun Walleniukset jo esisopimusta tehtäessä olivat maksaneet 20 000 markkaa kauppahinnasta, heille Lomanin neuvosta kauppahinnan menetyksenä aiheutunut vahinko oli 130 000 markkaa.</p>
        <p>Tämän vuoksi ja hyläten muut vaatimukset tuomiossa ilmenevillä perusteilla hovioikeus velvoitti Lomanin ja valtion suorittamaan Walleniuksille yhteisesti korvaukseksi menetetystä kauppahinnasta 130 000 markkaa ja rasitustodistus- ja lohkomiskuluista 1 180 markkaa, kaikki määrät 16 prosentin korkoineen 19.6.1994 lukien, Loman kuitenkin vahingonkorvauslain 6 luvun 2 §:n perusteella vain se määrä, jota ei voitu saada vahingosta saman lain 3 luvun 2 §:n mukaan vastuussa olevalta valtiolta.</p>
        <div>
          <p>Asian ovat ratkaisseet hovioikeuden jäsenet Iirola, Brax ja Viitanen. Esittelijä Arja Mäki.</p>
        </div>
      </div>
    </div>
    <div>
      <h2 id="19990011mhaku0">MUUTOKSENHAKU KORKEIMMASSA OIKEUDESSA</h2>
      <p>Lomanille ja valtiolle myönnettiin valituslupa. Valituksissaan Loman ja valtio vaativat hovioikeuden tuomion kumoamista ja kanteen hylkäämistä.</p>
      <p>Walleniukset antoivat heiltä pyydetyt vastaukset.</p>
      <p>Korkein oikeus toimitti jutussa suullisen käsittelyn 14.9.1998.</p>
    </div>
    <div>
      <h2 id="19990011yloa0">KORKEIMMAN OIKEUDEN RATKAISU 3.2.1999</h2>
      <div>
        <h3>Perustelut</h3>
        <p>Kanteellaan Rauno ja Marjut Wallenius ovat hakeneet Lomanilta ja valtiolta korvausta vahingosta, joka oli koitunut heille Pertti Ronkaisen kanssa tehdystä myöhemmin puretusta määräalan kaupasta. Kanteen mukaan vahingon syntymiseen oli vaikuttanut Lomanin Sipoon piirin nimismiehenä Rauno Walleniukselle ja Ronkaiselle ennen kauppaa antamat neuvot ja Lomanin tietoisuus emäkiinteistön ulosmittaamisesta. Asian ratkaisulle on siten keskeistä se, mitä neuvoja Loman oli antanut ja mitä hän oli ulosmittauksista tiennyt.</p>
        <p>Rauno Wallenius on Korkeimmassa oikeudessa asianosaisena todistelutarkoituksessa kuultuna toistanut käräjäoikeudessa ja hovioikeudessa esittämänsä kertomuksen, jonka mukaan Loman oli virkahuoneessaan muutama päivä ennen kauppaa ilmoittanut hänelle ja Ronkaiselle, että emäkiinteistöön kohdistuvista ulosmittauksista huolimatta määräala voitiin myydä, koska ulosmitattavaa riittäisi. Todistajana kuultuna Ronkainen on kertonut samoin. Ronkaisen mukaan nimismies oli päätynyt tähän saatuaan Rauno Walleniukselta ja Ronkaiselta tiedon, että rakennukset eivät kuuluneet kauppaan ja että myytävä alue oli pelkkä tyhjä tontti. Sekä Wallenius että Ronkainen ovat kertoneet Lomanin samassa tilaisuudessa tutustuneen nimismiehen toimistossa olleisiin emäkiinteistöä koskeviin ulosmittausasiakirjoihin. Marjut Wallenius on kertonut Rauno Walleniuksen saaneen tapaamisessa sen käsityksen, että kauppa voitaisiin tehdä ulosmittauksista huolimatta.</p>
        <p>Asianosaisena todistelutarkoituksessa kuultu Loman ja todistajana kuultu avustava ulosottomies Patricia Rung ovat ilmoittaneet, etteivät he muista Walleniuksen ja Ronkaisen kuvaamaa tapaamista. Loman on kertonut, ettei hän ollut antanut sellaisia neuvoja kuin Wallenius ja Ronkainen ovat esittäneet.</p>
        <p>Asiassa on Korkeimman oikeuden mielestä esitetty riittävä näyttö siitä, että Loman sekä Rauno Wallenius ja Ronkainen ovat tavanneet ennen kauppaa ja että siinä yhteydessä on käsitelty kysymyksessä olevaa määräalan kauppaa. Keskustelun tarkkaa kulkua ei ole pystytty selvittämään. Korkein oikeus pitää kuitenkin näytettynä, että Rauno Walleniuksella on keskustelun jälkeen ollut sellainen mielikuva, että määräala voitiin ulosmittauksen estämättä myydä.</p>
        <p>Asiassa on todistaja Rungin lausunnoilla näytetty, että Sipoon nimismiespiirissä suostuttiin vahvistamaan ulosmitatun kiinteistön kauppa, jos ulosmittausvelkojat olivat antaneet kirjallisen suostumuksensa siihen. Toinen tapa ulosmitatun kiinteistön myymiseksi oli Rungin mukaan se, että avustava ulosottomies laski ulosmittausvelkojen suorittamiseksi tarvittavan rahamäärän ja kaupantekotilaisuudessa otti kauppahinnasta kuittia vastaan tämän summan haltuunsa, jolloin ulosmittaus peruutettiin. Loman ja Rung ovat kertoneet, että tällaisia tapauksia oli vuodessa useampia. Lomanin mukaan vuosittain tulee kymmenen - kaksikymmentä ulosmitatun kiinteistön myyntiä koskevaa tiedustelua, joihin vastataan nimismiespiirin yllä selostetun käytännön mukaisesti.</p>
        <p>Jutussa ei ole osoitettu sanotusta käytännöstä milloinkaan poiketun. Asiassa ei myöskään ole tullut esille sellaista, minkä vuoksi nyt kysymyksessä olevassa tapauksessa olisi ollut syytä menetellä vastoin selostettua käytäntöä. Kauppahinta, joka ei kattanut edes ulosmittaussaatavien määrää, luovutettiin myyjälle kaupantekotilaisuudessa nimismiehen läsnä ollessa. Rauno Wallenius ja Ronkainen eivät ole kertoneet puhutun siitä, ettei kauppahintaa kokonaisuudessaan annettaisi myyjälle tai että vaadittaisiin ulosmittausvelkojien suostumus.</p>
        <p>Loman on nyt kysymyksessä olevan kaupan ajankohtana ollut kokenut ulosottomies, joka toimi virkavastuulla. Hän on kertonut, että hän olisi ilman muuta kieltäytynyt vahvistamasta kauppaa, jos hän olisi tiennyt ulosmittauksesta.</p>
        <p>Korkein oikeus toteaa, että sekä ulosmittaus että kaupan kohde olivat tässä tapauksessa yksiselitteisiä. Lomanilla ei ole ollut asiassa harkinnanvaraa. Hän olisi rikkonut virkavelvollisuuttaan, jos hän olisi vahvistanut kaupan tietoisena ulosmittauksista. Huomioon ottaen rikoslain 16 luvun 17 ja 18 §:n, ulosottolain 4 luvun 30 §:n 2 momentin ja 7 luvun 3 §:n 2 momentin säännökset, sellaisina kuin ne olivat voimassa kaupantekohetkellä, kieltäytyminen vahvistamasta kauppaa olisi ollut Lomanille luonnollinen ja ainoa asianmukainen sekä nimismiespiirissä noudatetun käytännön mukainen vaihtoehto.</p>
        <p>Lukuun ottamatta Rauno Walleniuksen ja Ronkaisen kertomuksia, asiassa ei ole näyttöä siitä, että Loman olisi ollut tietoinen ulosmittauksista. Itse ulosmittaukset oli suorittanut avustava ulosottomies Rung. Asiassa ei ole edes väitetty, että tässä kaupassa olisi ollut muista kaupoista poikkeavia erityisiä syitä hyväksyä ulosmitatun kiinteistön myynti. Kysymyksessä oli rutiininomainen kauppa, jonka osapuolet olivat Lomanille vieraita.</p>
        <p>Arvioitaessa Rauno Walleniuksen ja Ronkaisen kertomusten näyttöarvoa Korkein oikeus toteaa heidän molempien ilmoittaneen, etteivät he kaupanteon aikoina ymmärtäneet paljoa kiinteistöjen vakuusjärjestelyistä ja ulosotosta. Wallenius ja Ronkainen eivät myöskään ole pystyneet määrittelemään Lomanin kanssa ennen kauppaa käydyn keskustelun tarkkaa ajankohtaa eivätkä liioin muistamaan kaikkia tapaamiseen liittyneitä yksityiskohtia. Rauno Walleniuksen kertomus sitä koskevista havainnoistaan, kuka hänen, Ronkaisen ja Lomanin tapaamisessa oli tuonut ulosmittausasiakirjat nimismiehelle on vaihdellut verrattaessa hänen alemmissa oikeuksissa kertomaansa hänen Korkeimmassa oikeudessa lausumaansa. Neuvo, jonka Rauno Wallenius ja Ronkainen ovat ilmoittaneet saaneensa vastaukseksi tiedusteluihinsa Lomanilta, kuvastaa näkemystä, joka on ulosmittaukseen perehtyneelle henkilölle vieras. Neuvon antaminen olisi käytännössä tarkoittanut, että Loman olisi suostunut tietoisesti, paitsi loukkaamaan ulosottovelkojien oikeuksia, myös asettamaan ostajat täysin turvattomaan oikeudelliseen asemaan. Tämä olisi vielä tapahtunut ilmoittamatta ostajille menettelyn poikkeuksellisuudesta, kysymättä sen syitä ja keskustelematta järjestelyyn liittyneistä ilmeisistä vaaroista, joiden luonteenomainen seuraus Walleniusten kärsimä vahinko on.</p>
        <p>Edellä selostettuun nähden on mahdollista, että Rauno Wallenius ja Ronkainen, käydessään nimismiehen toimistossa, joko ovat esittäneet asiansa siten, että heidän kysymyksensä on käsitetty väärin tai he ovat ymmärtäneet saamansa vastauksen tavalla, jota ei ole tarkoitettu. Korkein oikeus pitää todennäköisenä, että Walleniusten käsitys Lomanin antamista neuvoista perustuu tällaiseen erehdykseen.</p>
        <p>Edellä todetun perusteella Korkein oikeus pitää epätodennäköisenä ja siten näyttämättömänä, että Loman olisi antanut Rauno Walleniukselle ja Ronkaiselle heidän ilmoittamansa sisältöisiä neuvoja ja että Loman olisi tiennyt ulosmittauksista.</p>
        <p>Marjut ja Rauno Wallenius ovat kanteessaan esittäneet, että Loman myös laiminlyömällä antaa heille kaupan hetkellä voimassa olleen kaupanvahvistaja-asetuksen 4 §:n 1 momentissa (884/1988) tarkoitetut ohjeet oli aiheuttanut heille kanteessa mainitun vahingon. Loman on tunnustanut jättäneensä ohjeet antamatta mutta kiistänyt, että tästä olisi aiheutunut Walleniuksille vahinkoa.</p>
        <p>Korkein oikeus toteaa, että ulosmitattuun emätilaan ei olisi voitu vahvistaa ohjeissa tarkoitettua kiinnitystä. Kiinnityksen tuottamaa suojaa myöhemmiltä ulosmittauksilta ja kiinnityksiltä ei siten olisi enää saatu. Vaikka Walleniukset olisivat, siinä tapauksessa, että ohjeet olisi heille annettu, hakeneet kiinnitystä erottamisoikeutensa vakuudeksi ja sen seurauksena huomanneet heikon oikeudellisen asemansa, tämä olisi tapahtunut vasta sen jälkeen, kun kauppahinta oli kokonaisuudessaan suoritettu. Näin ollen vahingonkorvausvelvollisuuden edellyttämää syy-yhteyttä Lomanin laiminlyönnin ja Walleniuksia kohdanneen vahingon välillä ei ole.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan. Asia jää pääasian osalta käräjäoikeuden tuomion varaan.</p>
      </div>
      <div>
        <p>Asian ovat ratkaisseet oikeusneuvokset Portin, Tulenheimo-Takki, Taipale, Palaja ja Vuori. Esittelijä Gustav Bygglin.</p>
      </div>
    </div>
  </finlex:content>
</finlex:document>
