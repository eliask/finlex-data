<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920075</dcterms:identifier>
  <finlex:ecliIdentifier>ECLI:FI:KKO:1992:75</finlex:ecliIdentifier>
  <dcterms:title>KKO:1992:75</dcterms:title>
  <dcterms:description>
    <p>
      <strong>Merioikeus</strong>
      <span>Merilain säännösten rikkominen</span>
    </p>
  </dcterms:description>
  <finlex:registerNumber>R90/776</finlex:registerNumber>
  <dcterms:date pvm="19911030">1991-10-30</dcterms:date>
  <finlex:fileCopyNumber>1886</finlex:fileCopyNumber>
  <dcterms:issued pvm="19920608">1992-06-08</dcterms:issued>
  <dcterms:abstract>
    <p>Kauppa-aluksen lastin kiinnittäminen oli matkalla vallitsevissa sää- ja meriolosuhteissa, jotka olivat olleet tiedossa jo alusta lastattaessa, osoittautunut riittämättömäksi. Lasti oli päässyt siirtymään, mikä oli aiheuttanut merionnettomuuden. Aluksen päällikkö ja yliperämies, jotka vastasivat aluksen lastauksesta, tuomittiin lastin kiinnittämisen yhteydessä tapahtuneiden laiminlyöntien johdosta rangaistukseen merilain säännösten rikkomisesta.</p>
    <p>Ään.</p>
  </dcterms:abstract>
  <p>MeriL 43 §</p>
  <p>MeriL 230 § 3 mom</p>
  <p>MeriL 230 § 6 mom</p>
  <p>MeriL 231 §</p>
  <dcterms:tableOfContents>
    <a href="19920075aloa0">ASIAN KÄSITTELY ALEMMISSA OIKEUKSISSA</a>
    <a href="19920075mhaku0">MUUTOKSENHAKU KORKEIMMASSA OIKEUDESSA</a>
    <a href="19920075yloa0">KORKEIMMAN OIKEUDEN RATKAISU 8.6.1992</a>
  </dcterms:tableOfContents>
  <finlex:content id="s19920075.kko">
    <div>
      <h2 id="19920075aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Turun raastuvanoikeuden päätös 10.4.1989</h3>
        <p>Virallisen syyttäjän ajamasta syytteestä raastuvanoikeus on merioikeutena nyt kysymyksessä olevilta kohdin lausunut, että A oli toiminut Rederi Ab Hildegaardin omistaman m/s Karelian päällikkönä ja B aluksen yliperämiehenä aluksen lähtiessä 22.3.1986 Helsingborgista Turkuun suuntautuvalle matkalle.</p>
        <p>Alukseen oli lastattu alaruumaan pääasiassa tiiliä, jotka oli sijoitettu 22 lauttavaunulle, ja kolmelle lauttavaunulle sijoitettuja lannoitesäkkejä. Pääkannelle oli lastattu tiiliä, klinkkereitä, vehnää ja lannoitteita sekä muutama kontti. Tiilet ja klinkkerit olivat lauttavaunuilla, vehnä- ja lannoitesäkit lavoilla, joista osa oli pinottu päällekkäin. Keskilaivassa vehnä- ja lannoitesäkit oli lastattu tiiviisti laidasta laitaan. Lisäksi pääkannella oli muutama auto. Sääkannelle oli lastattu 14 kappaletta 40 jalan kontteja, jotka sisälsivät selluloosapaaleja, ja yksi lasitavaraa sisältävä 20 jalan kontti. Sääkannen etuosassa oli lisäksi 14 henkilöautoa. Lastaus oli suoritettu tällä linjalla yleisesti noudatetun käytännön mukaan ja kiinnitystyöhön oli käytetty ammattitaitoista työvoimaa. Lastauksen tarkempi suunnittelu oli tapahtunut päällikön, yliperämiehen ja rahtaajayhtiön käymien neuvottelujen pohjalta yliperämiehen laatiman lopullisen suunnitelman mukaan, jonka päällikkö oli hyväksynyt.</p>
        <p>Aluksen lähtiessä Helsingborgista oli luvassa kovaa 7-8 beaufortin etelätuulta, jonka illalla piti kääntyä lounaaseen ja heikentyä. Aluksen ollessa 23.3.1986 Itämerellä Gotlannin ja Gotska Sandön välisellä merialueella alus oli joutunut voimakkaaseen merenkäyntiin, jolloin sen lasti oli alkanut siirtyä ja alus oli saanut kallistuman, joka aluksi oli ollut noin 30 astetta ja myöhemmin 35 astetta. Kallistuma oli aiheuttanut sen, että aluksen selvitystankkiin sen ilmaputken jäätyä veden alle oli pallouimurin puuttumisesta johtuen päässyt merivettä ja sitä kautta edelleen raskasöljypäiväsäiliöön. Tämä oli aiheuttanut pääkoneiden tehon pienenemisen ja vasemman puolisen pääkoneen pysähtymisen, jolloin alus oli alkanut ohjailukyvyttömänä ajelehtia kallistuen ajoittain 55 astetta. Todettuaan aluksen olevan merihädässä A oli käskenut laivaväen jättämään laivan.</p>
        <p>Raastuvanoikeus on todennut virallisen syyttäjän katsoneen, että A ja B olivat laiminlyöneet huolehtia aluksen lastauksesta ja lastin kiinnityksestä siten, että lasti pysyi paikallaan kaikissa niissä olosuhteissa, joita aiottu matka ja vuodenaika huomioon ottaen voitiin odottaa. Syyttäjä oli vaatinut kummallekin rangaistusta, paitsi muusta josta nyt ei ole kysymys, merilain säännösten rikkomisesta.</p>
        <p>A ja B olivat kiistäneet heihin kohdistetut rangaistusvaatimukset sekä pyytäneet syytteiden hylkäämistä. Aluksen kallistuma ja merihätään joutuminen eivät olleet johtuneet puutteellisesta lastauksesta eikä lastin kiinnittämisestä, vaan erittäin voimakkaasta merenkäynnistä ja sen yhteydessä laivan perään osuneesta poikkeuksellisen suuresta murtoaallosta. Tämä oli arvioitava sellaiseksi merenkululle ominaiseksi vaaraksi, joka vapautti päällystön ja laivanisännän kaikesta vastuusta. Päällystö ei merilain mukaan ollut myöskään vastuussa lastin kiinnityksestä suljetun konttiyksikön sisällä.</p>
        <p>Raastuvanoikeus on katsonut, että aluksen lastaus ja lastin kiinnitys oli suoritettu tässä liikenteessä yleisesti noudatetun tavan mukaan. Vuonna 1972 rakennetun aluksen sääkannelta olivat kuitenkin puuttuneet nykyisin käytettävät konttien liukumista sivusuunnassa estävät rakennelmat ja konttien riittävään kiinnittämiseen tarvittavat kiinteät laitteet. Itse alustyyppi oli ominaisuuksiltaan erityisen altis varsinkin sivumyötäiselle aallokolle, mistä seikasta A ja B olivat olleet tietoisia. Odotettavissa oli ollut voimakasta etelänpuoleista tuulta sääolosuhteiden ollessa muutoinkin vuodenaikaan katsoen ennalta arvaamattomia. A ja B eivät olleet näissä olosuhteissa riittävässä määrin varmistuneet lastin kunnollisesta kiinnittämisestä. Sääkannelle sijoitetut, lohkon muodostaneet kontit olivat osin jääneet kiinnittämättä toisesta päästä ja konttien alle sijoitetut laudat eivät olleet antaneet riittävää kitkaa. Aluksen muille kansille sijoitettujen lastinkantajien - lauttavaunujen tai alustojen - päälle ahdetut tiilet, suursäkit ja viljasäkit oli kiinnitetty lastinkantajille siten, että lastin osilla oli ollut mahdollisuus irrota lastinkantajista. Lisäksi on osoitettu, että lastinkantajia oli paikoin siirtynyt lasteineen päivineen johtuen siitä, että ne olivat olleet kiinnitettyjä vain toisesta päästä taikka toisiinsa ja niiden välissä oli ollut vapaata tilaa. Lastin siirtymisestä oli ollut seurauksena, että alus oli saanut voimakkaan kallistuman. Tähän oli myötävaikuttanut sääkannella konttien sisällä A:n ja B:n tietämättä kiinnittämättä olleiden selluloosapaalien siirtyminen. A oli yrittänyt ohjata aluksen Gotska Sandön suojaan, mutta pääkoneiden toimintahäiriön vuoksi alus oli joutunut tuuliajolle.</p>
        <p>A oli edellä kerrotulla tavalla ennen matkan aloittamista laiminlyönyt huolehtia, että alus oli matkaan ja vuodenaikaan katsoen merikelpoinen, sekä B yliperämiehenä valvoessaan lastin ahtaamista ja kiinnittämistä ja siten suorittaessaan meriturvallisuuden kannalta olennaisesti merkityksellistä tehtävää laiminlyönyt, mitä hänen velvollisuutenaan hyvänä merimiehenä oli ollut merionnettomuuden estämiseksi.</p>
        <p>Sen vuoksi raastuvanoikeus on, samalla kun se luki sekä A:n että B:n syyksi myös kuusi kuolemantuottamusta ja ruumiinvamman tuottamuksen, tuominnut A:n merilain 43 §:n, 230 §:n 3 ja 6 momentin sekä 231 §:n ja rikoslain 21 luvun 9 ja 10 §:n ja 7 luvun 1 §:n nojalla yksin teoin tehdyistä merilain säännösten rikkomisesta, kuudesta kuolemantuottamuksesta ja ruumiinvamman tuottamuksesta 60:een 122 markan määräiseen päiväsakkoon eli maksamaan sakkoa 7.320 markkaa, sekä B:n merilain 43 §:n ja 231 §:n sekä rikoslain 21 luvun 9 ja 10 §:n ja 7 luvun 1 §:n nojalla yksin teoin tehdyistä merilain säännösten rikkomisesta, kuudesta kuolemantuottamuksesta ja ruumiinvamman tuottamuksesta 60:een 72 markan määräiseen päiväsakkoon eli maksamaan sakkoa 4.320 markkaa.</p>
      </div>
      <div>
        <h3>Turun hovioikeuden päätös 10.9.1990</h3>
        <p>Hovioikeus, jonka tutkittavaksi muiden muassa A ja B olivat saattaneet jutun vaatien syytteen hylkäämistä, on nyt kysymyksessä olevilta kohdin lausunut seuraavaa.</p>
        <p>Tosiseikasto</p>
        <p>Karelian lastaus oli tapahtunut raastuvanoikeuden päätöksessä selostetulla tavalla.</p>
        <p>Sääkannelle oli lastattu 15 konttia, joista oli muodostettu lohkoja siten, että kolme konttia oli vierekkäin laivan pituussuunnassa, näiden takana oli muutaman metrin väli ja sen jälkeen oli viisi konttia vierekkäin pituussuunnassa, kansirakenteiden ja savupiippujen väliin oli muodostettu lohko, jossa oli yhteensä kuusi konttia, kolme vierekkäin ja kaksi peräkkäin. Niiden takana oli yksi kontti poikittain.</p>
        <p>Aluksen kannessa ei ollut erityisiä konttien kiinnityspisteitä, joihin kontit voidaan kiinnittää lukoilla. Kontit oli kiinnitetty kanteen koukuilla niin sanottuihin elefantinjalkakiinnityspisteisiin, joihin kiinnitys on tehtävä elefantinjalkakiinnikkeillä. Konttien alle oli sijoitettu lautoja.</p>
        <p>Kontit oli kiinnitetty kummastakin päästä, mutta koska kontit sijoitettiin epäsymmetrisesti, kiinnityspisteitä oli vähemmän käytettävissä ja ne eivät sijainneet kiinnittämistä ajatellen parhaissa mahdollisissa paikoissa.</p>
        <p>Kuuden kontin lohkoon sijoitetut kontit oli kiinnitetty vain toisesta päästään muttei lohkon keskeltä.</p>
        <p>Pääkannella peräosaan oli sijoitettu neljä tiilillä lastattua lauttavaunua siten, että kummallekin puolelle oli jäänyt vapaata tilaa.</p>
        <p>Alaruumaan lastattuja lauttavaunuja oli sijoitettu osaksi siten, että niiden viereen oli jäänyt vapaata tilaa. Lauttavaunut oli kiinnitetty vain toisesta päästään taikka toisiinsa. Lauttavaunuille sijoitettu lasti oli kiinnitetty vaunuihin ylivedetyillä kettingeillä tai ylivedetyllä remmillä.</p>
        <p>B oli valvonut lastauksen ja lastin kiinnittämisen ja A oli aluksen päällikkönä hyväksynyt sen.</p>
        <p>Karelia oli raastuvanoikeuden selostamalla tavalla Gotlannin ja Gotska Sandön välisellä merialueella joutunut ennusteita vastanneissa sääolosuhteissa kovaan merenkäyntiin. Tuolloin lasti oli alkanut siirtyä, minkä seurauksena alus oli kallistunut. Kallistuma yhdessä voimakkaan merenkäynnin kanssa oli aiheuttanut, että yhä enemmän lastia oli siirtynyt ja lasti oli alkanut siirtyä myös konttien sisällä. Tällöin alus oli saanut erittäin suuren kallistuman, joka enimmillään kallistusmittarista tehdyn havainnon mukaan oli ollut 55 astetta.</p>
        <p>Alus oli rullannut merenkäynnissä jo ennen lastin siirtymistä. Karelia ja sen tyyppiset alukset ovat alttiita rullaamaan sivumyötäisessä aallokossa.</p>
        <p>Aluksen voimakas kallistuminen oli johtanut toisen koneen pysähtymiseen ja toisen toimintahäiriöön, mistä kaikesta oli seurannut, että alusta ei enää voinut ohjata.</p>
        <p>Aluksen ollessa hyvin voimakkaasti kallistuneena A aluksen päällikkönä oli antanut käskyn poistua alukselta.</p>
        <p>Oikeudellinen arviointi</p>
        <p>Aluksen matkakohtaisesta merikelpoisuudesta huolehtiminen, johon kuuluu sen varmistaminen, ettei lasti aluksen matkaan, vuodenaikaan ja odotettavissa olevaan säähän nähden pääse siirtymään, on lastauksen valvojan ja päällikön tärkeimpiä merenkulullisia velvollisuuksia.</p>
        <p>Lastin kiinnittäminen edellä selostetulla tavalla ei ollut tapahtunut siten, että olisi varmistettu, ettei lasti aluksen matkaan, vuodenaikaan ja odotettavissa olevaan säähän nähden pääse siirtymään.</p>
        <p>Se seikka, että alus saattaa olla lastattuna samalla tavoin kuin aluksia useasti tai yleensä lastataan, ei vapauta velvollisuudesta huolehtia siitä, että lasti ei pääse siirtymään. Jutussa ei ole osoitettu, että siinä linjaliikenteessä, jossa Karelia oli kyseisellä matkalla, olisi muodostunut lastin kiinnittämisen varmistamista koskevia kirjallisesti vahvistettuihin ohjeisiin tai määräyksiin perustuvaa käytäntöä. Karelia ei lastin kiinnittämiseen tarkoitettujen varusteiden osalta vastannut tuossa linjaliikenteessä tavanomaisesti käytettyjen alusten varustelua.</p>
        <p>Lastin kiinnittäminen edellä kerrotulla ja raastuvanoikeuden selostamalla tavalla ei ole ollut riittävää sen varmistamiseksi, ettei lasti siirtyisi kyseisellä matkalla odotettavissa olleissa sääolosuhteissa, jotka sitten vallitsivatkin lastin siirtymishetkellä.</p>
        <p>B on siten lastauksen valvojana ja A hyväksyessään aluksen päällikkönä lastauksen laiminlyöneet huolehtia siitä, että alus oli aiottuun matkaan, vuodenaikaan ja odotettavissa oleviin sääolosuhteisiin nähden merikelpoinen sen suhteen, ettei lasti pääsisi siirtymään.</p>
        <p>Jutussa ei ole osoitettu, että Kareliaa olisi kohdannut sellainen tavanomaista suurempi murtuva aalto, joka olisi ollut niin poikkeuksellinen, ettei sellaisen kohtaamista olisi voinut ennalta arvata huomioon ottaen alueelle annetun sääennusteen.</p>
        <p>Lastin alkuperäinen siirtyminen oli johtunut siitä, että se oli edellä sanotulla tavalla huonosti kiinnitetty, ja lastin siirtyminen on siten ollut B:n ja A:n laiminlyöntien seuraus.</p>
        <p>Toisen koneen sammuminen ja toisen toimintahäiriö oli osaksi saattanut johtua raastuvanoikeuden päätöksessä selostetusta pallouimurin puuttumisesta, mutta koneiden toimintahäiriötä ei kuitenkaan olisi aiheutunut ilman lastin siirtymisen aiheuttamaa kallistumaa, joten sekä toisen koneen pysähtyminen että toisen toimintahäiriö ovat olleet B:n ja A:n laiminlyöntien seuraus.</p>
        <p>Alukselta poistuminen oli johtunut aluksen kallistumisesta ja toisen koneen pysähtymisestä sekä toisen toimintahäiriöstä, joten myös aluksesta poistuminen on ollut seuraus B:n ja A:n ylläkerrotusta laiminlyönnistä.</p>
        <p>Rangaistuksen mittaaminen</p>
        <p>Rangaistuksen mittaamisessa ankaroittavana tekijänä on otettu huomioon, että B:n ja A:n laiminlyönnit koskevat erästä tärkeimmistä matkakohtaiseen merikelpoisuuteen liittyvistä velvollisuuksista, ja lieventävänä, että lastaus oli suoritettu siten, kuin alus aikaisemmin oli lastattu vastaaville matkoille, joilla vahinkoja ei ollut heidän tietämänsä mukaan aiheutunut. Jälkimmäinen seikka on otettu huomioon A:n osalta myös rikoslain 3 luvun 5 §:n 2 momentissa tarkoitettuna erityisenä syynä tuomita sakkorangaistus merilain 230 §:n 6 momentissa säädetyn vankeusrangaistuksen asemesta.</p>
        <p>Sen vuoksi hovioikeus on, samalla kuin syyte kuudesta kuolemantuottamuksesta ja ruumiinvamman tuottamuksesta kummankin osalta hylättiin, tuominnut A:n merilain 43 §:n sekä 230 §:n 3 ja 6 momentin sekä rikoslain 3 luvun 5 §:n 2 momentin nojalla 22.3.1986 tehdystä merilain säännösten rikkomisesta 30:een 122 markan määräiseen päiväsakkoon eli maksamaan sakkoa 3.660 markkaa ja B:n merilain 43 §:n ja 231 §:n nojalla 22.3.1986 tehdystä merilain säännösten rikkomisesta 30:een 72 markan määräiseen päiväsakkoon eli maksamaan sakkoa 2.160 markkaa.</p>
      </div>
    </div>
    <div>
      <h2 id="19920075mhaku0">MUUTOKSENHAKU KORKEIMMASSA OIKEUDESSA</h2>
      <p>A:lle ja B:lle on myönnetty valituslupa 20.3.1991. He ovat vaatineet syytteen hylkäämistä.</p>
      <p>Virallinen syyttäjä ja asianomistaja, Maarianhaminasta oleva Rederiaktiebolaget Hildegaard sekä raastuvanoikeudessa kuultavina olleet vakuutusyhtiöt, Tukholmasta Ruotsissa oleva Hansa Sjöförsäkringsaktiebolag ja Malmöstä Ruotsissa oleva Försäkrings AB Skandia yhteisesti ovat vastanneet A:n ja B:n yhteiseen hakemukseen. Syyttäjä ja vakuutusyhtiöt ovat vaatineet hovioikeuden päätöksen pysyttämistä ja asianomistaja valitusten hyväksymistä.</p>
    </div>
    <div>
      <h2 id="19920075yloa0">KORKEIMMAN OIKEUDEN RATKAISU 8.6.1992</h2>
      <div>
        <h3>Perustelut</h3>
        <p>Oy Bore Line Ab oli maaliskuussa 1986 matkarahdannut m/s Karelian korvaamaan telakalle joutunutta alustaan Göteborgin/Helsingborgin ja Suomen välisessä linjaliikenteessä. Ensimmäisen matkan m/s Karelia oli tehnyt Göteborgista Helsinkiin. Sen jälkeen alus oli palannut Göteborgiin ja lähtenyt sieltä nyt kysymyksessä olevalle matkalle Helsingborgin kautta Turkuun. Osa aluksen lastista oli otettu Göteborgista, mutta pääosan lastista alus oli ottanut Helsingborgista. Oy Bore Line Ab:n käyttämät ruotsalaiset ahtausliikkeet olivat suorittaneet aluksen lastauksen ja lastin kiinnittämisen. Työ oli tehty Oy Bore Line Ab:n kysymyksessä olevalla linjalla noudatetun tavan mukaan.</p>
        <p>Merionnettomuuden syyksi on esitetty erittäin voimakasta merenkäyntiä ja sen yhteydessä laivan perään osunutta poikkeuksellisen suurta murtoaaltoa, joka olisi aiheuttanut aluksen kallistumisen ja lastin siirtymisen. Korkein oikeus katsoo hovioikeuden tavoin jääneen näyttämättä, että m/s Kareliaa olisi kohdannut sellainen tavanomaista suurempi murtuva aalto, joka sääennusteita vastanneissa sääolosuhteissa olisi ollut niin poikkeuksellinen, ettei sellaisen kohtaamista olisi voinut ennalta arvata.</p>
        <p>Aluksen lastaaminen ja lastin kiinnittäminen samalla tavoin kuin aluksia useasti tai yleensä huomautuksitta lastataan on seikka, jolla on merkitystä arvioitaessa, onko aluksen päällystö huolehtinut velvollisuuksistaan aluksen matkakohtaisen merikelpoisuuden varmistamiseksi. M/s Karelian lastauksen ja lastin kiinnityksen suhteen Oy Bore Line Ab:n linjaliikenteessä muodostuneen lastaustavan noudattaminen ei kuitenkaan yksin ole ollut riittävää, koska Oy Bore Line Ab:n kysymyksessä olevassa linjaliikenteessä käyttämät muut alukset ovat olleet uudempia eikä m/s Karelia vastannut varustelultaan näitä aluksia. Matkalle odotettavissa olleet vaikeat sääolosuhteet ja tiedossa ollut m/s Karelian alttius varsinkin sivumyötäiselle aallokolle olisivat edellyttäneet erityistä huomiota lastin kiinnittämiseen. A ja B ovat hovioikeuden päätöksessä lausutuin tavoin laiminlyöneet varmistua siitä, että aluksen lastin kiinnittäminen oli suoritettu sellaisella tavalla, ettei lasti aluksen matkaan, vuodenaikaan ja odotettavissa olevaan säähän nähden pääse siirtymään.</p>
        <p>Merilain 43 § koskee aluksen päällikön velvollisuuksia, minkä vuoksi lainkohtaa ei voida soveltaa B:n osalta.</p>
        <p>Näillä ja muutoin hovioikeuden lausumilla perusteilla ei ole syytä hovioikeuden päätöksen lopputuloksen muuttamiseen muutoin kuin B:n menettelyyn sovellettavan lainsäännöksen osalta.</p>
      </div>
      <div>
        <h3>Päätöslauselma</h3>
        <p>Hovioikeuden päätöksen lopputulosta ei muuteta muulla tavoin kuin että B:n kohdalla sovelletaan hovioikeuden mainitsemista lainkohdista vain merilain 231 §:ää.</p>
        <div>
          <p>Ratkaisuun osallistuneet: oikeusneuvokset Portin, Ketola (eri mieltä), Tulenheimo-Takki ja Taipale sekä ylimääräinen oikeusneuvos Heikonen</p>
        </div>
      </div>
      <div>
        <h3>Esittelijän mietintö ja eri mieltä olevan jäsenen lausunto</h3>
        <p>Esittelijäneuvos Johansson: Korkein oikeus lausunee perusteluina ja päätöslauselmana seuraavaa.</p>
        <p>Perustelut</p>
        <p>Aluksen lastauksen ja lastin kiinnittämisen olivat suorittaneet Oy Bore Line Ab:n käyttämät ruotsalaiset ahtausliikkeet. Työ oli tehty yhtiön kysymyksessä olevalla liikennelinjalla RoRo-liikenteessä noudatetun käytännön mukaisesti. Niinpä meriasiantuntijoiden lausunnossa todetaan, että lastin kiinnitys oli selvästi vastannut vallitsevaa tapaa myös huomioon ottaen aluksen rakenne ja sen ominaisuudet sekä liikennealue ja vuodenaika. Edelleen m/s Karelian tutkintalautakunnan tutkintaselostuksessa todetaan, että lastauksessa ja sen valvonnassa oli menetelty pääasiassa siten kuin kyseisellä linjalla näytti yleensä olleen tapana.</p>
        <p>M/s Karelian lasti oli siirtynyt ja alus oli kallistunut odotettavissa olleissa sää- ja meriolosuhteissa laivaväen kertoman poikkeuksellisen suuren aallon kohdattua aluksen. Onnettomuuden jälkeen on aluksen lastauksessa ja lastin kiinnityksessä voitu osoittaa virheitä ja puutteita. Toisaalta edellä mainituissa lausunnossa ja selostuksessa on korostettu lastinkiinnityskysymysten huolellista, kokonaisvaltaista uudelleen arviointia sekä turvallisuutta edistäviä toimia kaikilta asianomaisilta tahoilta.</p>
        <p>Näillä perusteilla on jäänyt näyttämättä, että A ja B olisivat aluksen lastaamisen ja lastin kiinnittämisen yhteydessä, vallinneet olosuhteet ja sen hetkisen tietämyksen huomioon ottaen, laiminlyöneet heiltä vaadittavan huolellisuuden ja siten syyllistyneet rangaistaviin laiminlyönteihin tai tekoihin.</p>
        <p>Päätöslauselma</p>
        <p>Syyte merilain säännösten rikkomisesta 22.3.1986 hylätään. A ja B vapautetaan heille tuomituista rangaistuksista.</p>
        <p>Oikeusneuvos Ketola: Hyväksyn mietinnön.</p>
      </div>
    </div>
  </finlex:content>
</finlex:document>
