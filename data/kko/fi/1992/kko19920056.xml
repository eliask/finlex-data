<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920056</dcterms:identifier>
  <finlex:ecliIdentifier>ECLI:FI:KKO:1992:56</finlex:ecliIdentifier>
  <dcterms:title>KKO:1992:56</dcterms:title>
  <dcterms:description>
    <p>
      <strong>Avioliitto</strong>
      <span>Puolisoiden varallisuussuhteet</span>
      <span>Omaisuuden ositus</span>
    </p>
  </dcterms:description>
  <finlex:registerNumber>S90/1317</finlex:registerNumber>
  <dcterms:date pvm="19920115">1992-01-15</dcterms:date>
  <finlex:fileCopyNumber>1519</finlex:fileCopyNumber>
  <dcterms:issued pvm="19920505">1992-05-05</dcterms:issued>
  <dcterms:abstract>
    <p>A ja B oli vuonna 1976 tuomittu avioeroon eikä ositusta heidän välillään ollut toimitettu. A oli 1988 ilman B:n suostumusta myynyt C:lle omistamansa tilan, johon B:llä oli avio-oikeus. Vaikka kauppa ollakseen pätevä olisi edellyttänyt B:n suostumusta, hylättiin B:n vaatimus kaupan julistamisesta pätemättömäksi hänen suostumuksensa puuttumisen vuoksi, kun A:n ja B:n välillä oli jutun ollessa vireillä tehty heidän sopimukseensa perustuva ositus, jonka mukaan tila ja siitä saatu kauppahinta kuului A:n varoihin.</p>
    <p>Ks. <a href="http://www.finlex.fi/fi/oikeus/kko/kko/1954/19540096">KKO:1954-II-96</a> ja <a href="http://www.finlex.fi/fi/oikeus/kko/kko/1991/19910143">KKO:1991:143</a></p>
  </dcterms:abstract>
  <p>AL 86 § 3 mom</p>
  <p>AL:n voimaantulosäännös 12 mom (L 16.4.1987/411)</p>
  <dcterms:tableOfContents>
    <a href="19920056aloa0">ASIAN KÄSITTELY ALEMMISSA OIKEUKSISSA</a>
    <a href="19920056mhaku0">MUUTOKSENHAKU KORKEIMMASSA OIKEUDESSA</a>
    <a href="19920056yloa0">KORKEIMMAN OIKEUDEN RATKAISU 5.5.1992</a>
  </dcterms:tableOfContents>
  <finlex:content id="s19920056.kko">
    <div>
      <h2 id="19920056aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Porin raastuvanoikeudessa</h3>
        <p>Kaija Elina Sivander on 29.11.1988 Tuula Eila Lehtoselle tiedoksi annetun haasteen nojalla lausunut, että Kaija Elina ja Erkki Ilmari Sivander oli 4.3.1976 tuomittu avioeroon. Raastuvanoikeus oli 25.1.1988 määrännyt pesänjakajan toimittamaan osituksen puolisoiden pesässä, johon kuului muun muassa Erkki Ilmari Sivanderin nimissä oleva Korvenmäen tila RN:o 1:216 Porin kaupungin Toukarin kylässä. Pesänjakajan toimittamassa osituskokouksessa Erkki Ilmari Sivanderin asiamies oli esittänyt Korvenmäen tilan arvoksi 100.000 markkaa. Ositustoimituksen ollessa vielä vireillä Erkki Ilmari Sivander oli kauppakirjalla 16.6.1988 myynyt Korvenmäen tilan Lehtoselle 45.000 markan kauppahinnasta. Kaija Elina Sivander ei ollut antanut kauppaan suostumustaan.</p>
        <p>Avioliitto oli purettu ennen avioliittolain muuttamisesta 16.4.1987 annetun lain voimaantuloa 1.1.1988. Lainmuutoksen voimaantulosäännöksen 12 momentin mukaan osituksen toimittamiseen oli tällöin sovellettava aikaisemman lain mukaisia ositusta koskevia säännöksiä. Näin ollen kiinteistönkauppa olisi edellyttänyt Kaija Elina Sivanderin kirjallista suostumusta. Hän ei olisi suostumusta antanutkaan, koska kiinteistö oli luovutettu liian alhaisella kauppahinnalla.</p>
        <p>Tämän vuoksi Kaija Elina Sivander, joka on ajanut kannetta myös Erkki Ilmari Sivanderia vastaan, on vaatinut, että kiinteistönkauppa julistetaan pätemättömäksi ja kiinteistöön Lehtoselle annettu lainhuuto mitättömäksi, sekä korvausta oikeudenkäyntikuluistaan.</p>
        <p>Lehtonen on vastustanut kannetta ja lausunut muun ohessa, että avioliittolain 38 §:n säännöstä oli sovellettava luovutukseen nykyisessä muodossaan eikä se edellyttänyt toisen puolison suostumusta kiinteistön myyntiin.</p>
      </div>
      <div>
        <h3>Raastuvanoikeuden päätös 22.3.1989</h3>
        <p>Kysymyksessä oleva 16.6.1988 vahvistettu kiinteistönkauppa oli tehty avioliittolain muuttamisesta annetun lain säännösten voimassa ollessa. Avioliittolain 38 §:n säännös puolison suostumuksen antamisesta kiinteistönkauppaan ei ollut omaisuuden ositusta koskeva määräys, joten lainkohtaa oli sovellettava sisällöltään siinä muodossa kuin se oli 1.1.1988 voimaantulleen lainmuutoksen jälkeen. Näin ollen kiinteistönkauppa ei ollut edellyttänyt Kaija Elina Sivanderin kirjallista suostumusta.</p>
        <p>Tämän vuoksi raastuvanoikeus on hylännyt kanteen.</p>
      </div>
      <div>
        <h3>Turun hovioikeuden tuomio 21.9.1990</h3>
        <p>Hovioikeus, jonka tutkittavaksi Kaija Elina Sivander oli saattanut jutun, on lausunut, että Kaija Elina ja Erkki Ilmari Sivander oli 4.3.1976 tuomittu avioeroon, joka heidän ilmoituksensa mukaan oli lainvoimainen. Erkki Ilmari Sivander oli myynyt omistamansa Korvenmäen tilan RN:o 1:216 Lehtoselle 16.6.1988 vahvistetulla kauppakirjalla 45.000 markan kauppahinnasta. Kaija Elina Sivander ei ollut antanut suostumustaan kiinteistönkauppaan.</p>
        <p>Avioliittolain muuttamisesta 16.4.1987 annetun lain (411/87) voimaantulosäännöksen 12 momentin osituksen toimittamista koskevissa säännöksissä todettiin, että jos avioliitto oli ennen tuon lain voimaantuloa purettu tuomioistuimen päätöksellä, oli osituksen toimittamiseen sovellettava, mitä silloin voimassa olleessa avioliittolain IV osassa oli säädetty. Avioliittolain 86 §:n 3 momentissa, sellaisena kuin se oli 23.9.1948 annetussa laissa (681/48) säädettiin, että milloin avioliitto oli tuomiolla purettu, olkoon, kunnes ositus oli toimitettu, se puolisolla avioliiton purkautuessa ollut omaisuus, johon toisella puolisolla oli avio-oikeus, edelleen hänen vallittavanaan niin kuin avioliitto vielä jatkuisi. Avioliittolain 38 §:n 1 momentissa, sellaisena kuin se oli 29.6.1951 annetussa laissa (390/51) puolestaan määrättiin, että puoliso älköön luovuttako kiinteää omaisuutta, johon toisella puolisolla oli avio-oikeus, ellei tämä kirjallisesti ollut antanut siihen suostumustaan.</p>
        <p>Kysymyksessä olevaan kiinteistönkauppaan sovellettiin edellä mainittuja avioliittolain säännöksiä. Kaupan päättäminen olisi siten edellyttänyt Kaija Elina Sivanderin suostumusta. Kiinteistönkauppa oli pätemätön eikä siihen perustuen olisi saanut antaa lainhuutoa.</p>
        <p>Tämän vuoksi hovioikeus on, kumoten raastuvanoikeuden päätöksen, julistanut Korvenmäen tilaa RN:o 1:216 koskevan kauppakirjan pätemättömäksi ja kumonnut siihen perustuvan Porin raastuvanoikeuden kiinteistötuomarin 25.7.1988 numerolla 145/3 Lehtoselle annetun lainhuudon. Lehtonen on yhteisvastuullisesti Erkki Ilmari Sivanderin kanssa velvoitettu suorittamaan Kaija Elina Sivanderille korvaukseksi oikeudenkäyntikuluista jutussa 7.000 markkaa.</p>
      </div>
    </div>
    <div>
      <h2 id="19920056mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 24.10.1991.</p>
      <p>Lehtonen on muutoksenhakemuksessaan vaatinut hovioikeuden tuomion kumoamista ja oikeudenkäyntikulujensa korvaamista. Lehtonen on lausunut muun muassa, että Kaija Elina ja Erkki Ilmari Sivander olivat 30.1.1990 tehneet ositussopimuksen, jonka mukaan Korvenmäen tila ja siitä saatu kauppahinta kuului Erkki Ilmari Sivanderille ja Kaija Elina Sivander maksoi omaisuuden jaon jälkeen Erkki Ilmari Sivanderille tasinkoa. Avioliittolain 38 §:ssä säädetty edellytys oli siten täyttynyt. Lehtonen on esittänyt selvityksenä ositussopimuksen.</p>
      <p>Kaija Elina Sivander on antanut vastauksen, jossa hän on vaatinut valituksen hylkäämistä ja Lehtosen velvoittamista korvaamaan hänen vastauskulunsa korkoineen. Kaija Elina Sivander on lausunut, ettei Korvenmäen tilan ottaminen huomioon osituslaskelmassa korvannut kiinteistönkaupassa vaadittavaa puolison suostumusta.</p>
      <p>Erkki Ilmari Sivander on kuollut 10.7.1990.</p>
    </div>
    <div>
      <h2 id="19920056yloa0">KORKEIMMAN OIKEUDEN RATKAISU 5.5.1992</h2>
      <div>
        <h3>Käsittelyratkaisu</h3>
        <p>Ositussopimus, johon Lehtonen on vasta Korkeimmassa oikeudessa vedonnut, on tehty puheena olevan jutun ollessa hovioikeudessa vireillä. Lehtonen on saattanut todennäköiseksi, ettei hän ole voinut siihen aikaisemmin vedota. Tämän vuoksi Korkein oikeus oikeudenkäymiskaaren 30 luvun 7 §:n nojalla ottaa asian ratkaistessaan ositussopimuksen huomioon.</p>
      </div>
      <div>
        <h3>Pääasiaratkaisun perustelut</h3>
        <p>Erkki Ilmari Sivanderin ja Lehtosen välinen kiinteistönkauppa on, kuten hovioikeuden tuomiossa on lausuttu, edellyttänyt Kaija Elina Sivanderin suostumusta, jotta kauppa olisi pätevä.</p>
        <p>Kaija Elina Sivander ja Erkki Ilmari Sivanderille määrätty uskottu mies ovat 30.1.1990 tehneet ositussopimuksen, jonka mukaan ositettavaan omaisuuteen kuului Korvenmäen tila RN:o 1:216 ja puolisoiden yhteisesti omistama toinen tila. Sopimuksen mukaan Korvenmäen tila kuului Erkki Ilmari Sivanderin varoihin, hän sai pitää tilan myymisestä saamansa kauppahinnan ja Kaija Elina Sivander maksoi hänelle omaisuuden reaalisen jaon jälkeen 65.000 markkaa. Kaija Elina Sivander ja Erkki Ilmari Sivanderille määrätty uskottu mies ovat osituksen ja jaon hyväksyneet ja sitoutuneet olemaan sitä moittimatta. Omaisuuden ositusta varten määrätty pesänjakaja on vahvistanut sopimuksen Erkki Ilmari ja Kaija Elina Sivanderin ositukseksi.</p>
        <p>Mainitun osituksen johdosta on Kaija Elina Sivanderin suostumuksen puuttumisesta aiheutunut kiinteistönkaupan pätemättömyys korjautunut. Tällä perusteella Kaija Elina Sivanderin kanne on hylättävä.</p>
        <p>Kaija Elina Sivander on hävinnyt jutun. Asian laadun vuoksi Lehtosen on itse vastattava oikeudenkäyntikuluistaan hovioikeudessa ja Korkeimmassa oikeudessa.</p>
      </div>
      <div>
        <h3>Tuomiolauselma</h3>
        <p>Tuula Eila Lehtosen osalta hovioikeuden tuomio kumotaan ja asia jää raastuvanoikeuden päätöksen lopputuloksen varaan. Lehtonen vapautetaan velvollisuudesta suorittaa Kaija Elina Sivanderille korvausta oikeudenkäyntikuluista 7.000 markkaa. Tämä oikeudenkäyntikulujen korvaus jää suoritettavaksi Erkki Ilmari Sivanderin kuolinpesän varoista.</p>
        <p>Lehtosen ja Kaija Elina Sivanderin oikeudenkäyntikuluvaatimukset hylätään.</p>
        <div>
          <p>Ratkaisuun osallistuneet: oikeusneuvokset Portin, Nybergh, Ketola, Tulenheimo-Takki ja Wirilander</p>
        </div>
      </div>
    </div>
  </finlex:content>
</finlex:document>
