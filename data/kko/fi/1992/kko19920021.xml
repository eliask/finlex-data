<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920021</dcterms:identifier>
  <finlex:ecliIdentifier>ECLI:FI:KKO:1992:21</finlex:ecliIdentifier>
  <dcterms:title>KKO:1992:21</dcterms:title>
  <dcterms:description>
    <p>
      <strong>Perintö</strong>
      <span>Pesänjakaja</span>
      <span>Pesänjakajan toimivalta</span>
    </p>
  </dcterms:description>
  <finlex:registerNumber>S90/1469</finlex:registerNumber>
  <dcterms:date pvm="19910530">1991-05-30</dcterms:date>
  <finlex:fileCopyNumber>527</finlex:fileCopyNumber>
  <dcterms:issued pvm="19920213">1992-02-13</dcterms:issued>
  <dcterms:abstract>
    <p>Pesänjakajan toimivaltaan kuului ratkaista erimielisyys pesänosuuden luovutuksen olemassaolosta ja oikeusvaikutuksesta silloinkin, kun pesänosakkaita oli vain kaksi ja kysymys oli siitä, oliko toinen heistä luovuttanut osuutensa pesään toiselle. Tämän vuoksi kantajalla ei ollut oikeudellista tarvetta saada asiasta tuomioistuimen ratkaisua ennen perinnönjaon toimittamista.</p>
    <p>Ään.</p>
  </dcterms:abstract>
  <dcterms:tableOfContents>
    <a href="19920021aloa0">ASIAN KÄSITTELY ALEMMISSA OIKEUKSISSA</a>
    <a href="19920021mhaku0">MUUTOKSENHAKU KORKEIMMASSA OIKEUDESSA</a>
    <a href="19920021yloa0">KORKEIMMAN OIKEUDEN RATKAISU 13.2.1992</a>
  </dcterms:tableOfContents>
  <finlex:content id="s19920021.kko">
    <div>
      <h2 id="19920021aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Oiva Paavali Rainion kanne Pirkkalan kihlakunnanoikeudessa</h3>
        <p>Oiva Paavali Rainio oli Hilkka Helena Rainiolle tiedoksi toimituttamansa haasteen nojalla kihlakunnanoikeudessa lausunut, että hän ja Hilkka Helena Rainio olivat heidän enonsa, 25.5.1948 kuolleen tilallisen Arttur Emil Lintasen ainoat oikeudenomistajat. Lintasen kuoleman jälkeen Oiva Paavali Rainio oli muistamansa mukaan lokakuussa 1949 lunastanut Hilkka Helena Rainiolta tämän osuuden Lintasen kuolinpesästä suorittaen siitä rahavastiketta vuoteen 1957 mennessä ainakin 1.274.447 markkaa. Oiva Paavali Rainio omisti siten yksinään Lintasen kuolinpesän omaisuuden ja hän oli hallinnut sitä 40 vuotta tekemättä tiliä tai maksamatta siitä enää vastiketta Hilkka Helena Rainiolle.</p>
        <p>Koska Hilkka Helena Rainio oli kuitenkin kieltäytynyt kirjallisesti tunnustamasta, että hän oli luovuttanut Oiva Paavali Rainiolle edellä mainitun osuutensa, Oiva Paavali Rainio on vaatinut vahvistettavaksi, että hän oli saanut omistukseensa myös Hilkka Helena Rainion osuuden Lintasen kuolinpesän omaisuudesta.</p>
      </div>
      <div>
        <h3>Vastaus</h3>
        <p>Hilkka Helena Rainio on pääasiaan vastaamatta vaatinut, että kanne jätetään tutkimatta, koska asian ratkaiseminen kuului Lintasen kuolinpesän pesänselvittäjäksi ja pesänjakajaksi määrätylle asianajaja Matti Syrjäselle. Hilkka Helena Rainio on myös vaatinut korvausta vastauskuluistaan korkoineen.</p>
      </div>
      <div>
        <h3>Kihlakunnanoikeuden päätös 31.7.1989</h3>
        <p>Kihlakunnanoikeus on tutkinut Hilkka Helena Rainion tekemän väitteen siitä, ettei kihlakunnanoikeus ollut toimivaltainen käsittelemään Oiva Paavali Rainion kanteessa tarkoitettua perintöosuuden luovutuksen vahvistamista koskevaa asiaa. Koska perinnönjako 25.5.1948 kuolleen Arttur Emil Lintasen jälkeen oli toimittamatta ja tämä kihlakunnanoikeus oli 8.6.1989 antamallaan päätöksellä määrännyt asianajaja Matti Syrjäsen toimittamaan pesänselvityksen ja perinnönjaon Lintasen jälkeen ja koska pesänselvittäjän ja pesänjakajan toimivaltaan ensiasteena kuului ratkaista erimielisyys muun muassa perintöosuuden luovutusta koskevan oikeustoimen olemassaolosta ja oikeusvaikutuksesta, kihlakunnanoikeus on jättänyt kanteen tutkittavaksi ottamatta ja velvoittanut Oiva Paavali Rainion suorittamaan kuultavaksi kutsumalleen asianajaja Syrjäselle korvaukseksi oikeuteen saapumisesta 1.400 markkaa sekä Hilkka Helena Rainiolle korvaukseksi oikeudenkäyntikuluista 5.224 markkaa 16 prosentin korkoineen 31.7.1989 lukien.</p>
      </div>
      <div>
        <h3>Turun hovioikeuden päätös 26.10.1990</h3>
        <p>Hovioikeus, jonka tutkittavaksi Oiva Paavali Rainio oli valittamalla saattanut jutun, on jättänyt kihlakunnanoikeuden päätöksen pysyväksi.</p>
      </div>
    </div>
    <div>
      <h2 id="19920021mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 22.2.1991.</p>
      <p>Valituksessaan Oiva Paavali Rainio on vaatinut, että hovioikeuden päätös kumotaan ja juttu palautetaan kihlakunnanoikeuteen.</p>
      <p>Hilkka Helena Rainio on antanut häneltä valituksen johdosta pyydetyn vastauksen ja vaatinut korvausta vastauskuluistaan.</p>
    </div>
    <div>
      <h2 id="19920021yloa0">KORKEIMMAN OIKEUDEN RATKAISU 13.2.1992</h2>
      <div>
        <h3>Perustelut</h3>
        <p>Pesänjakajan toimivaltaan kuuluu ensiasteena ratkaista erimielisyys pesänosuuden luovutusta koskevan oikeustoimen olemassaolosta ja oikeusvaikutuksesta silloinkin, kun pesänosakkaita on vain kaksi ja kysymys on siitä, onko toinen heistä luovuttanut osuutensa pesään kokonaan toiselle. Oiva Paavali Rainiolla ei siten ole oikeudellista tarvetta saada asiasta tuomioistuimen ratkaisua ennen perinnönjaon toimittamista.</p>
      </div>
      <div>
        <h3>Päätöslauselma</h3>
        <p>Hovioikeuden tuomion lopputulosta ei muuteta. Oiva Paavali Rainio velvoitetaan suorittamaan Hilkka Helena Rainiolle korvaukseksi vastauskuluista 1.600 markkaa.</p>
        <div>
          <p>Ratkaisuun osallistuneet: oikeusneuvokset Salervo (eri mieltä), Takala, Nikkarinen, Krook (eri mieltä) ja Raulos</p>
        </div>
      </div>
      <div>
        <h3>Esittelijän mietintö ja eri mieltä olevien jäsenten lausunnot</h3>
        <p>Virkaa toimittava nuorempi oikeussihteeri Simula: Korkein oikeus lausunee päätöksenään seuraavaa:</p>
        <p>Perustelut</p>
        <p>Oiva Paavali Rainio on kanteessaan vaatinut vahvistettavaksi, että hän on lunastamalla saanut omistukseensa myös Hilkka Helena Rainion osuuden Lintasen kuolinpesästä, jonka ainoat osakkaat Rainiot ovat olleet. Kuolinpesään määrätty pesänselvittäjä ja pesänjakaja on ilmoittanut, ettei hän aloita pesänselvitystä tai perinnönjakoa ennen kuin kanteesta on saatu lainvoimainen ratkaisu tai siitä on luovuttu.</p>
        <p>Perintöosuuden luovutuksen olemassaolon ja oikeusvaikutuksen ratkaiseminen on tosin ensisijaisesti kuolinpesään määrätyn pesänjakajan tehtävä. Tässä tapauksessa väitetty luovutustoimi merkitsisi kuitenkin toteennäytettynä sitä, että Oiva Paavali Rainio olisi Lintasen kuolinpesään kuuluneen omaisuuden yksinomistaja ja ettei perinnönjaon ja sitä valmistelevan pesänselvityksen edellytyksiä siten olisi olemassa. Sen vuoksi Oiva Paavali Rainiolla on oikeudellista tarvetta saada tuomioistuimen ratkaisu vahvistuskanteestaan ennen pesänselvityksen ja perinnönjaon aloittamista.</p>
        <p>Päätöslauselma</p>
        <p>Hovioikeuden päätös kumotaan ja juttu palautetaan Pirkkalan kihlakunnanoikeuteen, jonka tulee ottaa se ilmoituksesta uudelleen käsiteltäväksi. Mikäli ilmoitus tehdään, saapukoot asianosaiset käsittelyyn, Oiva Paavali Rainio uhalla, että asia hänen poissaollessaan voidaan jättää sillensä tai Hilkka Helena Rainion vaatimuksesta ratkaista, ja Hilkka Helena Rainio uhalla, että asia hänen poissaolostaan huolimatta voidaan ratkaista. Kihlakunnanoikeuden tulee, huomioon ottaen palauttamisen syy, menetellä jutussa laillisesti. Sen tulee lausua ratkaisussaan myös kaikista jutussa esitetyistä kulujen korvaamista koskevista vaatimuksista.</p>
        <p>Oikeusneuvos Krook: Hyväksyn esittelijän mietinnön.</p>
        <p>Oikeusneuvos Salervo: Olen samaa mieltä kuin oikeusneuvos Krook.</p>
      </div>
    </div>
  </finlex:content>
</finlex:document>
