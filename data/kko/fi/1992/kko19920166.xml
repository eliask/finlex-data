<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920166</dcterms:identifier>
  <finlex:ecliIdentifier>ECLI:FI:KKO:1992:166</finlex:ecliIdentifier>
  <dcterms:title>KKO:1992:166</dcterms:title>
  <dcterms:description>
    <p>
      <strong>Vahingonkorvaus</strong>
    </p>
    <p>
      <strong>Toimeksianto</strong>
    </p>
  </dcterms:description>
  <finlex:registerNumber>S90/1073</finlex:registerNumber>
  <dcterms:date pvm="19920916">1992-09-16</dcterms:date>
  <finlex:fileCopyNumber>4038</finlex:fileCopyNumber>
  <dcterms:issued pvm="19921118">1992-11-18</dcterms:issued>
  <dcterms:abstract>
    <p>Tilitoimisto oli toimeksiannosta hoitanut kommandiittiyhtiön kirjanpidon. Tilitoimiston palveluksessa ollut kirjanpitäjä oli tehnyt toimeksiannon edellyttämät työt virheellisesti, mistä oli aiheutunut kommandiittiyhtiölle vahinkoa.</p>
    <p>Toimeksiantajan kirjanpitäjään kohdistama vahingonkorvausvaatimus hylättiin, koska hän ei ollut työnantajansa sopimuspuolta kohtaan vastuussa sopimuksen täyttämisestä eikä niin ollen myöskään sopimuksen rikkomisen seuraamuksista. Kirjanpitäjä ei ollut korvausvastuussa kommandiittiyhtiölle myöskään vahingonkorvauslain nojalla, koska hänen virheensä oli tapahtunut vain tilitoimiston sopimusvelvoitteen täyttämisessä.</p>
    <p>Ks. <a href="http://www.finlex.fi/fi/oikeus/kko/kko/1992/19920165">KKO:1992:165</a></p>
    <p>Ään.</p>
    <p>Ks. <a href="http://www.finlex.fi/fi/oikeus/kko/kko/1994/19940005">KKO:1994:5</a></p>
  </dcterms:abstract>
  <p>(Täysistunto)</p>
  <dcterms:tableOfContents>
    <a href="19920166aloa0">ASIAN KÄSITTELY ALEMMISSA OIKEUKSISSA</a>
    <a href="19920166mhaku0">MUUTOKSENHAKU KORKEIMMASSA OIKEUDESSA</a>
    <a href="19920166yloa0">KORKEIMMAN OIKEUDEN RATKAISU 18.11.1992</a>
  </dcterms:tableOfContents>
  <finlex:content id="s19920166.kko">
    <div>
      <h2 id="19920166aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Oulun raastuvanoikeuden päätös 22.4.1988</h3>
        <p>Raastuvanoikeus on Pizzeria S. Ruonala Ky:n ja Seppo Kalevi Ruonalan Oulun läänin Kauppiaat ja Yrittäjät ry:tä ja Raili Eila Helena Kukkosta vastaan ajamasta kanteesta lausunut selvitetyksi, että yhdistyksen tilitoimiston tehtävänä oli ollut sen ja kommandiittiyhtiön välisen sopimuksen nojalla huolehtia kommandiittiyhtiön kirjanpidosta ja veroilmoitusten laadinnasta.</p>
        <p>Vuosien 1980-1984 kirjanpito oli ollut virheellistä ainakin siten, että samoja laskuja oli kirjattu kuluiksi kahteen tai useampaan kertaan, tilitapahtumia oli kirjattu väärälle tilille, kirjanpitoon oli kirjattu toisen yrityksen menoja sekä vähennyskelvottomia menoja. Näistä virheellisyyksistä johtuen jälkiverotuksessa oli sanotuilta vuosilta maksuunpantu jälkiveroja ja maksuja korotuksineen ja viivästyskorkoineen kommandiittiyhtiölle 731 035,65 markkaa sekä lisäksi liikevaihtoveroja 63 913 markkaa ja Ruonalalle 20 597,10 markkaa.</p>
        <p>Kommandiittiyhtiö ja yhdistys olivat olleet yksimielisiä siitä, että jälkiverotus oli aiheutunut edellä mainituista kirjanpidon virheellisyyksistä. Sen sijaan yhdistys oli katsonut, että virheet kahta sen yksilöimää poikkeusta lukuunottamatta olivat aiheutuneet kommandiittiyhtiön ja Ruonalan omasta tuottamuksesta.</p>
        <p>Raastuvanoikeus on katsonut, että yhdistyksen hyväksyttyä väitteen siitä, että kommandiittiyhtiölle ja Ruonalalle oli kirjanpidon virheellisyyksien johdosta aiheutunut vahinkoa, olisi sen, koska sen ja kommandiittiyhtiön välillä oli sopimussuhde, vastuusta vapautuakseen ollut näytettävä, että vahingon syynä ei ollut ollut sen tuottamus.</p>
        <p>Jutussa kuullut todistajat olivat yleisenä arvionaan esittäneet kirjanpidon laadusta muun muassa, että kirjanpito ei ollut vastannut hyvää tasoa ja että kirjanpito oli ollut huolimatonta kirjanpitoa, jota ei ollut jälkikäteen tarkastettu. Yhdistys ei ollut väittänytkään edellyttäneensä Ruonalalta kirjanpitoon liittyvien asioiden ymmärtämistä ja yhdistys oli mainostanut tilitoimistoa "palvelevana tilitoimistona". Kirjanpitotehtävistä tilitoimistossa huolehtinut Kukkonen oli kertonut, että hän ei ollut antanut Ruonalalle ohjeita. Yhdistys ei ollut muutoinkaan esittänyt selvitystä Ruonalan ohjauksesta. Kukkosen kertomuksesta oli ilmennyt lisäksi, että hänen ja ainakin joidenkin muiden tilitoimiston työntekijöiden tiedossa oli ollut, että tositteita oli tullut kirjatuksi useampaan kertaan ja että laskujen ja laskuyhdistelmien päivämääristä olisi ollut havaittavissa, että tilitoimistolle toimitetut laskut olivat sisältyneet jo kirjattuun yhdistelmään. Kukkonen oli myös kertonut tehneensä virheelliseksi käsittämiään kirjauksia Ruonalan vaatimuksesta.</p>
        <p>Raastuvanoikeus on todennut, mitä tulee Oy Alko Ab:n ja Kesko Oy:n laskutusmenettelyyn, että molemmat olivat valtakunnallisia liikeyrityksiä, joiden laskutusmenettelyn selvittäminen, mikäli se ei olisi ollut tilitoimiston tiedossa jo entuudestaan, siihenkin nähden, että menettelyn tunteminen suurella todennäköisyydellä oli tarpeen myös tilitoimiston muiden asiakkaiden kirjanpitoa varten, oli kohtuudella tilitoimistolta edellytettävissä.</p>
        <p>Asiassa kuultu todistaja oli kertonut, että helpoimmin havaittavia virheellisyyksiä olivat olleet eri liikkeiden laskujen sekoittaminen ja että sekaannus oli ollut havaittavissa suoraan tositteista. Todistaja oli lisäksi kertonut, että käytäntö arvokkaampien taulujen kirjausten osalta oli täysin vakiintunut.</p>
        <p>Kukkonen, joka oli laatinut myös kommandiittiyhtiön veroilmoituksia, oli kertonut, että yrittäjät yleensä olivat ottaneet nyt puheena olevan kaltaisissa tilanteissa ruokaedun.</p>
        <p>Asiassa kuultu toinen todistaja oli esittänyt käsityksenään, että kirjaukset olisi tullut suorittaa asianmukaisesti, noudattamatta asiakkaan mahdollisia perusteettomia vaatimuksia.</p>
        <p>Raastuvanoikeus on katsonut, että yhdistys ei ollut näyttänyt, että Ruonala tositemateriaalia toimittaessaan olisi toiminut olennaisesti huolimattomammin kuin muut hänen asemassaan olevat tilitoimiston asiakkaat. Kirjanpitoaineiston selvittämisen ehkä vaatima tavanomaista suurempi työmäärä ei ollut sellainen seikka, jonka perusteella kirjanpidosta vaadittavasta tasosta olisi voitu poiketa ja että mikäli kirjanpito oli käynyt ilmeisen virheelliseksi, kuten nyt oli ollut asian laita, kirjauksia ei olisi tullut ennen korjausten suorittamista jatkaa.</p>
        <p>Edellä olevaan nähden raastuvanoikeus on katsonut, että yhdistys ei ollut näyttänyt, että kommandiittiyhtiön ja Ruonalan vahinko olisi aiheutunut jostakin muusta syystä kuin sen tuottamuksesta.</p>
        <p>Mitä tulee aiheutetun vahingon määrään, raastuvanoikeus on katsonut, että kommandiittiyhtiölle ja Ruonalalle virheellisen kirjanpidon johdosta verottamatta jääneistä tuloista jälkiverotuksessa määrätty varsinainen vero ei ollut sellainen vahinko, joka voisi olla korvausvelvollisuuden kohteena. Asiassa kuultu todistaja oli määritellyt vahingon lähtien virheellisen kirjanpidon osoittamasta tulosta ja lisäten siihen vuosittain jälkiverotuksessa verotetut tulot kullekin vuodelle sekä vähentäen tämän jälkeen elinkeinoverolain sallimat vähennykset, joita kommandiittiyhtiö ei ollut voinut käyttää hyväkseen aikanaan säännönmukaisessa verotuksessa. Tällä tavoin saadun verotettavan tulon perusteella oli kunkin vuoden verotaulukosta laskettu maksettava vero, jota oli verrattu jälkiverotuksen määrään. Yhdistys oli hyväksynyt tämän arviointitavan periaatteeltaan. Edellä olevaan nähden raastuvanoikeus on katsonut selvitetyksi, että yhdistys oli aiheuttanut vahinkoa haitallisten veroseuraamusten muodossa kommandiittiyhtiölle yhteensä 350 353 markkaa ja Ruonalalle 4 188 markkaa.</p>
        <p>Raastuvanoikeus on vielä katsonut selvitetyksi, että virheellisen kirjanpidon aikaansaaman jälkiverotuksen johdosta kommandiittiyhtiölle oli aiheutunut asianajo-, kiinnitys- ja rahoituskuluja yhteensä 51 273 markkaa. Kommandiittiyhtiön maksettavaksi oli kuitenkin samalla pantu huomattava sellainen vero, joka ei ollut ollut sille aiheutettua vahinkoa. Kommandiittiyhtiö ei ollut näyttänyt, ettei näitä kuluja ainakin osaksi olisi aiheutunut sille yhdistyksen aiheuttamasta vahingosta riippumatta. Selvityksen puuttuessa ja ottaen huomioon, että kiinnitetyt haltijavelkakirjat olivat tarvittaessa uudelleen käytettävissä, minkä johdosta niillä oli varallisuusarvoa sinänsä, raastuvanoikeus on arvioinut, että kommandiittiyhtiölle edellä mainituista kustannuksista korvattava vahinko on 25 000 markkaa.</p>
        <p>Kukkosen kirjanpitotehtäviä suorittaessaan tekemät virheet ja laiminlyönnit eivät olleet vähäisiä. Tämän johdosta Kukkonen vastasi vahingosta kommandiittiyhtiölle ja Ruonalalle yhteisvastuullisesti yhdistyksen kanssa, hänen vastuunsa ollessa kuitenkin yhdistyksen työntekijänä toissijaista.</p>
        <p>Mitä tuli esitettyihin sovitteluvaatimuksiin, raastuvanoikeus on katsonut, että tositeaineiston arvioinnin lähtökohdaksi oli otettava, että sitä oli ollut käsittelemässä julkisesti maksullisia palveluksia tarjoava yhdistyksen omistama, laajan asiakaspiirin omaava tilitoimisto. Tositeaineiston ei ollut näytetty olleen siten harhaanjohtavaa tai epäselvää, ettei se olisi ollut kohtuudella selvitettävissä. Sellaisten seikkojen olemassaoloa, jotka eivät olisi olleet yhdistyksen huomioon otettavissa, ei ollut selvitetty. Ruonalan ei ollut näytetty sillä tavoin antaneen virheellisiä ohjeita tai määräyksiä tositteiden käsittelystä, että vahingon voitaisiin katsoa johtuneen osaksikaan hänen tuottamuksestaan. Muussakaan suhteessa yhdistys ei ollut näyttänyt Ruonalan tuottamuksen olemassaoloa. Veronkorotuksen suuruus oli verolautakunnan harkittavissa. Yhdistys ei ollut näyttänyt tai saattanut edes todennäköiseksi, että verolautakunta olisi ylittänyt tämän harkintavaltansa tai että verotuksessa olisi tapahtunut muutakaan virhettä. Näin ollen sillä seikalla, oliko verotuksesta valitettu vaiko ei, ei ollut merkitystä sovittelun kannalta. Aihetta korvauksen sovittelemiseksi ei siten ollut miltään osin esitetty.</p>
        <p>Sen vuoksi raastuvanoikeus on velvoittanut yhdistyksen ja Kukkosen yhteisvastuullisesti suorittamaan kommandiittiyhtiölle vahingonkorvauksena haitallisista veroseuraamuksista 350 353 markkaa sekä näiden aiheuttamista kuluista 25 000 markkaa eli yhteensä 375 353 markkaa, joista kuitenkin oli vähennettävä jo suoritetuksi hyväksytyt 1 000 markkaa, 16 prosentin korkoineen 30.6.1987 lukien, kuitenkin siten, että Kukkosen tuli vastata tästä korosta ainoastaan 18.11.1987 lukien, sekä Ruonalalle haitallisista veroseuraamuksista 4 188 markkaa 16 prosentin korkoineen 30.6.1987 lukien, tältäkin osin siten, että Kukkosen on vastattava tästä korosta ainoastaan 18.11.1987 lukien. Korvaukset voitiin kuitenkin periä Kukkoselta ainoastaan sikäli, kun niitä ei saatu yhdistykseltä perityksi. Yhdistys ja Kukkonen on lisäksi velvoitettu korvaamaan kommandiittiyhtiön ja Ruonalan oikeudenkäyntikulut yhteisesti 27 055 markalla 16 prosentin korkoineen 22.4.1988 lukien.</p>
      </div>
      <div>
        <h3>Rovaniemen hovioikeuden tuomio 5.7.1990</h3>
        <p>Hovioikeus, jonka tutkittavaksi muun muassa yhdistys ja Kukkonen olivat saattaneet jutun, ei ole muuttanut raastuvanoikeuden päätöstä muutoin kuin että Kukkosen kommandiittiyhtiölle ja Ruonalalle maksettavaksi tuomittu korvaus oikeudenkäyntikuluista raastuvanoikeudessa on alennettu 13 360 markaksi, mikä Kukkosen oli suoritettava yhteisvastuullisesti yhdistyksen kanssa raastuvanoikeuden tuomitsemine korkoineen. Loppuosa tuomituista oikeudenkäyntikuluista jäi yhdistyksen yksin suoritettavaksi.</p>
      </div>
    </div>
    <div>
      <h2 id="19920166mhaku0">MUUTOKSENHAKU KORKEIMMASSA OIKEUDESSA</h2>
      <p>Kukkonen ja yhdistys ovat pyytäneet valituslupaa.</p>
      <p>Kukkonen on vaatinut kanteen hylkäämistä tai ainakin korvausten alentamista ja sovittelua sekä korvausta oikeudenkäyntikuluista jutussa.</p>
      <p>Yhdistys on vaatinut kanteen hylkäämistä tai ainakin korvausten alentamista ja sovittelua sekä korvausta oikeudenkäyntikuluista jutussa.</p>
      <p>Kukkoselle on myönnetty valituslupa 30.10.1990. Yhdistyksen valituslupahakemus on siirretty Kukkosen valituksen käsittelyn yhteydessä ratkaistavaksi.</p>
      <p>Kommandiittiyhtiö ja Ruonala ovat antaneet pyydetyn vastauksen ja vaatineet korvausta yhteisistä vastauskuluistaan korkoineen. Kommandiittiyhtiö ja Ruonala ovat määräajan jälkeen toimittaneet Korkeimpaan oikeuteen kaksi lisäkirjoitusta liitteineen.</p>
    </div>
    <div>
      <h2 id="19920166yloa0">KORKEIMMAN OIKEUDEN RATKAISU 18.11.1992</h2>
      <div>
        <h3>Päätös yhdistyksen valituslupahakemukseen</h3>
        <p>Yhdistyksen valituslupahakemus hylätään.</p>
      </div>
      <div>
        <h3>Tuomio Kukkosen valitukseen</h3>
        <h3>Käsittelyratkaisu</h3>
        <p>Kommandiittiyhtiön ja Ruonalan määräajan jälkeen toimittamat lisäkirjoitukset liitteineen jätetään huomiotta, koska niiden huomioon ottamiseen ei ole erityistä syytä.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Yhdistys on kommandiittiyhtiön ja sen vastuunalaisen yhtiömiehen Ruonalan toimeksiannosta hoitanut kommandiittiyhtiön kirjanpidon ja siihen liittyen laatinut tilinpäätösasiakirjat ja veroilmoitukset. Yhdistyksen palveluksessa Kukkonen on tehnyt toimeksiannon edellyttämät työt. Alempien oikeuksien selostamat virheet ovat tapahtuneet yhdistyksen suoritusvelvollisuuden täyttämisessä. Kukkonen ei ole työnantajansa sopimuspuolta kohtaan vastuussa sopimuksen täyttämisestä eikä niin ollen myöskään sopimuksen rikkomisen seuraamuksista. Koska Kukkosen virhe on tapahtunut vain yhdistyksen sopimusvelvoitteen täyttämisessä, hän ei ole korvausvastuussa kommandiittiyhtiölle tai Ruonalalle myöskään vahingonkorvauslain nojalla. Kukkonen ei siten ole velvollinen maksamaan vahingonkorvausta kommandiittiyhtiölle eikä Ruonalalle.</p>
        <p>Oikeudenkäymiskaaren 21 luvun 4 §:n 1 momentin ensimmäisestä virkkeestä, sellaisena kuin se on 13.3.1964 annetussa laissa, ilmenevän periaatteen mukaan Kukkonen ei saa korvausta oikeudenkäyntikuluistaan alemmissa oikeuksissa.</p>
        <p>Koska kommandiittiyhtiö ja Ruonala ovat hävinneet juttunsa Korkeimmassa oikeudessa, heidän tulee korvata Kukkosen oikeudenkäyntikulut täällä.</p>
        <p>Tuomiolauselma</p>
        <p>Hovioikeuden tuomio ja kihlakunnanoikeuden päätös kumotaan Kukkosen vahingonkorvausvelvollisuutta ja oikeudenkäyntikulujen korvaamista koskevalta osalta ja Kukkonen vapautetaan velvollisuudesta suorittaa kommandiittiyhtiölle ja Ruonalalle vahingonkorvausta ja korvausta oikeudenkäyntikuluista. Alempien oikeuksien kommandiittiyhtiölle ja Ruonalalle tuomitsemat vahingonkorvaus ja oikeudenkäyntikulujen korvaus jäävät siten yhdistyksen yksin maksettaviksi.</p>
        <p>Kommandiittiyhtiö ja Ruonala velvoitetaan yhteisvastuullisesti korvaamaan Kukkosen oikeudenkäyntikulut Korkeimmassa oikeudessa 2 000 markalla.</p>
        <div>
          <p>Ratkaisuun osallistuneet: presidentti Heinonen (eri mieltä), okeusneuvokset, Salervo, Jalanko, Portin, Nikkarinen (eri mieltä), Riihelä, Lindholm, Ketola (eri mieltä), Roos (eri mieltä), Tulenheimo-Takki, Taipale (eri mieltä), Krook, Suhonen, Wirilander, Raulos, Sevon (eri mieltä), Möller, Tulokas (eri mieltä) ja Lehtimaja (eri mieltä) sekä ylimääräinen oikeusneuvos Hidén (eri mieltä)</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Ylimääräinen oikeusneuvos Hidén: Valitusluparatkaisun ja käsittelyratkaisun osalta olen samaa mieltä kuin enemmistö.</p>
        <p>Kukkonen on hoitanut kommandiittiyhtiön kirjanpitoa yhdistyksen saaman toimeksiannon perusteella yhdistyksen työntekijänä. Hän ei ole ollut toimeksiantosopimuksen osapuoli. Kukkonen ei sen vuoksi ole toimeksiantajille sopimusperusteisessa korvausvastuussa virheellisestä kirjanpidosta aiheutuneista vahingoista, vaan hänen korvausvelvollisuutensa määräytyy vahingonkorvauslain mukaan.</p>
        <p>Kukkonen on hoitanut kirjanpitoa raastuvanoikeuden päätöksessä kerrotulla tavalla virheellisesti. Näin menetellessään hän on työssään aiheuttanut yhdistyksen toimeksiantajille syntyneen vahingon vahingonkorvauslain 4 luvun 1 §:n 1 momentissa tarkoitetulla tuottamuksella, jota ei voida pitää lievänä.</p>
        <p>Kysymys on sellaisesta taloudellisesta vahingosta, joka ei ole yhteydessä henkilö- tai esinevahinkoon. Korvauksen tuomitsemisen edellytyksenä on tässä tapauksessa vahingonkorvauslain 5 luvun 1 §:n mukaan, että siihen on erittäin painavia syitä. Sellaisia syitä ei ole osoitettu. Tämän vuoksi Kukkonen ei ole velvollinen maksamaan kommandiittiyhtiölle ja Ruonalalle korvausta aiheuttamastaan taloudellisesta vahingosta.</p>
        <p>Näillä perusteilla olen Kukkosen vahingonkorvausvelvollisuuden osalta Korkeimman oikeuden tuomiolauselmasta ilmenevällä kannalla. Oikeudenkäyntikulujen osalta olen samaa mieltä kuin enemmistö.</p>
        <p>Oikeusneuvokset Lehtimaja, Tulokas, Sevon, Taipale, Roos, Ketola ja Nikkarinen sekä presidentti Heinonen, kukin vuorollaan, olivat samaa mieltä kuin ylimääräinen oikeusneuvos Hidén.</p>
      </div>
    </div>
  </finlex:content>
</finlex:document>
