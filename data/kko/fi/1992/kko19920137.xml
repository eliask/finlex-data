<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920137</dcterms:identifier>
  <finlex:ecliIdentifier>ECLI:FI:KKO:1992:137</finlex:ecliIdentifier>
  <dcterms:title>KKO:1992:137</dcterms:title>
  <dcterms:description>
    <p>
      <strong>Maksamismääräys</strong>
    </p>
    <p>
      <strong>Oikeusvoima</strong>
    </p>
    <p>
      <strong>Pakkohuutokauppa</strong>
    </p>
  </dcterms:description>
  <finlex:registerNumber>S91/1412</finlex:registerNumber>
  <dcterms:date pvm="19920508">1992-05-08</dcterms:date>
  <finlex:fileCopyNumber>3453</finlex:fileCopyNumber>
  <dcterms:issued pvm="19921007">1992-10-07</dcterms:issued>
  <dcterms:abstract>
    <p>A oli kiinteistön pakkohuutokaupassa valvonut kiinteistön omistajalta B:ltä olevan saatavan, joka oli vahvistettu lainvoimaisella maksamismääräyksellä. Ulosottomiehen merkittyä saatavan riitaiseksi riitautuksen tehnyt kilpaileva ulosottovelkoja C oli ulosottomiehen osoituksen mukaisesti nostanut kanteen saatavan perusteettomuuden vahvistamiseksi eri oikeudenkäynnissä. Maksamismääräys ei estänyt kanteen tutkimista.</p>
  </dcterms:abstract>
  <dcterms:tableOfContents>
    <a href="19920137aloa0">ASIAN KÄSITTELY ALEMMISSA OIKEUKSISSA</a>
    <a href="19920137mhaku0">MUUTOKSENHAKU KORKEIMMASSA OIKEUDESSA</a>
    <a href="19920137yloa0">KORKEIMMAN OIKEUDEN RATKAISU 7.10.1992</a>
  </dcterms:tableOfContents>
  <finlex:content id="s19920137.kko">
    <div>
      <h2 id="19920137aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Alavuden kihlakunnanoikeudessa</h3>
        <p>Samuli Gabriel Valentin Autio ja Kansallis-Osake-Pankki ovat Bertta Eliisa Ranta-aholle 7.1.1991 tiedoksi annetun haastehakemuksen nojalla ja kannetta kehittäessään lausuneet seuraavaa:</p>
        <p>Bertta Eliisa Ranta-aho oli Rannan tilaa RN:o 132:5 Alavuden kaupungin Alavuden kylässä koskeneen pakkohuutokaupan 21.11.1990 pidetyssä velkojainkeskustelussa ilmoittanut 200 000 markan saatavan korkoineen ja kuluineen sekä ulosottomaksuineen eli yhteensä 266 095 markkaa.</p>
        <p>Saatavan ilmoittaminen oli perustunut 10.7.1990 annettuun Alavuden tuomiokunnan maksamismääräykseen MA 90/409, jossa hakijana oli ollut Bertta Eliisa Ranta-aho ja velallisena hänen poikansa Ville Artturi Ranta-aho. Maksamismääräyksen perusteena oli ollut toisaalta Bertta Eliisa ja Ville Artturi Ranta-ahon 24.5.1984 päivätty sopimus, jonka mukaan Ville Artturi Ranta-aho sitoutui suorittamaan Keskinäiseltä Vakuutusyhtiöltä Varmalta saatavasta vakuutuskorvauksesta 50 000 markkaa Bertta Eliisa Ranta-aholle tämän tulipalossa tuhoutuneesta omaisuudesta, sekä toisaalta 21.9.1987 päivätty velkakirja, jonka mukaan Ville Artturi Ranta-aho tunnusti olevansa velkaa Bertta Eliisa Ranta-aholle 150 000 markkaa.</p>
        <p>Sopimus ja velkakirja eivät kuitenkaan olosuhteet huomioon ottaen sellaisinaan yksin osoittaneet sitä, että Bertta Eliisa Ranta-ahon omaisuutta olisi 13 - 14.4.1984 sattuneessa Ville Artturi Ranta-ahon omistaman rakennuksen tulipalossa tuhoutunut 50 000 markan arvosta eikä sitä, että Bertta Eliisa Ranta-aho olisi antanut Ville Artturi Ranta-aholle lainaksi 150 000 markkaa.</p>
        <p>Sen vuoksi Autio oli velkojainkeskustelussa riitauttanut Bertta Eliisa Ranta-ahon valvoman saatavan kokonaisuudessaan. Ulosottomies oli merkinnyt saatavan velkojainluetteloon riitaiseksi ja 23.11.1990 pidetyssä pakkohuutokaupassa osoittanut Aution tai muun oikeudenhaltijan panemaan vaatimuksensa oikeellisuuden osoittamiseksi kanteen vireille Alavuden kihlakunnanoikeudessa.</p>
        <p>Näillä perusteilla Autio ja pankki ovat vaatineet, että kihlakunnanoikeus vahvistaa Bertta Eliisa Ranta-ahon saatavan perusteettomaksi. Lisäksi Autio ja pankki ovat vaatineet, että Bertta Eliisa Ranta-aho velvoitetaan korvaamaan heidän oikeudenkäyntikulunsa korkoineen.</p>
      </div>
      <div>
        <h3>Vastaus</h3>
        <p>Bertta Eliisa Ranta-aho on vaatinut kanteen hylkäämistä.</p>
      </div>
      <div>
        <h3>Kihlakunnanoikeuden päätös 26.3.1991</h3>
        <p>Kihlakunnanoikeus on myöntänyt Bertta Eliisa Ranta-aholle maksuttoman oikeudenkäynnin ja määrännyt hänen avustajakseen asianajaja Paavo Lampimäen.</p>
        <p>Näytön arvioinnin osalta kihlakunnanoikeus on pitänyt luotettavana todistajana kuullun Ville Artturi Rantaahon veljen Kalle Kustaa Ranta-ahon kertomusta. Lisäksi kihlakunnanoikeus on lausunut, että koska kysymyksessä olivat useita vuosia sitten tapahtuneet rahan lainaamiset ja vastaajana oli iäkäs ihminen, asiasta ei voitu vaatia kovin tarkkaa selvitystä. Sen vuoksi kihlakunnanoikeus on katsonut, ettei maksamismääräyksen perusteena olleita sitoumuksia ollut osoitettu perusteettomiksi tai vääriksi.</p>
        <p>Kihlakunnanoikeus on hylännyt kanteen ja vahvistanut Bertta Eliisa Ranta-ahon pakkohuutokaupassa tekemän valvonnan oikeaksi. Valtion varoista on määrätty maksettavaksi hänen avustajanaan toimineelle Lampimäelle palkkioksi 6 300 markkaa. Autio ja pankki on velvoitettu yhteisvastuullisesti korvaamaan valtiolle tämä määrä sekä sen varoista maksetut todistelukustannukset 413,50 markkaa.</p>
      </div>
      <div>
        <h3>Vaasan hovioikeuden tuomio 26.9.1991</h3>
        <p>Autio ja pankki ovat saattaneet asian hovioikeuden tutkittavaksi ja toistaneet kanteesta ilmenevät vaatimuksensa. Lisäksi Autio ja pankki ovat vaatineet, että heidät vapautetaan velvollisuudesta korvata valtiolle sen varoista maksettuja oikeudenkäyntiavustajan palkkiota ja todistelukustannuksia ja että Bertta Eliisa Ranta-aho velvoitetaan korvaamaan myös heidän valituskulunsa korkoineen. Bertta Eliisa Ranta-aho on vastauksessaan vaatinut valituksen hylkäämistä.</p>
        <p>Hovioikeus on perusteluinaan lausunut, että kanteessa tarkoitetut saatavat oli tuomittu maksettaviksi maksamismääräyksellä. Kanteessa oli kysymys saatavien asiallisen oikeellisuuden toteamisesta. Ei ollut edes väitetty, että Ville Artturi Ranta-aho olisi velallisena hakenut maksamismääräyksen johdosta takaisinsaantia maksamismääräyslain 9 §:n 2 momentin tarkoittamin tavoin. Kysymys ei ollut myöskään saman lain 9 §:n 4 momentissa mainitusta kantelusta. Koska saatavat siten oli lainvoimaisesti tuomittu maksettaviksi, ei kihlakunnanoikeuden olisi tullut tutkia Aution ja pankin kannetta.</p>
        <p>Tuomiolauselmanaan hovioikeus on kumonnut kihlakunnanoikeuden päätöksen muulta paitsi valtion varoista suoritettua avustajanpalkkiota ja sen sekä todistelukustannusten valtiolle takaisin korvaamista koskevalta osalta. Hovioikeus on jättänyt kanteen tutkimatta ja määrännyt valtion varoista suoritettavaksi Lampimäelle 650 markkaa palkkioksi avustajantehtävästä hovioikeudessa, joka määrä Autio ja pankki on yhteisvastuullisesti velvoitettu korvaamaan valtiolle.</p>
      </div>
    </div>
    <div>
      <h2 id="19920137mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 21.1.1992. Autio ja pankki ovat vaatineet kihlakunnanoikeuden päätöksen ja hovioikeuden tuomion kumoamista, kanteensa välitöntä tutkimista Korkeimmassa oikeudessa sekä korvausta oikeudenkäyntikuluistaan korkoineen. Bertta Eliisa Ranta-aho on antanut vastauksen.</p>
    </div>
    <div>
      <h2 id="19920137yloa0">KORKEIMMAN OIKEUDEN RATKAISU 7.10.1992</h2>
      <div>
        <h3>Perustelut</h3>
        <p>Maksamismääräyksen antaminen perustuu siihen, ettei velallinen vastusta velkojan hakemusta. Mahdollisuuteen saada ulosottoperuste ilman asian aineellista tutkimista liittyy se vaara, että velkaantunut henkilö yhteisymmärryksessä toisen henkilön kanssa vahvistuttaa itseään vastaan perusteettomia saatavia suojellakseen omaisuutensa todellisilta velkojiltaan itseään tai suosimaansa henkilöä varten. Saatavasta tällä tavoin saatu lainvoimainen ratkaisu sitoo tosin vahvistamismenettelyn asianosaisia. Velkojien aseman turvaamiseksi on kuitenkin edellä mainituista syistä tarpeen, että velkojilla, jotka ulosotossa kilpailevat oikeudesta maksun saantiin velallisen tietystä omaisuudesta, on mahdollisuus osoittaa riitaiseksi myös sellainen saaminen, josta on ulosottolain mukainen ulosottoperuste, ja saattaa kysymys saamisen olemassa olosta erillisen oikeudenkäynnin kohteeksi. Sanottu koskee sellaista kilpailevaa velkojaa, jonka oikeus jako-osuuteen kiinteän tai irtaimen omaisuuden pakkohuutokaupassa riippuu tällaisen saatavan hyväksymisestä.</p>
        <p>Näillä perusteilla Korkein oikeus katsoo, ettei kanteessa kerrottu maksamismääräys, jolla lainvoimaisesti on vahvistettu Bertta Eliisa Ranta-ahon saatavat Ville Artturi Ranta-aholta, ole estänyt Bertta Eliisa Ranta-ahon kanssa jako-osuudesta kilpailleita Autiota ja pankkia ajamasta kannetta sen vahvistamiseksi, että Bertta Eliisa Rantaahon valvomat saatavat ovat olleet perusteettomia ja ettei hänen valvontansa oikeuta jako-osuuteen Ville Artturi Ranta-ahon kiinteistön pakkohuutokaupassa. Näin ollen hovioikeuden ei olisi pitänyt mainitsemallaan perusteella jättää kannetta tutkimatta.</p>
      </div>
      <div>
        <h3>Päätöslauselma</h3>
        <p>Hovioikeuden tuomio kumotaan ja juttu palautetaan hovioikeuteen, jonka tulee ottaa se ilmoituksesta käsiteltäväkseen ja siinä laillisesti menetellä. Ratkaisussaan hovioikeuden tulee lausua Aution ja pankin oikeudenkäyntikuluvaatimuksesta sekä asianajaja Lampimäelle valtion varoista maksetun palkkion korvaamisesta valtiolle myös Korkeimman oikeuden osalta.</p>
        <p>Aution ja pankin tulee saattaa juttu hovioikeuden tutkittavaksi 3 kuukaudessa Korkeimman oikeuden päätöksen antamisesta uhalla, että hovioikeuden tuomio muutoin jää pysyväksi.</p>
        <p>Valtion varoista maksetaan Bertta Eliisa Ranta-ahon avustamisesta Korkeimmassa oikeudessa asianajaja Lampimäelle palkkioksi 800 markkaa.</p>
        <div>
          <p>Ratkaisuun osallistuneet: oikeusneuvokset Riihelä, Tulenheimo-Takki, Krook ja Raulos sekä ylimääräinen oikeusneuvos Hidén</p>
        </div>
      </div>
    </div>
  </finlex:content>
</finlex:document>
