<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920152</dcterms:identifier>
  <finlex:ecliIdentifier>ECLI:FI:KKO:1992:152</finlex:ecliIdentifier>
  <dcterms:title>KKO:1992:152</dcterms:title>
  <dcterms:description>
    <p>
      <strong>Oikeudenkäyntimenettely</strong>
    </p>
    <p>
      <strong>Asianosainen</strong>
    </p>
  </dcterms:description>
  <finlex:registerNumber>S91/1263</finlex:registerNumber>
  <dcterms:date pvm="19920401">1992-04-01</dcterms:date>
  <finlex:fileCopyNumber>3805</finlex:fileCopyNumber>
  <dcterms:issued pvm="19921029">1992-10-29</dcterms:issued>
  <dcterms:abstract>
    <p>Kun säätiön omistamalle ja ylläpitämälle kansanopistolle ei ollut lainsäädännössä annettu oikeutta kantaa ja vastata omasta puolestaan, vain säätiö omistajana saattoi olla asianosaisena opistoa koskevissa oikeudenkäyntiasioissa. Opistoa vastaan nostettu kanne jätettiin asianosaiskelpoisuuden puuttumisen vuoksi tutkimatta.</p>
  </dcterms:abstract>
  <dcterms:tableOfContents>
    <a href="19920152aloa0">ASIAN KÄSITTELY ALEMMISSA OIKEUKSISSA</a>
    <a href="19920152mhaku0">MUUTOKSENHAKU KORKEIMMASSA OIKEUDESSA</a>
    <a href="19920152yloa0">KORKEIMMAN OIKEUDEN RATKAISU 29.10.1992</a>
  </dcterms:tableOfContents>
  <finlex:content id="s19920152.kko">
    <div>
      <h2 id="19920152aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Hämeenlinnan raastuvanoikeudessa</h3>
        <p>Elisa Kristiina Litja on Sirola-opiston rehtorille Ilkka Tervoselle 4.2.1991 tiedoksi toimitetun haasteen nojalla lausunut, että hän oli työskennellyt Sirola-opiston palveluksessa työsopimuslain 1 §:n mukaisessa työsuhteessa siivoojana ja keittiöapulaisena yli kuuden vuoden ajan.</p>
        <p>Sirola-opisto oli 15.6.1990 irtisanonut Litjan työsuhteen päättymään 31.10.1990. Syyksi työsuhteen päättämiseen opisto oli ilmoittanut tuotannolliset ja taloudelliset syyt. Työsuhteen päättämiseen ei kuitenkaan ollut ollut työsopimuslain edellyttämiä perusteita.</p>
        <p>Sen vuoksi Litja on vaatinut, että Sirola-opisto velvoitetaan suorittamaan hänelle korvaukseksi laittomasta irtisanomisesta 18 kuukauden palkkaa vastaavat 114 000 markkaa 16 prosentin korkoineen haasteen tiedoksiantopäivästä lukien ja korvaamaan hänen oikeudenkäyntikulunsa korkoineen.</p>
      </div>
      <div>
        <h3>Sirola-opiston vastaus</h3>
        <p>Tervonen Sirola-opiston rehtorina on vaatinut, että kanne jätettäisiin tutkimatta, sekä korvausta oikeudenkäyntikuluistaan. Sirola-opisto ei ollut oikeushenkilö, joka voitaisiin haastaa vastaajaksi. Sirola-opisto oli Yrjö Sirolan Säätiön ylläpitämä kansanopisto. Opisto ei omistanut mitään, vaan kaikki sen varat omisti säätiö.</p>
      </div>
      <div>
        <h3>Raastuvanoikeuden päätös 8.4.1991</h3>
        <p>Raastuvanoikeus on katsonut selvitetyksi, että Yrjö Sirolan Säätiö ylläpiti Sirola-opisto nimistä kansanopistoa. Näin ollen Yrjö Sirolan Säätiö vastasi Sirola-opistoa koskevissa asioissa. Litja oli haastanut vastaajaksi pelkästään Sirola-opiston ja haaste oli annettu tiedoksi opiston rehtorille Tervoselle. Sirola-opistoa ja Tervosta ei voitu pitää vastaajina jutussa, jossa Litja vaati taloudellisia etuja.</p>
        <p>Tämän vuoksi raastuvanoikeus on hylännyt kanteen. Litja on velvoitettu suorittamaan Tervoselle Sirola-opisto nimisen kansanopiston rehtorina oikeudenkäyntikulujen korvaukseksi 1 500 markkaa.</p>
      </div>
      <div>
        <h3>Turun hovioikeuden päätös 3.9.1991</h3>
        <p>Hovioikeus, jonka tutkittavaksi Litja oli saattanut jutun, on lausunut, että Sirola-opistoa ylläpitävä Yrjö Sirolan Säätiö oli kansanopiston puolesta tehdyn työsopimuksen perusteella Litjan työnantaja. Sirola-opisto ei ollut itsenäisesti oikeutettu käyttämään puhevaltaa sanottuun työsopimukseen perustuvassa riita-asiassa. Sirola-opistoon kohdistettuna kannetta ei siten voitu tutkia.</p>
        <p>Muilta osin hovioikeus on hyväksynyt raastuvanoikeuden perustelut.</p>
        <p>Hovioikeus on, muuttaen raastuvanoikeuden päätöstä, jättänyt Litjan Sirola-opisto nimistä kansanopistoa vastaan esittämän kanteen tutkimatta. Litjan vaatimus saada korvausta oikeudenkäyntikuluistaan on hylätty.</p>
        <p>Litja on velvoitettu suorittamaan Sirola-opistoa hovioikeudessa edustaneelle Tervoselle korvaukseksi tämän vastauskuluista hovioikeudessa 800 markkaa 16 prosentin korkoineen hovioikeuden päätöksen antopäivästä lukien.</p>
      </div>
    </div>
    <div>
      <h2 id="19920152mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 9.1.1992. Litja on vaatinut raastuvanoikeuden ja hovioikeuden päätösten kumoamista ja kanteensa hyväksymistä tai jutun palauttamista raastuvanoikeuteen. Lisäksi Litja on vaatinut, että Sirolaopisto velvoitetaan korvaamaan hänen oikeudenkäyntikulunsa korkoineen kaikissa oikeusasteissa.</p>
      <p>Tervonen Sirola-opiston rehtorina on antanut pyydetyn vastauksen. Tervonen on vaatinut muutoksenhakemuksen hylkäämistä ja Litjan velvoittamista korvaamaan hänen vastauskulunsa korkoineen.</p>
    </div>
    <div>
      <h2 id="19920152yloa0">KORKEIMMAN OIKEUDEN RATKAISU 29.10.1992</h2>
      <div>
        <h3>Perustelut</h3>
        <p>Kansanopistojen valtionavusta annetun asetuksen 1 §:n mukaan opetusministeriö vahvistaa kansanopiston työohjelman, johon tulee sisältyä muun muassa tieto opiston omistajasta. Opetusministeriön 6.3.1985 Sirola-opiston työohjelman vahvistamisesta antaman päätöksen mukaan Yrjö Sirolan Säätiö omistaa ja ylläpitää Sirola-opisto nimistä kansanopistoa. Kansanopistojen valtionavusta annetuissa laissa ja asetuksessa opistolle ei ole annettu oikeutta kantaa ja vastata omasta puolestaan. Näin ollen asianosaisena Sirola-opistoa koskevissa oikeudenkäyntiasioissa voi olla vain opiston omistaja Yrjö Sirolan Säätiö eikä Sirola-opistolla ole oikeudenkäynnissä asianosaiskelpoisuutta.</p>
      </div>
      <div>
        <h3>Päätöslauselma</h3>
        <p>Hovioikeuden päätöksen lopputulosta ei muuteta. Litja velvoitetaan korvaamaan Tervosen vastauskulut Korkeimmassa oikeudessa 1 000 markalla 16 prosentin korkoineen tämän tuomion antamisesta lukien.</p>
        <div>
          <p>Ratkaisuun osallistuneet: oikeusneuvokset Ailio, Nikkarinen, Roos, Taipale ja Suhonen</p>
        </div>
      </div>
    </div>
  </finlex:content>
</finlex:document>
