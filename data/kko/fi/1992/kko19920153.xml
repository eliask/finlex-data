<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920153</dcterms:identifier>
  <finlex:ecliIdentifier>ECLI:FI:KKO:1992:153</finlex:ecliIdentifier>
  <dcterms:title>KKO:1992:153</dcterms:title>
  <dcterms:description>
    <p>
      <strong>Kiinteistön kauppa</strong>
      <span>Muotovirheen korjaaminen</span>
    </p>
  </dcterms:description>
  <finlex:registerNumber>M91/281</finlex:registerNumber>
  <dcterms:date pvm="19920506">1992-05-06</dcterms:date>
  <finlex:fileCopyNumber>3802</finlex:fileCopyNumber>
  <dcterms:issued pvm="19921029">1992-10-29</dcterms:issued>
  <dcterms:abstract>
    <p>A:n ja B:n välinen kiinteistön kauppa oli muotovirheen vuoksi pätemätön. Muotovirhettä ei voitu enää korjata sen jälkeen kun myyjä A oli pätevällä kaupalla myynyt kohteen C:lle.</p>
  </dcterms:abstract>
  <dcterms:tableOfContents>
    <a href="19920153aloa0">ASIAN AIKAISEMPI KÄSITTELY</a>
    <a href="19920153mhaku0">MUUTOKSENHAKU KORKEIMMASSA OIKEUDESSA</a>
    <a href="19920153yloa0">KORKEIMMAN OIKEUDEN RATKAISU 29.10.1992</a>
  </dcterms:tableOfContents>
  <finlex:content id="s19920153.kko">
    <div>
      <h2 id="19920153aloa0">ASIAN AIKAISEMPI KÄSITTELY</h2>
      <div>
        <h3>Toimitus</h3>
        <p>Yrjö Lastulan kuolinpesän osakkaat, hänen leskensä Ilma Lastula sekä lapset Martti, Maurits, Mauno ja Markku Lastula, Karin Nieminen, Mailis Lehto ja Marjatta Pösö olivat 14.7.1963 myyneet omistamastaan Uudenkaupungin silloisen maalaiskunnan Vanhakartanon kylässä olleesta Punakänsän tilasta RN:o 1:42 "eroittamatta olevan vesialueen" Kaarlo Alpinus ja Hilja Siviä Kittamaalle. Julkisena kaupanvahvistajana oli tällöin toiminut poliisikonstaapeli Antti Laiho ja hänen kutsumanaan todistajana hänen vaimonsa Kaarina Laiho. Lastulat, Nieminen, Lehto ja Pösö olivat 9.4.1968 myyneet Punakänsän tilan Eero Pertti Juvalle ja hänen vaimolleen Helvi Heleena Juvalle pidättäen tilasta itselleen tonttialueen.</p>
        <p>Kaarlo Alpinus Kittamaa ja hänen poikansa Heikki Tapani Kittamaa olivat 4.10.1984 myyneet Vanhakartanon kylässä olleen Kittamaan tilan RN:o 1:14 Kaarlo Alpinus Kittamaan toiselle pojalle Pekka Juhani Kittamaalle ja tämän vaimolle Virpi Pia Kristiina Siren-Kittamaalle, jotka samalla saivat Kaarlo Alpinus Kittamaan omistaman osuuden perusteella kalastusoikeuden Vanhakartanon kalastuskunnan kalavesiin.</p>
        <p>Kaarlo Alpinus ja Pekka Juhani Kittamaan sekä Virpi Pia Kristiina Siren-Kittamaan hakemuksista Punakänsän tilalla RN:o 1:438 vireille tulleessa osuuden siirtotoimituksessa nro 306761-3 on todettu, että tällä tilalla ei ollut yksityisiä vesitiluksia mutta että sillä oli osuus maarekisteriin 19.5.1937 merkityssä lohkomistoimituksessa nro 38348 muodostettuun yhteiseen vesialueeseen RN:o 876:1.</p>
        <p>Toimitusmiehet ovat osuuden siirtotoimituksessa 29.8.1990 tekemässään päätöksessä, soveltaen kaupan tekemisen aikana 9.4.1968 määräalan osalta voimassa olleita jakolain 183 §:n säännöksiä, katsoneet, että Juvan puolisot olivat saaneet Punakänsän tilan omakseen tietoisina aikaisemmin tapahtuneesta yhteisalueosuuden luovutuksesta. Siten tältä osin oli olemassa edellytykset osuuden erottamiselle. Koska yhteisalueosuuden luovutus 14.7.1963 oli ollut tehtävä noudattaen kiinteän omaisuuden luovuttamista koskevia muotosäännöksiä eivätkä Ilma Lastulan kuoltua hänen oikeudenomistajansa, jotka samalla olivat Yrjö Lastulan oikeudenomistajia, vastustaneet toimitusta, toimitusmiehet ovat siirtäneet asian käsittelyä varatakseen Hilja Siviä Kittamaan kuoltua Kaarlo Alpinus Kittamaalle sekä Yrjö ja Ilma Lastulan oikeudenomistajille mahdollisuuden korjata luovutuskirjassa 14.7.1963 ollut muotovirhe.</p>
        <p>Koska Kaarlo Alpinus Kittamaa ei enää omistanut kunnassa tilaa, johon vesialueosuus olisi voitu siirtää, toimitusta on jatkettu lohkomisena Punakänsän tilalla. Yrjö ja Ilma Lastulan kuolinpesien osakkaat ja Kaarlo Alpinus Kittamaa ovat 23.9.1990 kiinteistönkaupan muodossa tehneet vesialueosuuden luovutuskirjaan 14.7.1963 lisäyksen, jolla he hyväksyivät tuon osuuden kaupan. Tämän jälkeen toimitusmiehet ovat 17.10.1990 lopettamassaan toimituksessa katsoneet, että jakolain 181 a §:n mukaiset edellytykset osuuden lohkomalla erottamiselle olivat olemassa, sekä sen mukaisesti muodostaneet Punakänsän tilasta Kaarlo Alpinus Kittamaalle tilan jm 1:438/1 Kittamaanvesi, joka käsitti ainoastaan osuuden yhteiseen vesialueeseen RN:o 876:1, ja Juvan puolisoille tilan jm 1:438/2 Punakänsä.</p>
      </div>
      <div>
        <h3>Etelä-Suomen maaoikeuden päätös 9.5.1991</h3>
        <p>Juvan puolisot ovat maaoikeudessa hakeneet muutosta toimitukseen vaatien sen kumoamista ja korvausta oikeudenkäyntikuluistaan korkoineen.</p>
        <p>Maaoikeus on, kuultuaan Kaarlo Alpinus Kittamaata, Markku Lastulaa ja toimitusinsinööriä, todennut selvitetyksi, että Kaarina Laiho, joka oli ollut 14.7.1963 tehdyssä kaupassa saapuvilla kaupanvahvistajan kutsumana todistajana, oli kaupanvahvistajan Antti Laihon aviopuoliso ja siten maakaaren 1 luvun 2 §:n 2 momentin sekä oikeudenkäymiskaaren 17 luvun 43 §:n 4 kohdan ja 20 §:n 1 kohdan mukaan esteellinen sanottuun tehtävään.</p>
        <p>Koska kauppakirjan täydennyksestä 23.9.1990 puuttui merkintä siitä, että Kaarlo Alpinus Kittamaa olisi edustanut 3.2.1980 kuolleen Hilja Siviä Kittamaan oikeudenomistajia, kauppakirjaa 14.7.1963 ei ollut täydennetty heidän osaltaan. Siten ei kauppakirjan täydennyksen perusteella ollut selvää, miten suuri vesialueosuus oli lainmukaisessa järjestyksessä myyty Kaarlo Alpinus Kittamaalle.</p>
        <p>Kun tilasta oli luovutettu osuus yhteisestä alueesta, sovellettiin sen erottamiseen, mitä jakolain 183 §:n 2 momentissa oli säädetty oikeudesta erotuttaa tilasta määräala. Maaoikeus on mainitsemillaan perusteilla katsonut tulleen näytetyksi, että Juvan puolisot olivat saanet Punakänsän tilan omistukseensa tietoisina vesialueosuuden luovutuksesta Kaarlo Alpinus Kittamaalle. Tällä oli siis oikeus saada osuutensa yhteisestä vesialueesta RN:o 876:1 erotetuksi sen jälkeen kun ensin oli luovutuskirjan uudella täydennyksellä selvitetty, miten suuri osuus tuosta vesialueesta oli tarkoitettu antaa hänelle luovutuskirjoilla 14.7.1963 ja 23.9.1990.</p>
        <p>Näillä perusteilla maaoikeus on kumonnut toimituksen siinä muodostettujen tilojen osalta ja palauttanut asian toimitusmiehille uudelleen suoritettavaksi sen jälkeen kun uudella kauppakirjan täydennyksellä oli selvitetty, miten suuri osuus yhteisestä vesialueesta oli tarkoitettu luovuttaa Kaarlo Alpinus Kittamaalle. Asianosaiset ovat saaneet pitää kulunsa maaoikeudessa vahinkonaan.</p>
      </div>
    </div>
    <div>
      <h2 id="19920153mhaku0">MUUTOKSENHAKU KORKEIMMASSA OIKEUDESSA</h2>
      <p>Kaarlo Alpinus Kittamaa ja Juvan puolisot ovat hakeneet muutosta maaoikeuden päätökseen. Kittamaa on vaatinut toimituksen jättämistä pysyväksi sekä korvausta oikeudenkäyntikuluistaan maaoikeudessa ja korkeimmassa oikeudessa korkoineen. Juvan puolisot ovat vaatineet maaoikeuden päätöksen kumoamista siltä osalta kuin siinä on katsottu Kaarlo Alpinus Kittamaalla olevan oikeus saada lohkomalla erottaa tilaksi osuutensa yhteisestä vesialueesta. Lisäksi he ovat vaatineet korvausta oikeudenkäyntikuluistaan maaoikeudessa ja korkeimmassa oikeudessa korkoineen.</p>
      <p>Toimitusinsinööri on antanut lausunnon.</p>
    </div>
    <div>
      <h2 id="19920153yloa0">KORKEIMMAN OIKEUDEN RATKAISU 29.10.1992</h2>
      <div>
        <h3>Perustelut</h3>
        <p>Yrjö Lastulan kuolinpesän osakkaiden myydessä 14.7.1963 Punakänsän tilaan kuuluneen osuuden yhteisestä vesialueesta Kaarlo Alpinus ja Hilja Siviä Kittamaalle on julkisen kaupanvahvistajan kutsumana todistajana maaoikeuden päätöksessä selostetulla tavalla ollut hänen vaimonsa. Vesialueosuuden myymistä koskeva kauppakirja ei siten maaoikeuden mainitsemasta syystä täytä maakaaren 1 luvun 2 §:ssä säädettyä muotovaatimusta, vaan on pätemätön.</p>
        <p>Sen jälkeen kun Yrjö Lastulan kuolinpesän osakkaat olivat pidättämäänsä tonttialuetta lukuun ottamatta 9.4.1968 myyneet Punakänsän tilan kaikkine etuuksineen Juvan puolisoille, ei vesialueosuuden myynnistä 14.7.1963 tehtyä kauppakirjaa rasittanutta muotovirhettä enää ole voitu korjata tuohon kauppakirjaan 23.9.1990 tehdyllä lisäyksellä. Koska Kaarlo Alpinus Kittamaalla ei siis ole pätevää saantoa kysymyksessä olevaan vesialueosuuteen, ei valituksenalaisen toimituksen suorittamiselle ole edellytyksiä.</p>
      </div>
      <div>
        <h3>Tuomiolauselma</h3>
        <p>Maaoikeuden päätös muulta kuin todistajanpalkkiota ja kuulutuskustannusten korvaamista koskevalta osalta kumotaan ja toimitus jätetään sillensä.</p>
        <p>Asian näin päättyessä asianosaiset saavat pitää oikeudenkäyntikulunsa vahinkonaan.</p>
        <div>
          <p>Ratkaisuun osallistuneet: oikeusneuvokset Salervo, Riihelä, Krook, Raulos ja Möller</p>
        </div>
      </div>
    </div>
  </finlex:content>
</finlex:document>
