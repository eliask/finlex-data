<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920157</dcterms:identifier>
  <finlex:ecliIdentifier>ECLI:FI:KKO:1992:157</finlex:ecliIdentifier>
  <dcterms:title>KKO:1992:157</dcterms:title>
  <dcterms:description>
    <p>
      <strong>Käyttöoikeus</strong>
    </p>
    <p>
      <strong>Rakennus</strong>
    </p>
    <p>
      <strong>Rasite</strong>
    </p>
  </dcterms:description>
  <finlex:registerNumber>S92/346</finlex:registerNumber>
  <dcterms:date pvm="19920915">1992-09-15</dcterms:date>
  <finlex:fileCopyNumber>3894</finlex:fileCopyNumber>
  <dcterms:issued pvm="19921105">1992-11-05</dcterms:issued>
  <dcterms:abstract>
    <p>A oli vuonna 1955 B:n suullisen luvan nojalla rakentanut venevajan osaksi B:n kiinteistölle. B möi kiinteistönsä C:lle, joka sen ostaessaan oli tiennyt käyttöoikeudesta, mutta ei ollut hyväksynyt sitä. Kun käyttöoikeus ei siten sitonut C:tä, hänellä oli oikeus vaatia venevajan poistamista kiinteistöltään.</p>
    <p>Ks. <a href="http://www.finlex.fi/fi/oikeus/kko/kko/1985/19850131">KKO:1985-II-131</a> ja <a href="http://www.finlex.fi/fi/oikeus/kko/kko/1985/19850140">KKO:1985-II-140</a></p>
  </dcterms:abstract>
  <dcterms:tableOfContents>
    <a href="19920157aloa0">ASIAN KÄSITTELY ALEMMISSA OIKEUKSISSA</a>
    <a href="19920157mhaku0">MUUTOKSENHAKU KORKEIMMASSA OIKEUDESSA</a>
    <a href="19920157yloa0">KORKEIMMAN OIKEUDEN RATKAISU 5.11.1992</a>
  </dcterms:tableOfContents>
  <finlex:content id="s19920157.kko">
    <div>
      <h2 id="19920157aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Piikkiön kihlakunnanoikeudessa</h3>
        <p>Jorma Nummelin on Risto ja Kerttu Nylundille tiedoksi toimitetun haasteen nojalla lausunut, että hänen isänsä Tauno Nummelin oli aikanaan antanut naapurilleen Risto Nylundille luvan rakentaa rantahuoneen eli venevajan omistamalleen Maanpään tilalle RN:o 1:40, Rymättylän kunnan Maanpään yksinäistaloa. Venevaja oli rakennettu todennäköisesti vuonna 1955. Lupaa annettaessa Tauno Nummelin ja Risto Nylund olivat sopineet, että Risto Nylund tekee vastineeksi saamastaan luvasta Maanpään tilalle työtä yhden päivän vuodessa. Myöhemmin vastiketta muutettiin siten, että Risto Nylund salli Maanpään tilan käyttää tietä, joka johti Risto Nylundin pihan halki Maanpään tilan metsään. Vuoden 1976 kevättalvella Risto Nylund kielsi Tauno Nummelinia käyttämästä tätä pihan halki kulkevaa tietä. Kun tieasiassa ei päästy sovintoon, Tauno Nummelin oli joutunut rakentamaan talouskeskuksestaan uuden tien metsäpalstalleen. Koska ne olosuhteet, joiden vallitessa Tauno Nummelin oli antanut luvan siihen, että Risto Nylund sai rakentaa ja pitää rantahuonetta Maanpään tilan aluella, olivat muuttuneet, Tauno Nummelin oli irtisanonut sopimuksen, jonka nojalla Risto Nylund piti rantahuonetta Maanpään tilan alueella. Tauno Nummelin oli 4.10.1976 päivätyllä kirjeellä kehottanut Risto Nylundia 1.5.1977 mennessä korjaamaan pois rantahuoneen Maanpään tilan alueelta ja kieltänyt tätä käyttämästä rantahuoneelta johtavaa polkua. Risto Nylund oli kieltäytynyt poistamasta rantahuonetta. Tauno Nummelin ei ollut kuitenkaan halunnut nostaa kannetta rantahuoneen poissiirtämiseksi.</p>
        <p>Tauno Nummelin oli 23.9.1988 päivätyllä kauppakirjalla myynyt Jorma Nummelinille Maanpään tilasta määräalan, jolla rantahuone sijaitsi. Maaliskuussa 1989 päättyneessä lohkomisessa määräalasta oli muodostettu Pinoniemen tila RN:o 1:65. Rymättylän kunnan rakennuslautakunta oli 4.10.1989 myöntänyt Jorma Nummelinille rakennusluvan loma-asunnon rakentamiseksi. Rantahuoneesta aiheutui olennainen haitta tilan käytölle. Jorma Nummelin oli 15.9.1989 päivätyllä kirjeellä kehottanut Risto Nylundia poistamaan rantahuoneen Pinoniemen tilalta 31.10.1989 mennessä. Risto Nylund oli kieltäytynyt poistamasta rantahuonetta.</p>
        <p>Risto ja Kerttu Nylundilla ei ollut oikeutta pitää rantahuonetta Pinoniemen tilalla. Sen vuoksi Jorma Nummelin on vaatinut, että heidät velvoitetaan kuukauden kuluessa päätöksen lainvoimaiseksi tulosta poistamaan Pinoniemen tilalla sijaitseva rantahuone ja saattamaan alue alkuperäiseen kuntoonsa uhalla, että jos he eivät työtä suorita, se voidaan tehdä tai teettää heidän kustannuksellaan. Lisäksi Jorma Nummelin on vaatinut korvausta oikeudenkäyntikuluistaan korkoineen.</p>
      </div>
      <div>
        <h3>Risto ja Kerttu Nylundin vastaus</h3>
        <p>Risto ja Kerttu Nylund ovat vastustaneet kannetta. He ovat lausuneet, että venevajan rakentaminen Maanpään tilan alueelle oli tapahtunut Tauno Nummelinin aloitteesta, koska se siten oli tuottanut vähemmän haittaa Tauno Nummelinin metsäajoille. Ainoastaan venevajan koilliskulma oli vähäiseltä osalta Pinoniemen tilan alueella. Muu osa rakennuksesta oli jakamattomalla vesialueella. Tauno Nummelin ja Risto Nylund eivät olleet sopineet työvelvollisuudesta rakentamisen vastikkeena. Sopimus venevajasta oli tehty olemaan voimassa sen ajan, joka vastasi rakennuksen taloudellista käyttöikää. Nylundit tarvitsivat venevajaa välttämättömästi muun muassa kalastusammatin harjoittamisessa. Rakennuksen poistaminen tässä vaiheessa olisi kohtuutonta Risto ja Kerttu Nylundia kohtaan.</p>
      </div>
      <div>
        <h3>Piikkiön kihlakunnanoikeuden päätös 25.4.1990</h3>
        <p>Kihlakunnanoikeus on lausunut, että asianosaiset olivat yksimielisiä siitä, että venevaja ainakin joltakin osalta sijaitsi Jorma Nummelinin omistamalla Pinoniemen tilalla. Lisäksi asianosaiset olivat yksimielisiä siitä, että todennäköisesti vuonna 1955 valmistunut rakennus oli rakennettu maapohjan silloisen omistajan suostumuksella. Epäselväksi oli jäänyt, oliko suostumuksen yhteydessä sovittu muista ehdoista kuten esimerkiksi vastikkeesta. Riidatonta kuitenkin oli, ettei sopimuksen tai suostumuksen yhteydessä ollut oikeuden voimassaoloajasta sovittu mitään.</p>
        <p>Sopimuksella ei ollut voitu perustaa Nylundeille pysyvää käyttöoikeutta maapohjaan eikä sitä todennäköisesti ollut tarkoitettukaan. Sopimusta tehtäessä tarkoituksena oli kuitenkin ilmeisesti ollut, että jollei niissä olosuhteissa, joiden vallitessa lupa venevajan rakentamiseen annettiin, tapahtuisi olennaisia muutoksia, rakennus saisi olla paikallaan pitkähkön ajan.</p>
        <p>Maapohjan omistajanvaihdoksella ei tässä tapauksessa ollut sopimuksen sitovuuteen nähden oikeudellista merkitystä.</p>
        <p>Nylundit olivat saattaneet todennäköiseksi, että venevaja oli heille edelleen tarpeellinen muun muassa kalastuksen harjoittamisessa. Käyttöoikeuden merkitys ei ollut heille niin ollen vähentynyt. Toiselta puolen Jorma Nummelinin väite venevajan aiheuttamasta häiriöstä vapaa-ajan vietolle oli ainakin jossakin määrin totuudenmukainen, vaikkakin jutussa esitetyn selvityksen perusteella voitiin päätellä venevajan sijaitsevan suurimmalta osalta yhteisellä vesialueella. Jorma Nummelin oli kuitenkin maapohjan ostaessaan tietoisesti ottanut sen riskin, että Nylundien oikeus venevajan pitämiseen saattoi jäädä voimaan.</p>
        <p>Sopimuksen tarkoitusta tulkitessaan ja ottaessaan huomioon asianosaisten oikeutetut edut kihlakunnanoikeus on pitänyt kohtuullisena, että Nylundit saavat pitää ja käyttää kysymyksessä olevaa venevajaa Pinoniemen tilan alueella niin kauan kuin he henkilökohtaisesti voivat sitä käyttää ja siis enintään elinikänsä.</p>
        <p>Sen vuoksi kihlakunnanoikeus on hylännyt kanteen.</p>
      </div>
      <div>
        <h3>Turun hovioikeuden tuomio 27.12.1991</h3>
        <p>Hovioikeus, jonka tutkittavaksi Jorma Nummelin on saattanut jutun, on jättänyt asian kihlakunnanoikeuden päätöksen varaan.</p>
      </div>
    </div>
    <div>
      <h2 id="19920157mhaku0">MUUTOKSENHAKU KORKEIMMASSA OIKEUDESSA</h2>
      <p>Jorma Nummelinille on myönnetty valituslupa 9.4.1992.</p>
      <p>Jorma Nummelin on valituksessaan vaatinut, että hovioikeuden tuomio kumotaan, hänen kanteensa hyväksytään ja Nylundit velvoitetaan poistamaan venevaja ensisijaisesti hänen kanteessaan esittämässään ajassa tai joka tapauksessa täsmällisenä enintään kolmen vuoden määräaikana. Lisäksi Jorma Nummelin on vaatinut korvausta oikeudenkäyntikuluistaan kihlakunnanoikeudessa ja hovioikeudessa. Jorma Nummelin on vielä pyytänyt, että Korkein oikeus järjestää asiassa suullisen käsittelyn tai palauttaa jutun todistajien kuulemista varten.</p>
      <p>Risto ja Kerttu Nylund ovat antaneet heiltä pyydetyn vastauksen ja vaatineet korvausta vastauskuluistaan korkoineen.</p>
    </div>
    <div>
      <h2 id="19920157yloa0">KORKEIMMAN OIKEUDEN RATKAISU 5.11.1992</h2>
      <div>
        <h3>Käsittelyratkaisu</h3>
        <p>Jorma Nummelinin pyyntö suullisen käsittelyn toimittamisesta tai jutun palauttamisesta hylätään aiheettomana.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Risto Nylund on Tauno Nummelinin antaman suullisen luvan perusteella rakentanut vuonna 1955 venevajan Tauno Nummelinin omistaman Maanpään tilan rannan eteen niin, että venevaja on osaksi tullut Maanpään tilan alueelle. Kulku venevajaan on järjestetty tilan alueen kautta. Jorma Nummelin on 23.9.1988 ostanut alueen, jolla venevaja sijaitsee. Alueesta on sittemmin lohkomisessa muodostettu Pinoniemen tila. Jorma Nummelin on 15.9.1989 päivätyllä kirjeellä kehottanut Risto Nylundia poistamaan venevajan tilalta 31.10.1989 mennessä.</p>
        <p>Jorma Nummelin on tosin ostaessaan kiinteistön tiennyt käyttöoikeudesta. Hän ei ole kuitenkaan hyväksynyt sitä, joten käyttöoikeus ei ole tullut häntä sitovaksi. Näin ollen Jorma Nummelinilla on ollut oikeus vaatia venevajan poistamista tilaltaan. Korkein oikeus pitää kuitenkin kohtuullisena, että Nylundeilla on aikaa poistaa venevaja ja saattaa alue alkuperäiseen kuntoonsa 30.6.1994 asti.</p>
        <p>Asia on ollut oikeudelliselta arvioltaan niin sekava ja epätietoinen, että Nylundeilla on ollut perusteltua aihetta oikeudenkäyntiin. Sen vuoksi Jorma Nummelinin on itse kärsittävä oikeudenkäyntikulunsa asiassa.</p>
        <p>Tuomiolauselma</p>
        <p>Hovioikeuden tuomio kumotaan.</p>
        <p>Risto ja Kerttu Nylund velvoitetaan poistamaan venevaja Pinoniemen tilalta ja saattamaan alue alkuperäiseen kuntoonsa 30.6.1994 mennessä uhalla, että elleivät he tätä tee, Jorma Nummelin voi tehdä tai teetättää sen heidän kustannuksellaan.</p>
        <p>Jorma Nummelinin oikeudenkäyntikuluvaatimus hylätään.</p>
        <div>
          <p>Ratkaisuun osallistuneet: oikeusneuvokset Salervo, Riihelä, Krook, Raulos ja Möller</p>
        </div>
      </div>
    </div>
  </finlex:content>
</finlex:document>
