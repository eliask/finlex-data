<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920188</dcterms:identifier>
  <finlex:ecliIdentifier>ECLI:FI:KKO:1992:188</finlex:ecliIdentifier>
  <dcterms:title>KKO:1992:188</dcterms:title>
  <dcterms:description>
    <p>
      <strong>Panttaus</strong>
    </p>
  </dcterms:description>
  <finlex:registerNumber>S91/649</finlex:registerNumber>
  <dcterms:date pvm="19911217">1991-12-17</dcterms:date>
  <finlex:fileCopyNumber>4340</finlex:fileCopyNumber>
  <dcterms:issued pvm="19921221">1992-12-21</dcterms:issued>
  <dcterms:abstract>
    <p>A oli luovuttanut määräaikaistalletuksensa pankille vakuudeksi B:n tältä saamasta lainasta. Kun muusta ei näytetty pankin ja A:n kesken sovitun, A:n vastuu pankkiin nähden katsottiin kauppakaaren 10 luvun 8 §:stä ilmenevän periaatteen mukaisesti B:n velkavastuuseen nähden toissijaiseksi.  Vrt. myös KKO:1988:12</p>
    <p>Ään.</p>
  </dcterms:abstract>
  <p>KK 10 luku 8 §</p>
  <dcterms:tableOfContents>
    <a href="19920188aloa0">ASIAN KÄSITTELY ALEMMISSA OIKEUKSISSA</a>
    <a href="19920188mhaku0">MUUTOKSENHAKU KORKEIMMASSA OIKEUDESSA</a>
    <a href="19920188yloa0">KORKEIMMAN OIKEUDEN RATKAISU 21.12.1992</a>
  </dcterms:tableOfContents>
  <finlex:content id="s19920188.kko">
    <div>
      <h2 id="19920188aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Satu Luovula on Osuuspankki Yhteistuelle 3.3.1988 tiedoksi annetun haasteen nojalla lausunut, että hän oli 22.10.1984 tehdyllä kauppakirjalla myynyt Oy Juhator Ltd:lle Asunto Oy Kirkkonummen Hopealehdon osakekannan 5 000 000 markan kauppahinnasta. Kauppakirja oli allekirjoitettu osuuspankin konttorissa. Kauppahinnan osittaista suoritusta varten ostaja oli saanut osuuspankilta 2 500 000 markan lainan. Lainan vakuudeksi Oy Juhator Ltd oli pantannut pankille kaupan kohteena olleen yhtiön osakekannan. Pankin ilmoituksen mukaan lainan myöntämisen ehtona oli ollut, että mainittujen osakkeiden lisäksi pankille annettiin pantiksi vähintään 1 000 000 markan edestä kaupassa syntyviä talletustodistuksia, jotta vakuudet olisivat riittäneet.</p>
        <p>Pankin taholta panttausasia oli esitetty Luovulalle siten, että pantattava miljoonan markan talletustodistus oli lisävakuutena ostajan panttaaman osakekannan jälkeen ja että se realisoitui ainoastaan siinä tapauksessa, että mahdollisesta osakekannan myynnistä kertyvät tulot eivät riittäneet ostajan pankilta saaman lainan suorittamiseen.</p>
        <p>Kaupantekotilaisuudessa 22.10.1984 Luovulalle ei ollut esitetty Oy Juhator Ltd:n puolesta allekirjoitettua panttaussitoumusta, eikä Luovulan omaa panttaussitoumusta ollut pankin taholta asiallisesti täytetty. Pankin virkailija oli merkinnyt sitoumukseen pelkästään käsin "1 mmk", minkä jälkeen Luovula oli allekirjoittanut panttaussitoumuksen uskoen asian olevan kunnossa. Pankin virkailija oli tällöin luvannut toimittaa Luovulalle jäljennöksen panttaussitoumuksesta.</p>
        <p>Kun jäljennös oli lukuisten pyyntöjen jälkeen usean viikon kuluttua toimitettu, oli yllättäen käynyt ilmi, että panttaussitoumus oli pankin toimesta täytetty vastoin kaupantekotilaisuudessa sovittua. Pankin täyttämän sitoumuksen mukaan pantti oli merkitty annetuksi pankille kaikkien Oy Juhator Ltd:n ja myös ulkopuolisen Parlamenttipaikoitus Oy:n silloisten ja vieläpä vastedes syntyvien sitoumusten ja velvoitteiden vakuudeksi.</p>
        <p>Nähtyään vastoin kaupantekotilaisuudessa puhuttua täytetyn panttaussitoumuksen Luovula oli ulkomaanmatkansa johdosta pyytänyt isäänsä Arvo Nikkasta, joka oli ollut kaupantekotilaisuudessa läsnä, menemään pankkiin oikaisemaan virheellisesti täytetyn panttaussitoumuksen. Jo kaupantekotilaisuudessa läsnä ollut virkailija oli tällöin kirjannut panttaussitoumuksen "vakuudeksi kaikista sitoumuksista ja velvoitteista, joissa allekirjoittanut tai joku meistä tai Oy Juhator Ltd laina n:o 554223 8097 5102 mk 2.500.000:-".</p>
        <p>Tämän täsmennetyn vakuussitoumuksen oli 17.12.1984 allekirjoittanut Arvo Nikkanen Luovulan valtakirjan nojalla. Valtakirjan mukaan sitoumuksen sanamuotoa oli muutettava "siten, että sitoumuksessa mainitaan, sitoumusta annettaessa sovittu maininta, että takuu koskee vain Asunto Oy Kirkkonummen Hopealehdon osakkeisiin n:ot 1-400 kohdistuvaa velkaa 22 päivään lokakuuta 1986 saakka, tai jos osakkeet sitä ennen myydään kolmannelle henkilölle, vain niiden uudelleenmyyntiin saakka ja sitoumuksista poistetaan maininta yleispanttauksesta".</p>
        <p>Tämän jälkeen asian piti olla kunnossa. Käydessään pankissa vuoden 1985 ja alkuvuoden 1986 aikana Luovula oli tiedustellut, miten Oy Juhator Ltd oli hoitanut lainansa. Pankin virkailija oli vastannut, ettei yhtiön laina enää koskenut Luovulaa ja ettei tällä muutenkaan ollut syytä huoleen, koska pantatusta osakekannasta sitä myytäessä saataisiin vähintään 2,5 miljoonaa markkaa.</p>
        <p>Kirjeellään 5.6.1986 osuuspankki oli kuitenkin yllättäen ilmoittanut irtisanoneensa kyseisen Oy Juhator Ltd:n lainan ja perivänsä luoton realisoimalla Luovulan talletuksen. Näin olikin tapahtunut 12.6.1986 ja talletuksen pääoma oli käytetty pankin Oy Juhator Ltd:ltä ja/tai Parlamenttipaikoitus Oy:ltä olevan saatavan kuittaamiseen.</p>
        <p>Kesän ja syksyn 1986 aikana käytyjen neuvottelujen jälkeen pankki oli lopulta Oy Juhator Ltd:n puolesta ja panttisitoumuksen valtuuttamana myynyt Asunto Oy Kirkkonummen Hopealehdon osakekannan 2,6 miljoonan markan kauppahinnasta 4.11.1986 päivätyllä kauppakirjalla.</p>
        <p>Tähän kauppaan asti Luovula oli ollut siinä uskossa, että hän tuli osakekannan kaupasta saamaan panttaamansa talletustodistuksen arvon takaisin. Näin ei kuitenkaan tapahtunut. Jälkeenpäin oli käynyt ilmi, että se panttaussitoumus, jolla Oy Juhator Ltd oli 22.10.1984 pantannnut asuntoyhtiön osakekannan pankille, ei ollutkaan pelkästään asuntoyhtiön kauppahinnan suorittamista varten otetun 2 500 000 markan lainan vakuutena, vaan kaikkien niin Oy Juhator Ltd:n kuin myös Parlamenttipaikoitus Oy:n silloisten ja vastedes syntyvien sitoumusten ja velvoitteiden vakuutena. Käyttäessään Luovulan talletustodistusten pääoman mainituilta yhtiöiltä olevien saataviensa kuittaamiseen pankki oli onnistunut välttymään luottotappioilta.</p>
        <p>Näin Osuuspankki Yhteistuki oli menetellyt vastoin sitä mitä Luovulan kanssa oli 22.10.1984 sovittu ja hyvän pankkitavan vastaisesti. Pankin toiminnan johdosta Luovula oli menettänyt talletustodistuksen pääoman 1 000 000 markkaa ja sille ajalta 22.10.1985 - 22.10.1986 laskettavan koron 80 000 markkaa. Sen vuoksi Luovula on vaatinut pankin velvoittamista suorittamaan hänelle vahingonkorvauksena 1 080 000 markkaa 16 prosentin korkoineen 23.10.1986 lukien sekä korvaamaan hänen oikeudenkäyntikulunsa korkoineen.</p>
      </div>
      <div>
        <h3>Raastuvanoikeuden päätös 4.10.1989</h3>
        <p>Raastuvanoikeus on, Luovulan täsmennettyä korvausvaatimuksensa määräksi 1 070 000 markkaa, lausunut pankin puolesta todetuksi, että lainan nostotilaisuudessa 22.10.1984 Oy Juhator Ltd:n ja Parlamenttipaikoitus Oy:n toimitusjohtaja Ossi Mikkola ja Luovula olivat pankin neuvotteluhuoneessa pankin edustajan läsnä olematta käyneet keskenään neuvotteluja, joiden tuloksena he olivat ilmoittaneet pankille, että Luovula panttaisi kauppahinnasta 1 000 000 markkaa määräaikaistalletuksena Oy Juhator Ltd:n ja Parlamenttipaikoitus Oy:n vastuiden vakuudeksi. Koska pankin aukioloaika oli kaupan osapuolten käymien neuvottelujen vuoksi ehtinyt päättyä, ei asiakirjoja ollut ryhdytty pankkiajan ulkopuolella täydentämään. Luovula oli ainoastaan allekirjoittanut normaalin yleispanttauslomakkeen, johon vakuuden määräksi oli käsin merkitty "1Mmk". Muilta osin ei panttaussitoumusta ollut tuossa yhteydessä täytetty. Sitoumusta oli täydennetty seuraavalla viikolla ja se oli päivätty 26.10.1984. Pankin mukaan täydentäminen oli tapahtunut asianosaisten sopimalla tavalla. Joulukuussa 1984 pankki oli Luovulan vaatimuksesta suostunut täsmentämään panttauksen koskemaan vain Asunto Oy Kirkkonummen Hopealehdon osakekannan kauppaa varten Oy Juhator Ltd:lle myönnettyä 2 500 000 markan määräistä luottoa. Pankki oli korostanut sitä, ettei Luovulan kanssa ollut sovittu, että hänen panttaamansa määräaikaistalletus olisi ollut vain toissijainen vakuus. Pankki oli kiistänyt kanteen myös määrältään, sillä jos osapuolten kesken olisi sovittu talletuksen olevan vasta toissijainen vakuus Luovulan vaatimuksen mukaisesti, niin osakkeiden myymisestä saatu kauppahinta ja pankin saatavat huomioon ottaen olisi talletuksesta jäänyt Luovulalle 784 151,96 markkaa.</p>
        <p>Keskeinen kysymys jutussa oli se, oliko Luovulan tekemää panttausta pidettävä toissijaisena vakuutena Oy Juhator Ltd:n panttaamien Asunto Oy Kirkkonummen Hopealehdon osakkeiden jälkeen vaiko ei.</p>
        <p>Asiassa todistajana kuultu Osuuspankki Yhteistuen palveluksessa oleva pankinjohtaja Kaarlo Lappalainen oli kertonut, että pankki oli pitänyt kyseisten osakkeiden vakuusarvona 2 100 000 markkaa. Näin ollen oli ymmärrettävää, että pankki oli vaatinut 2 500 000 markan luoton myöntämisen ehdoksi muita vakuuksia. Luovula ei ollut edes väittänyt, että hän olisi ennen panttaussitoumuksensa allekirjoitusta vaatinut pankilta tai Oy Juhator Ltd:ltä selvitystä siitä, tultaisiinko sanotut osakkeet panttaamaan myös muiden luottojen kuin Oy Juhator Ltd:n edellä mainitun luoton vakuudeksi. Vastuunsa rajoittamista toissijaiseksi Luovula ei ollut vaatinut vielä siinäkään vaiheessa kun hänen panttaussitoumuksensa sisältöä oli olennaisesti muutettu joulukuussa 1984.</p>
        <p>Näillä perusteilla raastuvanoikeus on katsonut, ettei Luovulan antamaa panttaussitoumusta voitu tulkita toissijaiseksi vakuudeksi. Oy Juhator Ltd:n laiminlyötyä saamaansa 2 500 000 markan luottoon perustuvan maksuvelvollisuutensa pankki oli irtisanonut luoton 4.6.1986 ja realisoinut Luovulan panttaaman määräaikaistalletuksen sekä 12.6.1986 käyttänyt sen pääoman Oy Juhator Ltd:n luoton lyhennykseen, korkoihin, viivästyskorkoihin ja kuluihin. Määräaikaistalletukselle sen lopetuspäivään 12.6.1986 kasvaneen koron 51 784,72 markkaa pankki oli käyttänyt Luovulan pankista saamien muiden lainojen lyhennyksiin ja korkoihin.</p>
        <p>Pankilla oli ollut oikeus käyttää Luovulan panttaama määräaikaistalletus ensisijaisena vakuutena. Pankin menettelyä ei voitu pitää asianosaisten kesken 22.10.1984 sovitun eikä hyvän pankkitavan vastaisena. Luovula ei ollut menettänyt panttaamansa määräaikaistalletuksen pääomaa ja sille laskettavaa korkoa pankin toimenpiteiden johdosta. Tämä menetys oli johtunut yksinomaan siitä, että Oy Juhator Ltd oli laiminlyönyt pankilta saamansa 2 500 000 markan määräisen luoton takaisinmaksamisen. Raastuvanoikeus on hylännyt kanteen ja velvoittanut Luovulan korvaamaan pankin oikeudenkäyntikulut 57 000 markalla 16 prosentin korkoineen 4.10.1989 lukien.</p>
      </div>
      <div>
        <h3>Vaatimukset hovioikeudessa</h3>
        <p>Luovula on toistaen kanteensa ja täsmentäen korvausvaatimuksensa markkamäärän vaatinut, että Osuuspankki Yhteistuki velvoitetaan suorittamaan hänelle 784 151,96 markkaa 16 prosentin korkoineen 4.11.1986 lukien ja korvaamaan hänen oikeudenkäyntikulunsa jutussa korkoineen.</p>
      </div>
      <div>
        <h3>Helsingin hovioikeuden tuomio 20.3.1991</h3>
        <p>Luovulan luovuttaessa raastuvanoikeuden päätöksessä tarkoitetun 1 miljoonan markan määräisen määräaikaistalletuksen Asunto Oy Kirkkonummen Hopealehdon osakkeet Luovulalta ostaneen Oy Juhator Ltd:n kauppaa varten Osuuspankki Yhteistuelta saaman 2,5 miljoonan markan määräisen lainan vakuudeksi pankin edustaja ei ollut kiinnittänyt Luovulan huomiota siihen, että Oy Juhator Ltd:n lainansa vakuudeksi panttaamat kaupan kohteena olleet osakkeet oli pantattu vakuudeksi kaikista Oy Juhator Ltd:n ja Parlamenttipaikoitus Oy:n sitoumuksista ja velvoitteista, eikä siihen, että panttaussitoumuksen sanamuodon perusteella Luovulan antama pantti voitaisiin käyttää Oy Juhator Ltd:n lainan maksuksi ennen yhtiön panttaamia asunto-osakeyhtiön osakkeita. Tällaisessa tilanteessa, jossa pantinantajana oli ollut muu kuin velallinen, pankilla oli ollut erityinen velvollisuus ilmoittaa Luovulalle panttauksen merkitys. Tämän vuoksi Luovulan panttia ei panttaussitoumuksen sanamuodosta huolimatta ollut katsottava ensisijaiseksi vakuudeksi Oy Juhator Ltd:n lainasta. Näin ollen pankki oli velvollinen palauttamaan Luovulalle pantatusta talletuksesta 784 151,96 markkaa, minkä määrän pankki oli käyttänyt Oy Juhator Ltd:n lainan maksuksi, vaikka yhtiön panttaamat asunto-osakeyhtiön osakkeet olisivat tältä osin riittäneet kattamaan lainaa.</p>
        <p>Hovioikeus on kumonnut raastuvanoikeuden päätöksen ja vapauttanut Luovulan velvollisuudesta suorittaa Osuuspankki Yhteistuelle oikeudenkäyntikulujen korvausta. Osuuspankki Yhteistuki on velvoitettu suorittamaan Luovulalle korvauksena pankin Oy Juhator Ltd:n lainan maksuksi perusteettomasti käyttämästä Luovulan määräaikaistalletuksesta 784 151,96 markkaa 16 prosentin korkoineen 4.11.1986 lukien. Vielä pankki on velvoitettu suorittamaan Luovulalle korvaukseksi oikeudenkäyntikuluista asiassa 60 000 markkaa 16 prosentin korkoineen hovioikeuden tuomion antopäivästä lukien. Koska raastuvanoikeuden päätöstä oli muutettu, ei pankille tullut korvausta vastauskuluistaan.</p>
      </div>
    </div>
    <div>
      <h2 id="19920188mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 4.7.1991.</p>
      <p>Osuuspankki Yhteistuki on vaatinut kanteen hylkäämistä ja oikeudenkäyntikulujensa korvaamista korkoineen.</p>
      <p>Luovula on antanut häneltä pyydetyn vastauksen.</p>
      <p>Korkein oikeus on 8.7.1991 määrännyt, ettei hovioikeuden tuomiota ollut toistaiseksi pantava täytäntöön tai täytäntöönpanoa jatkettava.</p>
    </div>
    <div>
      <h2 id="19920188yloa0">KORKEIMMAN OIKEUDEN RATKAISU 21.12.1992</h2>
      <div>
        <h3>Perustelut</h3>
        <p>Korkein oikeus katsoo selvitetyksi, että Oy Juhator Ltd:n ostettua 19.10.1984 allekirjoitetulla kauppakirjalla Satu Nikkaselta, myöhemmin Satu Luovula, Asunto Oy Kirkkonummen Hopealehdon osakkeet n:ot 1-400, Osuuspankki Yhteistuki on myöntänyt ostajalle kaupan rahoittamiseksi 2 500 000 markan määräisen lainan. Ostaja on 22.10.1984 allekirjoitetulla yleispanttaussitoumuksella pantannut mainitut osakkeet pankille vakuudeksi kaikista sitoumuksista ja velvoitteista, joissa ostajayhtiö tai Parlamenttipaikoitus Oy on nyt tai vastedes erikseen tai yhdessä muiden kanssa pankille. Satu Luovula on 26.10.1984 allekirjoittamallaan, pankin toimesta myöhemmin täydennetyllä yleispanttaussitoumuksella pantannut pankille 1 000 000 markan määräaikaistalletuksen vakuudeksi kaikista sitoumuksista ja velvoitteista, joissa Oy Juhator Ltd./Parlamenttipaikoitus Oy on nyt tai vastedes erikseen tai yhdessä muiden kanssa pankille. Luovulan havaittua myöhemmin, ettei viimeksi mainittu pantaussitoumus sisällöltään vastannut pankin kanssa käydyissä neuvotteluissa tehtyä sopimusta, jonka mukaan määräaikaistalletus pantataan vain alussa mainitun lainan vakuudeksi, 26.10.1984 päivätyn yleispanttauksen tilalle on annettu Luovulan puolesta 17.12.1984 allekirjoitettu sitoumus, jossa määräaikaistalletuksen panttausta on rajoitettu siten, että se on tullut koskemaan ainoastaan Oy Juhator Ltd:n Osuuspankki Yhteistuelta saamaa edellä mainittua 2 500 000 markan määräistä lainaa.</p>
        <p>Asiassa ei ole näytetty, että pankin edustaja olisi 17.12.1984 allekirjoitettua panttaussitoumusta pankille annettaessa kiinnittänyt Luovulan huomiota siihen, että alussa mainitut asunto-osakkeet oli pantattu pankille vakuudeksi kaikista Oy Juhator Ltd:n ja Parlamenttipaikoitus Oy:n sitoumuksista ja velvoitteista. Kun neuvotteluja Oy Juhator Ltd:n saamasta 2 500 000 markan lainasta ja sen vakuuksista on käyty alussa mainitun asunto-osakkeiden kaupan johdosta, on Luovulalla ollut perusteltua aihetta olettaa, että kysymyksessä olevat asunto-osakkeet on pantattu pankille vain sanotun lainan vakuudeksi. Oikeudelle jätetyistä 26.10.1984 ja 17.12.1984 allekirjoitettujen panttaussitoumusten valojäljenteistä ei käy ilmi, onko 1 000 000 markan määräaikaistalletus annettu pankille Oy Juhator Ltd:n pankilta saaman 2 500 000 markan määräisen lainan ensisijaiseksi vai toissijaiseksi vakuudeksi. Pankin puolesta luottojärjestelystä huolehtineen todistaja Turun lausunnosta ilmenee, että tästä ei vakuuksista keskusteltaessa ollut puhetta. Sensijaan useista jutussa annetuista todistajanlausunnoista käy ilmi, että pankki edellytti mainittua määräaikaistalletusta vakuudeksi sen vuoksi, että Oy Juhator Ltd:n 2 500 000 markan lainalleen tarjoamaa vakuutta ei pidetty riittävänä.</p>
        <p>Korkeimman oikeuden ratkaisusta 1988:12 käy ilmi, että tilanteessa, jossa henkilö oli antanut kiinteistöönsä kiinnitetyt haltijavelkakirjat pankille pantiksi toisen velasta, Korkein oikeus on katsonut, että pantin asettaja oli rinnastettavissa takausvastuunsa rajoittaneeseen takaajaan. Takauksen osalta on kauppakaaren 10 luvun 8 §:ään ja 9 §:ään nojautuen lähdetty siitä, että takaussitoumus tuottaa niin sanotun laillisen takauksen mukaisen vastuun, joka on päävelkaan nähden toissijainen, ellei muusta ole sovittu. Sama periaate soveltuu myös niihin tapauksiin, joissa henkilö on luovuttanut velkojalle pantin toisen velasta. Tämä merkitsee sitä, että velkojan tulee ensisijaisesti periä saatavansa päävelalliselta ja käyttää hyväkseen tämän luovuttama pantti, ellei muunlaisesta vastuusta ole vieraspantin asettajan kanssa sovittu. Tähän nähden ja kun Luovulalla on edellä mainituin tavoin ollut aihetta lähteä siitä, että Oy Juhator Ltd:n Luovulalta 19.10.1984 ostamat asunto-osakkeet oli pantattu Osuuspankki Yhteistuelle vain alussa mainitun 2 500 000 markan lainan vakuudeksi, ei ole syytä muuttaa hovioikeuden tuomion lopputulosta.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulos jää pysyväksi.</p>
        <p>Täytäntöönpanokielto raukeaa asian näin päättyessä.</p>
        <div>
          <p>Ratkaisuun osallistuneet: oikeusneuvokset Ailio, Portin (eri mieltä), Riihelä (eri mieltä), Ketola ja Wirilander</p>
        </div>
      </div>
      <div>
        <h3>Esittelijän mietintö ja eri mieltä olevien jäsenten lausunnot</h3>
        <p>Vanhempi oikeussihteeri Vuorela:</p>
        <p>Korkein oikeus lausunee perusteluinaan:</p>
        <p>Satu Luovulan 26.10.1984 päivätty sitoumus 1 000 000 markan määräaikaistalletuksen panttauksesta on koskenut kaikkia Oy Juhator Ltd:n ja Parlamenttipaikoitus Oy:n sitoumuksia Osuuspankki Yhteistuelle. Tämän yleispanttaussitoumuksen tilalle on annettu 17.12.1984 allekirjoitettu sitoumus, jossa määräaikaistalletuksen panttausta on rajoitettu siten, että se on tullut koskemaan ainoastaan Oy Juhator Ltd:n Osuuspankki Yhteistuelta Asunto Oy Kirkkonummen Hopealehdon osakekannasta 22.10.1984 tehtyä kauppaa varten saamaa 2 500 000 markan lainaa.</p>
        <p>Näin täsmennetyn panttaussitoumuksen sisältö vastaa sitä, mitä Luovulan asiamies on pankissa Luovulan yksilöidyn valtakirjan nojalla 26.10.1984 päivätyn yleispanttaussitoumuksen muuttamiseksi esittänyt. Valtakirjassa ei ole pyydetty yleispanttaussitoumuksen muuttamista siten, että määräaikaistalletuksesta tulisi toissijainen vakuus, joka saataisiin realisoida vasta saman velan vakuudeksi pantattujen Asunto Oy Kirkkonummen Hopealehdon osakkeiden jälkeen. Luovula on kuitenkin väittänyt, että hän on mainitun valtakirjansa ja 17.12.1984 allekirjoitetun panttaussitoumuksen sanamuodosta huolimatta tarkoittanut määräaikaistalletuksensa vasta toissijaiseksi vakuudeksi Oy Juhator Ltd:n puheena olevasta velasta.</p>
        <p>Riidanalainen panttaussitoumus on syntynyt Luovulan harjoittaman liiketoiminnan yhteydessä. Vaikka Luovula olisi panttaussitoumusta täsmennettäessä valtakirjansa sanamuodosta huolimatta tarkoittanut, että hänen määräaikaistalletuksensa on vasta toissijaisena vakuutena, Korkein oikeus katsoo, ettei pankki jutussa esitetyn selvityksen mukaan ole tiennyt eikä sen olisi pitänytkään tietää tällaisesta erehdyksestä. Luovula vastaa täsmennetystä pantaussitoumuksestaan sen sanamuodon mukaisesti. Pankki on saanut käyttää Luovulan määräaikaistalletuksen Oy Juhator Ltd:ltä olleen saatavansa ensisijaisena vakuutena.</p>
        <p>Korkein oikeus lausunee tuomiolauselmanaan:</p>
        <p>Hovioikeuden tuomio kumotaan ja raastuvanoikeuden päätöksen lopputulos jätetään pysyväksi. Kanne hylätään ja Osuuspankki Yhteistuki vapautetaan kaikesta hovioikeuden sille määräämästä korvausvelvollisuudesta. Satu Luovula velvoitetaan korvaamaan Osuuspankki Yhteistuen oikeudenkäyntikulut jutussa 65 000 markalla 16 prosentin korkoineen Korkeimman oikeuden tuomion antopäivästä lukien.</p>
        <p>Oikeusneuvos Riihelä: Hyväksyn mietinnön.</p>
        <p>Oikeusneuvos Portin: Olen samaa mieltä kuin oikeusneuvos Riihelä.</p>
      </div>
    </div>
  </finlex:content>
</finlex:document>
