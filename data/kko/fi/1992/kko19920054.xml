<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920054</dcterms:identifier>
  <finlex:ecliIdentifier>ECLI:FI:KKO:1992:54</finlex:ecliIdentifier>
  <dcterms:title>KKO:1992:54</dcterms:title>
  <dcterms:description>
    <p>
      <strong>Työsopimus</strong>
      <span>Työpalkka</span>
    </p>
    <p>
      <strong>Itsenäisyyspäivä</strong>
    </p>
  </dcterms:description>
  <finlex:registerNumber>S91/755</finlex:registerNumber>
  <dcterms:date pvm="19911119">1991-11-19</dcterms:date>
  <finlex:fileCopyNumber>1379</finlex:fileCopyNumber>
  <dcterms:issued pvm="19920410">1992-04-10</dcterms:issued>
  <dcterms:abstract>
    <p>Työntekijälle oli itsenäisyyspäivältä maksettava kuukausipalkan ohella yhden päivän laskennallinen osuus myyntituloksen perusteella määräytyvästä provisiopalkasta.</p>
    <p>L itsenäisyyspäivän viettämisestä yleisenä juhla- ja vapaapäivänä 3_§_1_mom</p>
  </dcterms:abstract>
  <dcterms:tableOfContents>
    <a href="19920054aloa0">ASIAN KÄSITTELY ALEMMISSA OIKEUKSISSA</a>
    <a href="19920054mhaku0">MUUTOKSENHAKU KORKEIMMASSA OIKEUDESSA</a>
    <a href="19920054yloa0">KORKEIMMAN OIKEUDEN RATKAISU 10.4.1992</a>
  </dcterms:tableOfContents>
  <finlex:content id="s19920054.kko">
    <div>
      <h2 id="19920054aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Kuopion raastuvanoikeudessa</h3>
        <p>Arto Tervonen on Tukkumanni Oy:lle 24.4.1990 tiedoksi toimitetun haasteen nojalla lausunut, että Jouni Matti Suutari, Juha Pekka Suutari, Markku Lauri Tapio Penttonen, Veijo Oskari Pääkkönen, Tuomo Kalevi Kemppainen, Pentti Tapio Huotari ja Ilkka Antti Ylikangas olivat olleet yhtiön palveluksessa työsopimuslain 1 §:n mukaisessa työsuhteessa automyyjinä. Heidän palkkansa oli muodostunut kuukausipalkasta ja myyntituloksen perusteella määräytyvästä provisiopalkasta. Itsenäisyyspäivän viettämisestä yleisenä juhla- ja vapaapäivänä annetun lain 3 §:n mukaan työntekijälle oli töiden keskeyttämisestä huolimatta maksettava itsenäisyyspäivältä, jos se muuten olisi ollut työpäivä, täyttä työpäivää vastaava palkka. Vuoden 1989 itsenäisyyspäivä oli ollut keskiviikkona, joka olisi ollut automyyjien normaali työpäivä. Yhtiö oli itsenäisyyspäivältä maksanut automyyjille kuukausipalkan, mutta ei sanotulle päivälle tullutta laskennallista osuutta provisiopalkasta.</p>
        <p>Autoalan Työnantajaliitto ATL ry:n ja Auto- ja Konekaupan Toimihenkilöliitto ATH r.y.:n välisen 27.4.1989-30.4.1991 voimassaolleen auto- ja konekaupan työehtosopimuksen 7 a §:n 1 kohdan mukaan provisiopalkkaisten automyyjien keskimääräinen työaika oli 7,5 tuntia päivässä ja 37,5 tuntia viikossa. Saman sopimuksen 7 §:n kohdalla olevan pöytäkirjamerkintä 5:n mukaan lisä- ja ylityökorvauksia laskettaessa muutettiin kuukausipalkka tuntipalkaksi jakamalla se luvulla 160, mikäli työaika oli 37,5 tuntia viikossa.</p>
        <p>Huomioon ottaen edellä selostetun laskutavan ja automyyjien vuodelta 1989 saaman provisiopalkan heidän keskimääräinen provisiopalkkansa päivää kohti laskettuna oli vuonna 1989 ollut Jouni Matti Suutarin osalta 232,95 markkaa, Juha Pekka Suutarin osalta 55,05 markkaa, Penttosen osalta 231,40 markkaa, Pääkkösen osalta 175,05 markkaa, Kemppaisen osalta 108,60 markkaa, Huotarin osalta 208,10 markkaa ja Ylikankaan osalta 204 markkaa.</p>
        <p>Sen vuoksi ja kun täyttä työpäivää vastaavaan palkkaan kuului myös osuus provisiopalkasta, Tervonen, jolle edellä mainitut yhteensä 1.215,15 markan provisiosaatavat oli siirretty, on vaatinut, että yhtiö velvoitetaan suorittamaan hänelle 1.215,15 markkaa 16 prosentin korkoineen haastepäivästä sekä korvaamaan hänen oikeudenkäyntikulunsa jutussa korkoineen.</p>
        <p>Yhtiön vastaus</p>
        <p>Yhtiö on kiistänyt kanteen perusteettomana ja vaatinut oikeudenkäyntikulujensa korvaamista korkoineen.</p>
      </div>
      <div>
        <h3>Raastuvanoikeuden päätös 10.8.1990</h3>
        <p>Raastuvanoikeus on lausunut selvitetyksi, että Jouni Matti Suutari, Juha Pekka Suutari, Penttonen, Pääkkönen, Kemppainen, Huotari ja Ylikangas olivat olleet työsopimussuhteisina automyyjinä Tukkumanni Oy:n palveluksessa, Jouni Matti Suutari vuodesta 1967, Juha Pekka Suutari vuodesta 1987, Penttonen keväästä 1989, Pääkkönen vuodesta 1987, Kemppainen keväästä 1989, Huotari vuodesta 1967 ja Ylikangas vuodesta 1978 alkaen. Heidän palkkauksensa oli muodostunut peruskuukausipalkasta sekä provisiopalkasta. Itsenäisyyspäivän viettämisestä yleisenä juhla- ja vapaapäivänä annetun lain 3 §:n mukaan töiden keskeyttämisestä huolimatta työntekijälle oli maksettava itsenäisyyspäivältä, jos se muuten olisi ollut työpäivä, täyttä työpäivää vastaava palkka. Vuoden 1989 itsenäisyyspäivä oli ollut keskiviikkona, joka muutoin olisi ollut automyyjien normaali työpäivä. Itsenäisyyspäivältä yhtiö oli suorittanut automyyjille ainoastaan kiinteän peruskuukausipalkan. Jouni Matti ja Juha Pekka Suutari, Penttonen, Pääkkönen, Kemppainen, Huotari ja Ylikangas olivat siirtäneet provisiopalkkaa koskevat saatavansa Arto Tervoselle.</p>
        <p>Koska itsenäisyyspäivän viettämisestä yleisenä juhla- ja vapaapäivänä annetussa laissa ei ollut säädetty velvollisuudesta maksaa työntekijälle itsenäisyyspäivältä laskennallista provisiopalkan osuutta, olivat mainitut automyyjät, kun heille oli maksettu peruskuukausipalkka myös itsenäisyyspäivältä vähentämättömänä, saaneet itsenäisyyspäivältä täyttä työpäivää vastaavan palkan.</p>
        <p>Tämän vuoksi raastuvanoikeus on hylännyt kanteen ja velvoittanut Tervosen korvaamaan yhtiön oikeudenkäyntikulut 5.000 markalla 16 prosentin korkoineen 10.8.1990 lukien.</p>
      </div>
      <div>
        <h3>Itä-Suomen hovioikeuden tuomio 16.4.1991</h3>
        <p>Hovioikeus, jonka tutkittavaksi Tervonen oli valittamalla saattanut asian, on todennut, että itsenäisyyspäivän viettämisestä yleisenä juhla- ja vapaapäivänä annetun lain 3 §:n mukaan työntekijälle oli maksettava itsenäisyyspäivältä, jos se muuten olisi ollut työpäivä, täyttä työpäivää vastaava palkka. Säännöksen tarkoituksena oli turvata työntekijälle korvaus siitä ansion menetyksestä, mikä hänelle aiheutui itsenäisyyspäivän viettämisestä vapaapäivänä.</p>
        <p>Vuonna 1989 itsenäisyyspäivä oli ollut keskiviikkona, joka olisi ollut yhtiön palveluksessa olleiden automyyjien Jouni Matti ja Juha Pekka Suutarin, Penttosen, Pääkkösen, Kemppaisen, Huotarin ja Ylikankaan työpäivä. Mainittujen automyyjien palkka oli muodostunut osaksi kuukausipalkasta ja osaksi myyntituloksen perusteella määräytyvästä provisiopalkasta.</p>
        <p>Itsenäisyyspäivänä ei ollut tapahtunut autojen myyntiä. Näyttämättä oli jäänyt, että sanotut automyyjät olisivat sen johdosta menettäneet myyntiprovisioon perustuvaa ansiotaan. Kun automyyjille oli itsenäisyyspäivältä maksettu kuukausipalkka, heidän oli katsottava saaneen sanotulta päivältä täyttä työpäivää vastaavan palkan.</p>
        <p>Edellä mainituilla perusteilla hovioikeus on jättänyt asian raastuvanoikeuden päätöksen lopputuloksen varaan. Lisäksi hovioikeus on velvoittanut Tervosen korvaamaan yhtiön oikeudenkäyntikulut hovioikeudessa 700 markalla 16 prosentin korkoinen 16.4.1991 lukien.</p>
      </div>
    </div>
    <div>
      <h2 id="19920054mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 1.8.1991. Tervonen on valituksessaan vaatinut hovioikeuden tuomion kumoamista ja kanteensa hyväksymistä sekä yhtiön velvoittamista korvaamaan hänen oikeudenkäyntikulunsa asiassa korkoineen.</p>
      <p>Yhtiö on antanut siltä pyydetyn vastauksen vaatien vastauskulujensa korvaamista korkoineen.</p>
    </div>
    <div>
      <h2 id="19920054yloa0">KORKEIMMAN OIKEUDEN RATKAISU 10.4.1992</h2>
      <div>
        <h3>Perustelut</h3>
        <p>Vuoden 1989 itsenäisyyspäivä on ollut keskiviikkona, joka olisi ollut automyyjien Jouni Matti ja Juha Pekka Suutarin, Penttosen, Pääkkösen, Kemppaisen, Huotarin ja Ylikankaan työpäivä. Tukkumanni Oy:n on itsenäisyyspäivän viettämisestä yleisenä juhla- ja vapaapäivänä annetun lain 3 §:n 1 momentin nojalla maksettava heille sanotulta päivältä täyttä työpäivää vastaava palkka. Kun automyyjien palkka on muodostunut osaksi kuukausipalkasta ja osaksi myyntituloksen perusteella määräytyvästä provisiopalkasta, itsenäisyyspäivän palkan tulee vastatakseen täyden työpäivän palkkaa sisältää myös provisiopalkan osuus heidän kokonaispalkastaan. Tämän osuuden arvioimisesta ei ole määrätty laissa eikä sopimuksessa. Tukkumanni Oy ei ole näyttänyt, että Tervosen käyttämä vuoden keskimääräiseen päiväprovisioon perustunut laskentatapa yhdessä kuukausipalkan kanssa johtaisi suurempaan kuin täyttä työpäivää vastaavaan kokonaispalkkaan.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja raastuvanoikeuden päätös kumotaan ja yhtiö velvoitetaan suorittamaan Tervoselle maksamatta jääneinä palkkoina yhteensä 1.215,15 markkaa 16 prosentin korkoineen haasteen tiedoksiantopäivästä 24.4.1990 lukien. Yhtiö velvoitetaan suorittamaan Tervoselle korvaukseksi hänellä jutussa olleista oikeudenkäyntikuluista 15.000 markkaa 16 prosentin korkoineen tämän tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Salervo, Takala, Roos, Huopaniemi ja Raulos</p>
        </div>
      </div>
    </div>
  </finlex:content>
</finlex:document>
