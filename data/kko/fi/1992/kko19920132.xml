<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920132</dcterms:identifier>
  <finlex:ecliIdentifier>ECLI:FI:KKO:1992:132</finlex:ecliIdentifier>
  <dcterms:title>KKO:1992:132</dcterms:title>
  <dcterms:description>
    <p>
      <strong>Lapsen huolto ja tapaamisoikeus</strong>
    </p>
  </dcterms:description>
  <finlex:registerNumber>S91/1160</finlex:registerNumber>
  <dcterms:date pvm="19920806">1992-08-06</dcterms:date>
  <finlex:fileCopyNumber>3424</finlex:fileCopyNumber>
  <dcterms:issued pvm="19921002">1992-10-02</dcterms:issued>
  <dcterms:abstract>
    <p>Korkein oikeus oli lasten huoltoa ja tapaamisoikeutta koskevassa asiassa pyytänyt sosiaalilautakunnalta selvityksen lasten oikeudesta tavata isäänsä. Sosiaalilautakunta katsoen, ettei lasten etu vaatinut uuteen selvittelytyöhön ryhtymistä ei ollut toimittanut pyydettyä selvitystä. Kun Korkeimmalla oikeudella ei siten ollut tietoa lasten ja vanhempien nykyisistä olosuhteista eikä niistä seikoista, joihin selvityspyynnössä oli pyydetty kiinnittämään huomiota sillä tavoin, että tuomioistuimella olisi ollut mahdollisuus itsenäisesti arvioida niiden merkitystä, sosiaali- ja terveysministeriötä pyydettiin vaatimaan tarvittava selvitys sosiaalilautakunnalta.</p>
  </dcterms:abstract>
  <p>L lapsen huollosta ja tapaamisoikeudesta 16 §</p>
  <dcterms:tableOfContents>
    <a href="19920132aloa0">ASIAN KÄSITTELY ALEMMISSA OIKEUKSISSA</a>
    <a href="19920132mhaku0">MUUTOKSENHAKU JA VÄLITOIMET KORKEIMMASSA OIKEUDESSA</a>
    <a href="19920132yloa0">KORKEIMMAN OIKEUDEN RATKAISU 2.10.1992</a>
  </dcterms:tableOfContents>
  <finlex:content id="s19920132.kko">
    <div>
      <h2 id="19920132aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Hakemus Vantaan kihlakunnanoikeudessa</h3>
        <p>Arja Hannele Nurmi (Arja Nurmi) on avioeroasian jatkokäsittelyssä harkinta-ajan kuluttua esittämässään hakemuksessa kertonut, että Vantaan kihlakunnanoikeus oli 5.3.1990 antamallaan päätöksellä lykätessään Pertti Ilmari Nurmen (Pertti Nurmi) ja Arja Nurmen avioeroa koskevan asian määrännyt heidän yhteisen hakemuksensa perusteella, että heidän lastensa, 3.4.1982 syntyneen Perttu Elmeri Nurmen (Elmeri Nurmi) ja 13.10.1986 syntyneen Arttu Valtteri Nurmen (Valtteri Nurmi) huolto edelleen oli oleva molemmilla vanhemmilla yhteisesti ja että lasten tuli asua Arja Nurmen luona sekä velvoittanut Pertti Nurmen suorittamaan elatusapua kummallekin lapselle erikseen 700 markkaa kuukaudessa. Edelleen kihlakunnanoikeus oli päättänyt, että Elmeri ja Valtteri Nurmen oikeus pitää yhteyttä ja tavata Pertti Nurmea oli toteutettava siten, että Pertti Nurmi piti lapsia luonaan vuoden jokaisen parittoman maanantain kello 8 ja sitä seuraavan viikon maanantain kello 8 välisen ajan.</p>
        <p>Hakemuksen mukaan mainittu poikkeuksellisen laaja tapaamisoikeus oli vaikuttanut kielteisesti lasten hyvinvointiin ja heidän perusturvallisuutensa oli järkkynyt. Lapsille vahvistettu elatusapu oli perustunut laajaan tapaamisoikeuteen. Lasten olosuhteissa tapahtunut muutos edellytti lasten tapaamisoikeudesta ja elatusavusta annetun päätöksen muuttamista. Sen vuoksi Arja Nurmi on vaatinut kihlakunnanoikeuden 5.3.1990 antaman päätöksen muuttamista siten, että Pertti Nurmi velvoitetaan suorittamaan elatusapua kummallekin lapselle erikseen 1 200 markkaa kuukaudessa ja että tapaamisoikeutta rajoitetaan toteuttamalla lasten oikeus pitää yhteyttä ja tavata Pertti Nurmea siten, että tämä piti lapsia luonaan kunkin kuukauden ensimmäisenä ja kolmantena viikonloppuna perjantai-illasta kello 18 sunnuntai-iltaan kello 18, kerran viikossa arki-iltana vanhempien erikseen sopimalla tavalla, Pertti Nurmen vuosiloman aikana yhtäjaksoisesti kolmen viikon ajan, joulun- ja pääsiäispyhien sekä koulujen urheilulomien aikana vuorovuosin siten, että lapset jouluna 1990 olivat isänsä luona. Lisäksi Arja Nurmi on vaatinut, että Pertti Nurmi velvoitetaan korvaamaan hänen oikeudenkäyntikulunsa korkoineen.</p>
      </div>
      <div>
        <h3>Vastaus</h3>
        <p>Pertti Nurmi on hakemuksesta kuultuna vastustanut Arja Nurmen vaatimuksia ja toissijaisesti vaatinut, että lasten tuli asua hänen luonaan, että Arja Nurmi velvoitetaan suorittamaan elatusapua Elmeri Nurmelle 500 ja Valtteri Nurmelle 1 000 markkaa kuukaudessa ja että Arja Nurmi velvoitetaan korvaamaan hänen oikeudenkäyntikulunsa korkoineen.</p>
      </div>
      <div>
        <h3>Kihlakunnanoikeuden päätös 11.3.1991</h3>
        <p>Kihlakunnanoikeus on hankittuaan Vantaan sosiaalilautakunnalta selvityksen katsonut, että lasten huollon säilyttäminen molemmilla vanhemmilla yhteisesti ja lasten asuminen Arja Nurmen luona oli edelleen lasten edun mukaista.</p>
        <p>Sen sijaan 5.3.1990 annettu päätös lasten tapaamisoikeuden järjestämisestä ei ollut osoittautunut lasten edun mukaiseksi. Tämän vuoksi päätöstä oli aiheellista muuttaa. Kihlakunnanoikeus on päättänyt, että Elmeri ja Valtteri Nurmen oikeus pitää yhteyttä ja tavata Pertti Nurmea oli toteutettava siten, että Pertti Nurmi piti lapsia luonaan kunkin kuukauden ensimmäisenä ja kolmantena viikonloppuna perjantai-illasta kello 18.00 sunnuntaiiltaan kello 18.00, yhtenä vanhempien erikseen sopimana arki-iltana viikossa kello 21.00 asti, Pertti Nurmen vuosiloman aikana yhtäjaksoisesti kolmen viikon ajan sekä joulu-, pääsiäis- ja urheiluloman ajan vuorovuosin siten, että Pertti Nurmen vuoro alkoi vuonna 1991.</p>
        <p>Tapaamisoikeuden kaventumisen vuoksi olosuhteissa oli tapahtunut olennaisia muutoksia. Siten elatusavun muuttaminen oli lasten ja elatusapua suorittavan vanhemman olot huomioon ottaen kohtuullista. Kihlakunnanoikeus on velvoittanut Pertti Nurmen suorittamaan elatusavuksi Elmeri ja Valtteri Nurmelle kummallekin 900 markkaa kuukaudessa kuukausittain etukäteen kihlakunnanoikeuden päätöspäivästä lukien siihen saakka, kunnes lapset täyttivät 18 vuotta tai asiasta sitä ennen ehkä toisin määrättiin.</p>
        <p>Kihlakunnanoikeus on katsonut, että asiaan osalliset saivat asian laatuun nähden itse vastata oikeudenkäyntikuluistaan.</p>
      </div>
      <div>
        <h3>Helsingin hovioikeuden tuomio 14.8.1991</h3>
        <p>Hovioikeus, jonka tutkittavaksi Pertti Nurmi oli saattanut asian, on jättänyt sen kihlakunnanoikeuden päätöksen varaan sekä velvoittanut Pertti Nurmen suorittamaan Arja Nurmelle korvaukseksi vastauskuluista 1 000 markkaa 16 prosentin korkoineen hovioikeuden tuomion antopäivästä.</p>
      </div>
    </div>
    <div>
      <h2 id="19920132mhaku0">MUUTOKSENHAKU JA VÄLITOIMET KORKEIMMASSA OIKEUDESSA</h2>
      <p>Pertti Nurmi on pyytäen valituslupaa vaatinut, että Arja Nurmen hakemus tapaamisoikeuden ja elatusapujen muuttamisen osalta hylätään ja että Arja Nurmi velvoitetaan korvaamaan hänen oikeudenkäyntikulunsa asiassa korkoineen.</p>
      <p>Korkein oikeus on 8.1.1992 päättänyt pyytää Pertti Nurmen valituslupahakemuksen johdosta Vantaan sosiaalilautakunnalta selvityksen Elmeri ja Valtteri Nurmen oikeudesta tavata isäänsä Pertti Nurmea. Selvitystä tehtäessä tuli ottaa huomioon Pertti Nurmen esittämät seikat lapsia koskeneista 10.5. - 7.6.1990 suoritetuista tutkimuskäynneistä ja lasten mielipiteen kuulemisesta asiassa sekä Vantaan kihlakunnanoikeuden 5.3.1990 määräämien tapaamisjärjestelyjen toteutuminen. Samalla tuli selvittää, voisiko lasten edun mukaisena tulla kysymykseen jokin muu, esimerkiksi hovioikeuden tuomiossa määrättyä laajempi, mutta kihlakunnanoikeuden 5.3.1990 määräämää rajoitetumpi, kuitenkin myös arkipäivinä toteutettava tapaamisoikeus.</p>
      <p>Vantaan sosiaalilautakunta on selvityspyynnön johdosta lähettämässään vastauksessa 2.3.1992 viitannut sosiaalija terveyslautakunnan 7.3.1991 antamaan lausuntoon Elmeri ja Valtteri Nurmen huoltoa ja tapaamisoikeutta koskevassa asiassa. Selvitystä tuolloin laadittaessa oli kuultu asiaan kuuluvasti kaikkia osapuolia sekä useita asiantuntijatahoja. Sosiaalilautakunnan mielestä lasten etu ei vaatinut uuteen selvittelytyöhön ryhtymistä.</p>
      <p>Valituslupa on myönnetty 19.3.1992.</p>
      <p>Arja Nurmi on vastannut valitukseen ja antanut selityksen Korkeimman oikeuden välipäätöksen ja sosiaalilautakunnan toimittaman asiakirjan johdosta sekä vaatinut korvausta vastauskuluistaan korkoineen.</p>
      <p>Pertti Nurmi on antanut Korkeimman oikeuden välipäätöksen ja sosiaalilautakunnan toimittaman asiakirjan johdosta 12.5.1992 päivätyn selityksen ja selityksessään lisäksi vaatinut, että Elmeri ja Valtteri Nurmi tai ainakin Elmeri Nurmi määrätään asumaan hänen luonaan ja että Arja Nurmi velvoitetaan maksamaan elatusmaksua kummallekin lapselle 500 markkaa kuukaudessa kuukausittain etukäteen. Vielä Pertti Nurmi on vaatinut vapautusta elatusmaksuista ainakin siltä ajalta, jonka lapset asuvat hänen luonaan tapaamisoikeuden perusteella.</p>
      <p>Arja Nurmi on vastauksen antamiselle annetun määräajan jälkeen toimittanut 11.6.1992 Korkeimpaan oikeuteen osoitetun kirjoituksen liitteineen.</p>
    </div>
    <div>
      <h2 id="19920132yloa0">KORKEIMMAN OIKEUDEN RATKAISU 2.10.1992</h2>
      <p>Korkein oikeus on välipäätöksellään 8.1.1992 pyytänyt Vantaan sosiaalilautakunnalta selvityksen Elmeri ja Valtteri Nurmen oikeudesta tavata isäänsä Pertti Nurmea. Sosiaalilautakunta on 4.3.1992 toimittanut Korkeimpaan oikeuteen asiakirjan, jossa se on ilmoittanut, ettei lasten etu sosiaalilautakunnan mielestä vaadi uuteen selvittelytyöhön ryhtymistä. Niihin seikkoihin, joihin Korkein oikeus selvityspyynnössään on pyytänyt kiinnittämään huomiota, ei asiakirjassa ole annettu vastauksia tai tietoja eikä myöskään annettu selvitystä lasten ja vanhempien nykyisistä olosuhteista.</p>
      <p>Lapsen huollosta ja tapaamisoikeudesta annetun lain 16 §:n mukaan tuomioistuimen on hankittava selvitys asianomaiselta sosiaalilautakunnalta, jollei ole ilmeistä, että se ei ole tarpeen. Vantaan sosiaalilautakunnan Korkeimpaan oikeuteen toimittamasta asiakirjasta ei ilmene lasten ja vanhempien nykyisiä olosuhteita eikä niitä seikkoja, joihin lautakuntaa on pyydetty kiinnittämään huomiota sillä tavoin, että tuomioistuimella olisi mahdollisuus itsenäisesti arvioida niiden merkitystä, Korkein oikeus katsoo, että selvityksen hankkiminen edelleen on tarpeen asian ratkaisemisen kannalta.</p>
      <p>Tämän vuoksi Korkein oikeus on päättänyt pyytää sosiaalija terveysministeriötä Pertti Nurmen valituksen johdosta vaatimaan Vantaan sosiaalilautakunnalta uudelleen selvityksen Elmeri ja Valtteri Nurmen oikeudesta tavata isäänsä Pertti Nurmea. Selvityksessä tulee ottaa huomioon selvityspyynnössä 8.1.1992 mainitut seikat ja siitä pitää ilmetä lasten ja vanhempien olosuhteissa mahdollisesti edellisen, 7.3.1991 annetun selvityksen jälkeen tapahtuneet muutokset.</p>
      <div>
        <p>Ratkaisuun osallistuneet: oikeusneuvokset Nikkarinen, Roos, Taiple, Sevon ja Tulokas</p>
      </div>
    </div>
  </finlex:content>
</finlex:document>
