<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920013</dcterms:identifier>
  <finlex:ecliIdentifier>ECLI:FI:KKO:1992:13</finlex:ecliIdentifier>
  <dcterms:title>KKO:1992:13</dcterms:title>
  <dcterms:description>
    <p>
      <strong>Omistuksenpidätys</strong>
    </p>
    <p>
      <strong>Saantosuoja</strong>
    </p>
  </dcterms:description>
  <finlex:registerNumber>S90/392</finlex:registerNumber>
  <dcterms:date pvm="19910523">1991-05-23</dcterms:date>
  <finlex:fileCopyNumber>366</finlex:fileCopyNumber>
  <dcterms:issued pvm="19920205">1992-02-05</dcterms:issued>
  <dcterms:abstract>
    <p>Autoliikkeen A myydessä autoliikkeelle B käytettyjä autoja edelleenmyyntiä varten kauppasopimuksessa oli omistuksenpidätysehto ja kielto myydä autoja edelleen ennen kutakin autoa vastaavan kauppahinnan osan maksamista A:lle. Kun B tästä huolimatta oli myynyt yhden autoista N:lle ennen autoa vastaavan kauppahinnan osan maksamista A:lle, B oli rikkonut sen ja A:n välistä sopimusta.</p>
    <p>N:llä, joka oli ostanut käytetyn auton B:n autoliikkeestä, ei ollut ollut velvollisuutta tarkastaa rekisteriotteen merkintää auton omistajasta eikä vaatia nähtäväkseen sellaisia luovutuskirjoja, joiden mukaan auton omistusoikeus olisi siirtynyt B:lle. N oli siten auton ostaessaan ollut vilpittömässä mielessä eikä ollut velvollinen luovuttamaan autoa A:lle.</p>
    <p>Ään.</p>
  </dcterms:abstract>
  <p>Ks. <a href="http://www.finlex.fi/fi/oikeus/kko/kko/1994/19940029">KKO:1994:29</a></p>
  <dcterms:tableOfContents>
    <a href="19920013aloa0">ASIAN KÄSITTELY ALEMMISSA OIKEUKSISSA</a>
    <a href="19920013mhaku0">MUUTOKSENHAKU KORKEIMMASSA OIKEUDESSA</a>
    <a href="19920013yloa0">KORKEIMMAN OIKEUDEN RATKAISU 5.2.1992</a>
  </dcterms:tableOfContents>
  <finlex:content id="s19920013.kko">
    <div>
      <h2 id="19920013aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Vantaan Valiovaunu Oy:n kanne Kuopion raastuvanoikeudessa</h3>
        <p>Vantaan Valiovaunu Oy on Esko Niiloselle ja Kuopion Vaihtoauto Oy:lle tiedoksi toimitettujen haasteiden nojalla lausunut, että Vantaan Valiovaunu Oy oli 22.12.1986 myynyt seitsemän henkilöautoa Kuopion Vaihtoauto Oy:lle. Kokonaiskauppahinta oli 226.000, oikeastaan 266.000 markkaa. Autot oli myyty ehdoin, että omistusoikeus autoon siirtyi vasta, kun sen kauppahinta Vantaan Valiovaunu Oy:lle oli kokonaan maksettu, ja että Kuopion Vaihtoauto Oy:llä ei ollut oikeutta myydä autoa tai luovuttaa sen hallintaa ennen kuin kauppahinta oli kokonaisuudessaan maksettu. Kuopion Vaihtoauto Oy oli sopimuksen vastaisesti ennen kauppahinnan maksamista kokonaisuudessaan myynyt autoista BMV 520 -merkkisen henkilöauton HOK-117 Niiloselle. Näin menetellessään Kuopion Vaihtoauto Oy oli olennaisesti rikkonut kaupan ehtoja. Niilosella oli ollut kaupantekohetkellä mahdollisuus tutustua autoon liittyviin asiakirjoihin. Tuolloin Niilonen olisi voinut havaita auton rekisteriotteesta, että siihen merkittynä omistajana ja Niilosen saamassa luovutustodistuksessa myyjänä ja auton omistajana olivat eri henkilöt. Koska Niilonen oli laiminlyönyt tämän selonottovelvollisuutensa, hän ei ollut voinut saada vilpittömän mielen suojaa saannolleen eikä ollut oikeutettu pitämään autoa hallussaan. Vantaan Valiovaunu Oy on sen vuoksi vaatinut, että Kuopion Vaihtoauto Oy:n ja Vantaan Valiovaunu Oy:n välinen autokauppa julistetaan purkautuneeksi auton HOK-117 osalta, Niilosen saanto Vantaan Valiovaunu Oy:öön nähden julistetaan tehottomaksi, auton omistusoikeuden vahvistetaan kuuluvan Vantaan Valiovaunu Oy:lle ja Niilonen velvoitetaan luovuttamaan auto yhtiölle. Lisäksi Vantaan Valiovaunu Oy on vaatinut, että Niilonen velvoitetaan korvaamaan sille auton arvonalennus 30.000 markkaa 16 prosentin korkoineen haastepäivästä 3.7.1987 lukien sekä Niilonen ja Kuopion Vaihtoauto Oy velvoitetaan korvaamaan Vantaan Valiovaunu Oy:n oikeudenkäyntikulut 16 prosentin korkoineen.</p>
      </div>
      <div>
        <h3>Niilosen ja Kuopion Vaihtoauto Oy:n vastaukset</h3>
        <p>Niilonen on vastustanut kannetta ja pyytänyt, että Vantaan Valiovaunu Oy velvoitetaan korvaamaan hänen oikeudenkäyntikulunsa korkoineen. Kuopion Vaihtoauto Oy on kanteen johdosta lausunut, ettei se ollut rikkonut sopimusta, koska auto oli hankittu myytäväksi ja aikaisemman käytännön mukaisesti Kuopion Vaihtoauto Oy:llä oli ollut oikeus myydä se ennen kauppahinnan maksamista.</p>
      </div>
      <div>
        <h3>Kuopion raastuvanoikeuden päätös 12.2.1988</h3>
        <p>Raastuvanoikeus on katsonut selvitetyksi, että Vantaan Valiovaunu Oy oli 22.12.1986 allekirjoitetulla kauppasopimuksella myynyt Kuopion Vaihtoauto Oy:lle seitsemän käytettyä henkilöautoa, niiden joukossa BMW 520 -merkkisen henkilöauton HOK-117, 266.000 markan kauppahinnasta ja muun muassa ehdoin, että kauppahinnasta oli maksettava 15.1.1987 136.000 markkaa ja 15.2.1987 130.000 markkaa, että omistusoikeus siirtyi, kun kauppahinta oli kokonaisuudessaan maksettu, ja ettei ostajalla ollut oikeutta myydä autoja tai luovuttaa niiden hallintaa ennen kuin kauppahinta oli kokonaisuudessaan maksettu. Kuopion Vaihtoauto Oy oli 27.3.1987 tehdyllä kauppasopimuksella, suorittamatta edellä mainitun auton kauppahintaa kokonaisuudessaan Vantaan Valiovaunu Oy:lle, myynyt ja luovuttanut auton täydellä omistusoikeudella Kuopion Öljylämmitys -nimisen toiminimen omistajalle Niiloselle. Jutussa esitetyn selvityksen mukaan Vantaan Valiovaunu Oy oli tarkoittanut myydä auton Kuopion Vaihtoauto Oy:lle jälleenmyytäväksi eivätkä edellä kerrotut Vantaan Valiovaunu Oy:n ja Kuopion Vaihtoauto Oy:n väliseen sopimukseen otetut ehdot, kun ei ollut väitettykään, että Niilonen auton ostaessaan olisi ollut ehdoista tietoinen, olleet sitoneet Niilosta, joka vilpittömässä mielessä oli saanut auton hallintaansa. Niilosella ei myöskään voitu katsoa olleen erityistä selonottovelvollisuutta auton omistajasta autoa autoja myyvästä liikkeestä ostaessaan.</p>
        <p>Sen vuoksi raastuvanoikeus on hylännyt Vantaan Valiovaunu Oy:n kanteet ja velvoittanut sen suorittamaan Niiloselle korvausta oikeudenkäyntikuluista 18.000 markkaa 16 prosentin korkoineen 12.2.1988 lukien.</p>
      </div>
      <div>
        <h3>Itä-Suomen hovioikeuden tuomio 30.1.1990</h3>
        <p>Hovioikeus, jonka tutkittavaksi Vantaan Valiovaunu Oy on valittamalla saattanut jutun, on jättänyt asian raastuvanoikeuden päätöksen varaan ja velvoittanut Vantaan Valiovaunu Oy:n suorittamaan Niiloselle korvaukseksi oikeudenkäyntikuluista hovioikeudessa 1.000 markkaa 16 prosentin korkoineen hovioikeuden tuomion antopäivästä.</p>
      </div>
    </div>
    <div>
      <h2 id="19920013mhaku0">MUUTOKSENHAKU KORKEIMMASSA OIKEUDESSA</h2>
      <p>Vantaan Valiovaunu Oy:lle on myönnetty valituslupa 25.10.1990.</p>
      <p>Valituksessaan yhtiö on vaatinut, että sen kanne hyväksytään sekä että Niilonen ja Kuopion Vaihtoauto Oy velvoitetaan korvaamaan sillä kaikissa oikeusasteissa olleet oikeudenkäyntikulut korkoineen.</p>
      <p>Niilonen on antanut häneltä valituksen johdosta pyydetyn vastauksen sekä vaatinut valituksen hylkäämistä ja vastauskulujensa korvaamista korkoineen.</p>
      <p>Kuopion Vaihtoauto Oy ei ole käyttänyt sille varattua tilaisuutta vastauksen antamiseen.</p>
    </div>
    <div>
      <h2 id="19920013yloa0">KORKEIMMAN OIKEUDEN RATKAISU 5.2.1992</h2>
      <div>
        <h3>Perustelut</h3>
        <p>Vantaan Valiovaunu Oy:n ja Kuopion Vaihtoauto Oy:n välisen 22.12.1986 tehdyn kauppasopimuksen mukaan myytyjen autojen omistusoikeus siirtyi Kuopion Vaihtoauto Oy:lle vasta, kun kauppahinta oli kokonaisuudessaan maksettu, eikä Kuopion Vaihtoauto Oy:llä ollut oikeutta myydä autoa tai luovuttaa sen hallintaa ennen kuin kauppahinta oli kokonaisuudessaan maksettu. Asiassa esitetystä selvityksestä ilmenee, että osapuolet olivat tällä ehdolla tarkoittaneet, että kunkin auton omistusoikeus siirtyi ja se oli myytävissä ja luovutettavissa edelleen, kun sitä vastaava kauppahinnan osa oli maksettu. Jutussa ei ole näytetty, että Kuopion Vaihtoauto Oy:llä tästä kirjallisesta sopimusehdosta huolimatta olisi ollut oikeus myydä nyt kysymyksessä oleva auto edelleen ennen sitä vastaavan kauppahinnan osan maksamista Vantaan Valiovaunu Oy:lle. Myydessään auton Niiloselle Kuopion Vaihtoauto Oy on siten rikkonut sen ja Vantaan Valiovaunu Oy:n välistä sopimusta.</p>
        <p>Kuopion Vaihtoauto Oy:n myydessä 27.3.1987 auton Niiloselle tälle on annettu luovutuskirjan lisäksi vain auton rekisteriote, jonka mukaan auton omistaja oli muu kuin Kuopion Vaihtoauto Oy. Ostaessaan käytetyn auton autoliikkeestä Niilosella ei kuitenkaan ole ollut velvollisuutta tarkastaa auton rekisteriotteen merkintää auton omistajasta eikä vaatia nähtäväkseen sellaisia luovutuskirjoja, joiden perusteella auton omistusoikeus olisi siirtynyt autoliikkeelle. Niilonen on siten auton ostaessaan ollut vilpittömässä mielessä eikä ole velvollinen luovuttamaan autoa Vantaan Valiovaunu Oy:lle.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulosta ei muuteta. Vantaan Valiovaunu Oy velvoitetaan suorittamaan Niiloselle korvaukseksi vastauskuluista 1.100 markkaa 16 prosentin korkoineen Korkeimman oikeuden tuomion antopäivästä.</p>
        <div>
          <p>Ratkaisuun osallistuneet: oikeusneuvokset Salervo, Takala, Linholm, Huopaniemi ja Raulos (eri mieltä)</p>
        </div>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Raulos:</p>
        <p>Perustelut</p>
        <p>Vantaan Valiovaunu Oy:n ja Kuopion Vaihtoauto Oy:n välillä 22.12.1986 allekirjoitetun kauppakirjan ehtojen mukaan omistusoikeus muun muassa nyt kysymyksessä olevaan henkilöautoon siirtyi ostajalle, kun kauppahinta oli sen osalta kokonaisuudessaan maksettu, mitä ennen ostajalla ei ollut oikeutta myydä autoa tai luovuttaa sen hallintaa. Omistuksenpidätysehto sitä selventävine ja tehostavine luovutuskieltoineen on lähtökohtaisesti tehokas sekä sopijapuolten välillä että suhteessa kolmanteen. Asiassa ei ole ilmennyt seikkoja, joiden nojalla olisi pääteltävissä, että Vantaan Valiovaunu Oy olisi kauppakirjan nimenomaisesta ehdosta huolimatta tarkoittanut myöntää Kuopion Vaihtoauto Oy:lle oikeuden jälleenmyydä auto jo ennen sen kauppahinnan suorittamista. Yhtiöiden välillä 22.12.1986 tehty kauppakirja sitoo osapuolia heidän velvoittautumisensa mukaisesti. Kuopion Vaihtoauto Oy:llä ei siten ole ollut oikeutta 27.3.1987, jolloin auton hinta edelleen oli maksamatta, myydä sitä Niiloselle. Auton myydessään Kuopion Vaihtoauto Oy on rikkonut sen ja Vantaan Valiovaunu Oy:n välistä sopimusta.</p>
        <p>Niilosen velvollisuuksiin on ennen kaupan tekemistä kuulunut varmistaa, että myyjällä on ollut oikeus määrätä autosta. Muun muassa siitä syystä, että moottoriajoneuvojen kaupassa sovelletaan yleisesti omistuksenpidätysehtoa, pelkästään se seikka, että myyjällä on ajoneuvon hallinta, ei riitä selvittämään myyjän oikeutta. Moottorikäyttöisistä ajoneuvoista pidetään ajoneuvorekisteriä muun muassa juuri ajoneuvoja koskevien omistussuhteiden selvittämiseksi. Niilonen on voinut kaupantekotilaisuudessa tutkia autoa seurannutta rekisteriotetta. Sen mukaan auton omistaja oli muu kuin auton sen omistajana myynyt Kuopion Vaihtoauto Oy.</p>
        <p>Näissä oloissa Niilosella ei ole ollut perusteltua aihetta olettaa, että Kuopion Vaihtoauto Oy oli oikeutettu omistajana määräämään autosta. Koska Niilonen ei ole ollut vilpittömässä mielessä, hänen on lunastuksetta luovutettava kysymyksessä oleva auto Vantaan Valiovaunu Oy:lle.</p>
        <p>Kun irtainta omaisuutta on saannonmoitekanteen johdosta palautettava sen oikealle omistajalle, palauttava osapuoli on myös velvollinen suorittamaan korvausta, mikäli omaisuuden arvo on hänen saantonsa jälkeen merkittävästi alentunut kulumisen tai vahingoittumisen vuoksi. Kun Niilonen, jolta yksin korvausta on vaadittu, on joka tapauksessa velvollinen lunastuksetta luovuttamaan ostamansa auton, katson, että korvausseuraamuksen tuomitsemista luovutusvelvollisuuden lisäksi olisi tässä tapauksessa pidettävä Niilosen kannalta kohtuuttomana oikeusseuraamuksena.</p>
        <p>Tuomiolauselma</p>
        <p>Kumoan hovioikeuden tuomion ja raastuvanoikeuden päätöksen ja vapautan Vantaan Valiovaunu Oy:n alempien oikeuksien tuomitsemasta oikeudenkäyntikulujen korvausvelvollisuudesta. Julistan Vantaan Valiovaunu Oy:n ja Kuopion Vaihtoauto Oy:n 22.12.1986 tekemän kysymyksessä olevaa BMW 520 merkkistä henkilöautoa HOK-117 koskeneen kaupan puretuksi ja velvoitan Niilosen lunastuksetta luovuttamaan auton Vantaan Valiovaunu Oy:lle. Hylkään Vantaan Valiovaunu Oy:n palautettavan auton arvon alennuksen perusteella Niiloseen kohdistaman korvausvaatimuksen. Lisäksi hylkään Vantaan Valiovaunu Oy:n oikeudenkäyntikuluvaatimuksen alempien oikeuksien osalta, mutta velvoitan Niilosen ja Kuopion Vaihtoauto Oy:n yhteisvastuullisesti suorittamaan Vantaan Valiovaunu Oy:lle korvaukseksi oikeudenkäyntikuluista Korkeimmassa oikeudessa 3.000 markkaa 16 prosentin korkoineen Korkeimman oikeuden tuomion antopäivästä.</p>
      </div>
    </div>
  </finlex:content>
</finlex:document>
