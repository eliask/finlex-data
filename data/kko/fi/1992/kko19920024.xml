<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920024</dcterms:identifier>
  <finlex:ecliIdentifier>ECLI:FI:KKO:1992:24</finlex:ecliIdentifier>
  <dcterms:title>KKO:1992:24</dcterms:title>
  <dcterms:description>
    <p>
      <strong>Testamentti</strong>
      <span>Testamentin tulkinta</span>
    </p>
  </dcterms:description>
  <finlex:registerNumber>S90/435</finlex:registerNumber>
  <dcterms:date pvm="19911107">1991-11-07</dcterms:date>
  <finlex:fileCopyNumber>560</finlex:fileCopyNumber>
  <dcterms:issued pvm="19920217">1992-02-17</dcterms:issued>
  <dcterms:abstract>
    <p>Testamentin tekijät olivat laatineet ja 1.2.1970 allekirjoittaneet keskinäisen testamentin käyttäen apunaan vuonna 1937 painettua asiakirjakaavakokoelmaa. Testamentin sanamuodon mukaan eloonjäänyt sisar sai hallita kaikkea pesän omaisuutta jakamattomana kuolemaansa saakka. Testamentin tekijöiden tarkoituksesta esitetyn selvityksen perusteella heidän katsottiin tarkoittaneen omistusoikeustestamenttia.</p>
    <p>Ään.</p>
  </dcterms:abstract>
  <p>PK 11 luku 1 §</p>
  <dcterms:tableOfContents>
    <a href="19920024aloa0">ASIAN KÄSITTELY ALEMMISSA OIKEUKSISSA</a>
    <a href="19920024mhaku0">MUUTOKSENHAKU KORKEIMMASSA OIKEUDESSA</a>
    <a href="19920024muukas0">VÄLITOIMI</a>
    <a href="19920024yloa0">KORKEIMMAN OIKEUDEN RATKAISU 17.2.1992</a>
  </dcterms:tableOfContents>
  <finlex:content id="s19920024.kko">
    <div>
      <h2 id="19920024aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Porvoon raastuvanoikeudessa</h3>
        <p>Elli Kaarina Pohjola on vaatinut raastuvanoikeutta vahvistamaan, että hänen ja hänen edesmenneen sisarensa Saimi Hirvosen välillä 1.2.1970 laaditun keskinäisen testamentin sisällöllä on tarkoitettu antaa eloonjääneelle sisarelle täysi omistusoikeus kaikkeen ensiksi kuolleen sisaren jäämistöön ja että tämä on ollut Saimi Hirvosen viimeinen tahto ja testamentti.</p>
        <p>Pohjola ja Hirvonen olivat laatineet kyseessä olevan testamentin 1.2.1970 täysissä ruumiin ja sielun voimissa tarkoituksenaan testamentata viimeksi eloon jäävälle sisarelle vainajan koko jäämistö täysin omistusoikeuksin ilman mitään ehtoja tai rajoituksia. Maallikkoina he olivat testamentin muotoa hakiessaan turvautuneet asiakirjakaavakokoelmaan ymmärtämättä tarkoin kaavakokoelmasta löytämänsä ja sopivaksi katsomansa testamenttikaavan juridista sisältöä ja merkitystä. Sisarusten tarkoitus oli ollut kahtena yksinäisenä ihmisenä tukea ja auttaa toisiaan eläessään ja turvata toinen toisensa vanhuutta testamentilla.</p>
        <p>Pohjola on vaatinut korvausta oikeudenkäyntikuluistaan 12.900 markkaa.</p>
      </div>
      <div>
        <h3>Vastaukset</h3>
        <p>Vuokko Kyllikki Evonen, Helvi Tanskanen ja Teuvo Hirvonen yhteisesti sekä Vuokko Onerva, Pirjo Orvokki, Asko Kalervo ja Heikki Sakari Hirvonen niin ikään yhteisesti ovat kiistäneet kanteen ja vaatineet sen hylkäämistä sekä korvausta oikeudenkäyntikuluistaan korkoineen.</p>
        <p>Vuokko Kyllikki Evonen myötäpuolineen on lausunut muun muassa, että kyseessä oleva testamentti oli sanamuotonsa ja sisältönsä puolesta selkeä ja yksiselitteinen hallintaoikeustestamentti. Saimi Hirvonen oli koulun rehtorina ja suomenkielen, historian sekä kansantalouden opettajana tarkoin tiennyt omistusoikeuden ja hallintaoikeuden välisen eron.</p>
      </div>
      <div>
        <h3>Raastuvanoikeuden päätös 26.4.1988</h3>
        <p>Raastuvanoikeus on katsonut selvitetyksi seuraavaa:</p>
        <p>Elli Kaarina Pohjola oli kertonut sisarusten tarkoittaneen, että jäljellejäävä sisar saisi omistusoikeuden ensin kuolleen omaisuuteen.</p>
        <p>Todistajana kuultu Margit Tuulikki Wilenius oli kertonut, että sisarukset olivat halunneet testamentata toinen toisilleen kaiken omaisuutensa sen takia, että he siten huolehtisivat toinen toisistaan. Kun Saimi Hirvonen oli sairastellut, hän oli sanonut, että "Kaarina saa palkkansa sitten". Todistajan käsityksen mukaan heidän tarkoituksenaan oli ilman muuta laatia omistusoikeustestamentti.</p>
        <p>Hirvonen ja Pohjola olivat testamenttia tehdessään Pohjolan ja todistajana kuullun Pirkko Iiri Heinilän mukaan käyttäneet Hakkilan vuonna 1937 painetusta Asiakirjakaavoja-nimisestä teoksesta löytyvää kaavaa.</p>
        <p>Raastuvanoikeus on todennut, että mainitussa teoksessa ei ollut selvitetty omistusoikeustestamentin ja hallintaoikeustestamentin eroa, vaan selostuksessa sivulla 187 oli esimerkiksi kirjoitettu keskinäisestä testamentista, että jälkeenjäävä saa "nauttia omistusoikeudellisia etuja". Kyseinen kaavakokoelma oli julkaistu vuonna 1937, jonka jälkeen testamenttioikeutta koskevaa lainsäädäntöä oli muutettu, ja 1.1.1966 oli tullut voimaan uusi perintökaari. Testamentintekijät eivät olleet valinneet kaavoja nrot 203 ja 204, vaikka heidän näin olisi pitänyt menetellä, mikäli heidän tarkoituksenaan vastaajien väittämällä tavalla ainoastaan olisi ollut antaa oikeus hallita kyseistä omaisuutta. Käyttämästään kaavasta nro 205 testamentintekijät olivat jättäneet pois kohdan 3, minkä kohdan mukaanottaminen olisi tukenut testamentin tulkintaa hallintaoikeustestamentiksi.</p>
        <p>Sanonta "hallita omaisuutta" on juridinen termi, joka korkean sivitystason omaavallekin maallikolle on tuntematon, joten raastuvanoikeus on pitänyt uskottavana, että Hirvonen ei ollut ymmärtänyt kyseisen sanan tulkintamahdollisuuksia. Testamentin tekijät olivat testamenttia tehdessään maallikkoina myös käyttäneet vuodelta 1937 olevaa kaavakokoelmaa, vaikka laki oli tällä välin muuttunut.</p>
        <p>Jutussa oli käynyt ilmi, että sisarusten tarkoituksena oli ollut huolehtia toisistaan vanhuudenpäivinä. Koska suurin osa Hirvosen jälkeenjääneestä omaisuudesta perunkirjoituksen mukaan oli ollut rahaa, ei Hirvosen tarkoituksena ollut voinut olla, että Pohjola saisi ainoastaan hallita rahoja saamatta käyttää niitä. Jutussa esitetyn selvityksen perusteella oli pääteltävissä, että testamentin tekoaikanakin omaisuus oli suurelta osin muodostunut rahavaroista.</p>
        <p>Raastuvanoikeus ei ole antanut merkitystä todistaja Helmi Irene Hirvosen kertomukselle ottaen huomioon hänen aviooikeuden kautta toteutuva etunsa jutussa.</p>
        <p>Raastuvanoikeus on katsonut näin ollen selvitetyksi, että Hirvosen tarkoituksena oli ollut antaa Pohjolalle täysi omistusoikeus kaikkeen hänen jäämistöönsä. Sen vuoksi raastuvanoikeus on vahvistanut Pohjolan ja edesmenneen Saimi Hirvosen välillä 1.2.1970 laaditun keskinäisen testamentin sisällöllä tarkoitetun antaa eloonjääneelle sisarelle täysi omistusoikeus kaikkeen ensiksi kuolleen sisaren jäämistöön ja että edellä mainittu oli siten ollut myös Hirvosen viimeinen tahto ja testamentti.</p>
        <p>Vuokko Kyllikki Evonen, Helvi Tanskanen, Teuvo, Vuokko Onerva, Pirjo Orvokki, Asko Kalervo ja Heikki Sakari Hirvonen on velvoitettu yhteisvastuullisesti korvaamaan Pohjolan oikeudenkäyntikulut 12.900 markalla.</p>
      </div>
      <div>
        <h3>Vaatimukset hovioikeudessa</h3>
        <p>Evonen, Tanskanen ja Teuvo Hirvonen yhteisesti sekä Vuokko Onerva, Pirjo Orvokki, Asko Kalervo ja Heikki Sakari Hirvonen yhteisesti ovat vaatineet kanteen hylkäämistä ja Pohjolan velvoittamista korvaamaan heidän oikeudenkäyntikulunsa asiassa korkoineen.</p>
        <p>Pohjola on vastannut valituksiin ja vaatinut korvausta vastauskuluistaan. Lisäksi Pohjola on toimittanut hovioikeuteen pyydetyn selityksen liitteineen.</p>
      </div>
      <div>
        <h3>Helsingin hovioikeuden tuomio 7.2.1990</h3>
        <p>Perintökaaren 11 luvun 1 §:n mukaan testamentti on niin tulkittava, että tulkinnan voidaan otaksua vastaavan testamentin tekijän tahtoa. Kysymyksessä olevan, Elli Kaarina Pohjolan ja sittemmin 17.4.1987 kuolleen Saimi Hirvosen sisaruksina 1.2.1970 tekemän keskinäisen testamentin sanamuodon mukaan "toisen meistä kuoltua eloonjäänyt saa jakamattomana hallita kaikkea pesämme omaisuutta, olkoonpa se minkä nimistä ja laatuista tahansa, kuolemaansa saakka". Kanteen perusteeksi on raastuvanoikeuden päätöksessä kerrotuin tavoin esitetty Esko Hakkilan vuodelta 1937 olevan asiakirjakaavakokoelman käyttö mallina testamenttia tehtäessä. Hovioikeus on todennut, että kokoelma sisältää vain suppean valikoiman kysymykseen tulleita malleja ja nekin pelkästään aviopuolisoiden käyttöön sovellettuina ja että testamentin tekijät eivät ole käyttäneet mitään niistä sellaisenaan. Hovioikeus on pitänyt ilmeisenä, että testamentin tekijät opillista sivistystä saaneina ovat kokoelman kaavoista ja niiden otsikoista saaneet riittävän opastuksen toimelleen eikä kaavakokoelman apuna käytön voida katsoa osoittavan, että heillä olisi ollut tarkoitus vastoin testamentin selkeätä sanamuotoa määrätä omistusoikeuden siirtymisestä jälkeen elävälle hallintaoikeuden sijasta. Asiassa esitetyt todistajanlausunnot eivät nekään sisällä sellaista erityisperustetta, joka oikeuttaisi päättelemään, että testamenttia olisi tulkittava muutoin kuin sen sanamuodon mukaisesti. Tämän vuoksi testamenttia ei ole pidettävä kanteessa esitettynä omistusoikeustestamenttina vaan hallintaoikeustestamenttina.</p>
        <p>Näillä perusteilla hovioikeus on kumonnut raastuvanoikeuden päätöksen, hylännyt kanteen ja vapauttanut Vuokko Kyllikki Evosen ja Helvi Tanskasen sekä Teuvo, Vuokko Onerva, Pirjo Orvokki, Asko Kalervo ja Heikki Sakari Hirvosen tuomitusta oikeudenkäyntikulujen korvausvelvollisuudesta.</p>
        <p>Oikeudenkäymiskaaren 21 luvun 4 §:n 1 momentin (1964/133) ensimmäisestä virkkeestä ilmenevän periaatteen mukaan Pohjola ei ole joutunut korvaamaan vastapuoltensa oikeudenkäyntikuluja asiassa.</p>
      </div>
    </div>
    <div>
      <h2 id="19920024mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 29.5.1990. Pohjola on vaatinut hovioikeuden tuomion kumoamista ja asian jättämistä raastuvanoikeuden päätöksen varaan.</p>
      <p>Evonen, Tanskanen ja Teuvo Hirvonen yhteisesti sekä Vuokko Onerva, Pirjo Orvokki, Asko Kalervo ja Heikki Sakari Hirvonen yhteisesti ovat antaneet pyydetyt vastaukset sekä vaatineet korvausta oikeudenkäyntikuluistaan, Vuokko Onerva Hirvonen myötäpuolineen korkoineen.</p>
    </div>
    <div>
      <h2 id="19920024muukas0">VÄLITOIMI</h2>
      <p>Toimi Emilia Joelle, Mirja Tuulikki Hirvoselle, Mervi Tellervo Fries-Hirvoselle, Vesa Tapio Hirvoselle ja Jorma Tapani Hirvoselle on valituksen johdosta varattu tilaisuus vastauksen antamiseen. Vastauksia ei ole annettu.</p>
    </div>
    <div>
      <h2 id="19920024yloa0">KORKEIMMAN OIKEUDEN RATKAISU 17.2.1992</h2>
      <div>
        <h3>Perustelut</h3>
        <p>Elli Kaarina Pohjola ja Saimi Hirvonen ovat käyttämättä testamentin tekemisessä apunaan lakimiestä itse laatineet vuonna 1937 painetun asiakirjakaavakokoelman avulla 1.2.1970 allekirjoittamansa keskinäisen testamentin. Testamentin sanamuodon mukaan eloonjäänyt sisar sai hallita kaikkea pesän omaisuutta jakamattomana kuolemaansa saakka. Testamentin laatimisesta ja allekirjoittamisesta esitetyistä todistajankertomuksista sekä sisarusten välisestä läheisestä ja toisistaan huolehtivasta suhteesta esitetyn näytön perusteella on pääteltävissä, että testamentin tekijät, joilla ei ole ollut rintaperillisiä, ovat testamentin sanamuodosta huolimatta tarkoittaneet, että eloonjäävä sisar saa täyden omistusoikeuden ensin kuolleen omaisuuteen.</p>
        <p>Näillä perusteilla Korkein oikeus on ratkaissut jutun tuomiolauselmasta ilmenevällä tavalla.</p>
        <p>Koska raastuvanoikeus ja hovioikeus ovat eri tavoin arvioineet pääasiakysymystä, Pohjola ei saa oikeudenkäymiskaaren 21 luvun 4 §:n 1 momentin ensimmäisen virkkeen, sellaisena kuin se oli 13.3.1964 annetussa laissa, mukaan korvausta oikeudenkäyntikuluistaan raastuvanoikeudessa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio kumotaan ja asia jätetään oikeudenkäyntikulujen korvausta lukuunottamatta raastuvanoikeuden päätöksen lopputuloksen varaan.</p>
        <p>Asian näin päättyessä ei Vuokko Kyllikki Evoselle myötäpuolineen eikä Vuokko Onerva Hirvoselle myötäpuolineen ole tuleva korvausta täällä olleista vastauskuluista.</p>
        <div>
          <p>Ratkaisuun osallistuneet: presidentti Heinonen, oikeusneuvokset Takala (eri mieltä), Ketola ja Wirilander sekä ylimääräinen oikeusneuvos Heikonen</p>
        </div>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Takala: Elli Kaarina Pohjolan kanteessa on perusteluna mainittu, että tekemällä kysymyksessä olevan testamentin sisarusten Elli Kaarina Pohjolan ja Saimi Hirvosen tarkoitus on ollut "kahtena yksinäisenä ihmisenä tukea ja auttaa toisiaan eläessään ja turvata toinen toisensa vanhuutta testamentilla". Näin kuvattua tarkoitusta ei voida tulkita siten, että testamentintekijät olisivat tahtoneet testamentilla määrätä omaisuudestaan siten, että jälkeenelävä saisi omistusoikeudella ensiksi kuolleen jäämistön. Toisaalta sitä ei voida tulkita myöskään niin, että testamentti sisältäisi ainoastaan oikeuden pitää ensiksi kuolleen jäämistöä hallussaan sekä käyttää siihen kuuluvia esineitä ja jäämistön tuottoa. Ottaen huomioon toisaalta se peruste, mikä kanteen mukaan sisaruksilla on ollut testamentin tekemiseen ja testamenttiasiakirjan sanallinen sisältö sekä toisaalta kuultujen todistajien kertomusten kokonaissisältö, katson sisarusten testamentillaan tarkoittaneen määrätä, että heistä myöhemmäksi elävällä on oikeus kuolemaansa saakka pitää ensiksi kuolleen jäämistöä hallussaan ja tarvitessaan ilman tilintekovelvollisuutta käyttää sitä kaikkeen toimeentulonsa turvaamiseen ja että kummankin kuoltua ensiksi kuolleen omaisuudesta mahdollisesti jäljelle jäänyt osa on menevä hänen oikeudenomistajilleen. Näillä ja hovioikeuden muutoin mainitsemilla perusteilla jätän asian hovioikeuden tuomion lopputuloksen varaan. Asian laatuun nähden määrään, että vastaajat saavat pitää vahinkonaan vastauskulunsa Korkeimmassa oikeudessa.</p>
      </div>
    </div>
  </finlex:content>
</finlex:document>
