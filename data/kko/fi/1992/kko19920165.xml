<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920165</dcterms:identifier>
  <finlex:ecliIdentifier>ECLI:FI:KKO:1992:165</finlex:ecliIdentifier>
  <dcterms:title>KKO:1992:165</dcterms:title>
  <dcterms:description>
    <p>
      <strong>Vahingonkorvaus</strong>
      <span>Sopimussuhteeseen perustuva vastuu</span>
    </p>
    <p>
      <strong>Toimeksianto</strong>
    </p>
  </dcterms:description>
  <finlex:registerNumber>S89/1066</finlex:registerNumber>
  <dcterms:date pvm="19920916">1992-09-16</dcterms:date>
  <finlex:fileCopyNumber>4037</finlex:fileCopyNumber>
  <dcterms:issued pvm="19921118">1992-11-18</dcterms:issued>
  <dcterms:abstract>
    <p>Lahjanantaja oli antanut pankin notariaattiosastolle toimeksi laatia lahjakirjan, jonka perusteella lahjansaajan puolisolla ei olisi avio-oikeutta lahjoitettavaan omaisuuteen. Notariaattiosaston lakimies oli laatinut lahjakirjan ilman avio-oikeuden poissulkevaa ehtoa seurauksin, että lahjansaaja oli sen vuoksi joutunut maksamaan tasinkoa puolisolleen myös lahjoitetun omaisuuden arvon perusteella.</p>
    <p>Toimeksiannon suorittaminen oli merkinnyt pankille myös velvollisuutta valvoa lahjansaajan etua. Tämän velvollisuuden täyttämisestä pankki vastasi lahjansaajaan nähden sopimussuhteita koskevien periaatteiden mukaan. Kun pankki ei ollut näyttänyt, että se olisi toimeksiantoa suorittaessaan menetellyt huolellisesti, se velvoitettiin toimeksiantosopimuksen rikkomisen perusteella korvaamaan lahjansaajalle tasingon suorittamisesta aiheutunut vahinko.</p>
    <p>Lahjansaajan lakimieheen kohdistama vahingonkorvausvaatimus hylättiin, koska hän pankin työntekijänä ei ollut lahjansaajalle vastuussa pankin saaman toimeksiannon virheellisestä täyttämisestä aiheutuneesta vahingosta. Lakimies ei ollut korvausvastuussa lahjansaajalle myöskään vahingonkorvauslain nojalla, koska hänen virheensä oli tapahtunut vain pankin sopimusvelvoitteen täyttämisessä.Ään.</p>
    <p>Ks. <a href="http://www.finlex.fi/fi/oikeus/kko/kko/1992/19920166">KKO:1992:166</a></p>
    <p>Ks. <a href="http://www.finlex.fi/fi/oikeus/kko/kko/1994/19940005">KKO:1994:5</a></p>
  </dcterms:abstract>
  <p>(Täysistunto)</p>
  <dcterms:tableOfContents>
    <a href="19920165aloa0">ASIAN KÄSITTELY ALEMMISSA OIKEUKSISSA</a>
    <a href="19920165mhaku0">MUUTOKSENHAKU KORKEIMMASSA OIKEUDESSA</a>
    <a href="19920165yloa0">KORKEIMMAN OIKEUDEN RATKAISU 18.11.1992</a>
  </dcterms:tableOfContents>
  <finlex:content id="s19920165.kko">
    <div>
      <h2 id="19920165aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kaj Leo Olavi Leimusalon kanne Helsingin raastuvanoikeudessa</h3>
        <p>Kaj Leo Olavi Leimusalo (jäljempänä Kaj Leimusalo) on Helsingin Säästöpankille ja Ralf Harry Blomqvistille 18.12.1986 tiedoksiannetun haasteen nojalla kertonut, että hänen isänsä Viktor Leimusalon ja äitinsä Alma Linnea Bjur-Leimusalon välillä tehdyssä lainvoiman saaneessa keskinäisessä testamentissa oli ollut määräys siitä, että heidän kolmen lapsensa aviopuolisoilla ei ollut avio-oikeutta Viktor Leimusalon ja Bjur-Leimusalon testamentissa mainittuun omaisuuteen. Viktor Leimusalo oli Bjur-Leimusalon kuoltua halunnut jo eläessään lahjoittaa omaisuuden lapsilleen siten, että näiden puolisoilla ei tulisi olemaan avio-oikeutta sanottuun omaisuuteen. Blomqvist oli pankin notariaattitoimeksiantoja hoitaessaan saanut Viktor Leimusalolta tehtäväkseen lahjakirjojen laatimisen. Lahjoitus oli tapahtunut 1.6.1984 allekirjoitetuilla kahdella lahjakirjalla, joilla Viktor Leimusalo oli luovuttanut lapsilleen osituksessa saamastaan omaisuudesta Espoon kaupungissa sijaitsevan K 5 T 6 -nimisen tilan RN:o 5:561 ja Asunto Oy Meilans Bostads Ab -nimisen yhtiön osakkeet numerot 89-90, jotka oikeuttivat asuinhuoneiston D 89 hallintaan talossa Töölönkatu 50 Helsingissä. Näistä lahjakirjoista oli puuttunut lasten puolisoiden avio-oikeuden poissulkeva ehto, vaikka Viktor Leimusalo oli nimenomaan sitä tarkoittanut.</p>
        <p>Kaj Leimusalo oli tuomittu 23.1.1986 Helsingin raastuvanoikeuden lainvoiman saaneella päätöksellä avioeroon. Koska lahjakirjoista oli puuttunut avio-oikeuden poissulkeva ehto, Kaj Leimusalo oli joutunut luovuttamaan tasinkona entiselle puolisolleen Ritva Leimusalolle 70 000 markkaa, josta 40 000 markkaa oli kohdistunut lahjakirjoissa mainittuun omaisuuteen. Ellei tasingon suuruudesta olisi päästy sopimukseen, Kaj Leimusalo olisi joutunut suorittamaan lähes 200 000 markkaa. Kaj Leimusalo oli tasingon maksamiseksi joutunut ottamaan Helsingin Säästöpankilta lainaa, joka oli maksettu takaisin 5.11.1986. Tasinkoa koskevista sopimusneuvotteluista oli aiheutunut 3 600 markan kulut.</p>
        <p>Kaj Leimusalo on katsonut, että pankki työnantajana ja Blomqvist pankin työntekijänä olivat vahingonkorvauslain nojalla vastuussa vahingosta, joka oli aiheutunut toimeksiantosuhteessa Blomqvistin väärään laintulkintaan perustuneesta virheestä.</p>
        <p>Tämän vuoksi Kaj Leimusalo on vaatinut, että pankki ja Blomqvist velvoitetaan yhteisvastuullisesti korvaamaan hänelle toimeksiantosuhteessa tapahtuneesta virheestä aiheutunut 40 000 markan vahinko 16 prosentin korkoineen mainitun lainan takaisinmaksupäivästä 5.11.1986 lukien, lainalle maksetut korot 16 prosentin korkoineen 2 087,23 markalle 10.6.1986 lukien ja 1 574,15 markalle 5.11.1986 lukien sekä sopimusneuvotteluista aiheutuneet kulut 3 600 markkaa 16 prosentin korkoineen 23.1.1986 lukien ja oikeudenkäyntikulut 16 prosentin korkoineen.</p>
        <p>Kaj Leimusalo on 24.4.1987 pankille ja Blomqvistille tiedoksi annetun lisähaasteen nojalla esittänyt alkuperäisten vaatimusten ja perustelujen lisäksi, että pankki oli lakimiehensä Blomqvistin toimeksiantosuhteessa aiheuttaman virheen perusteella ensisijaisesti korvausvelvollinen sopimusperusteisen korvausvastuun nojalla, koska Blomqvist oli jättänyt noudattamatta velvoitteet, joihin pankki oli sopimussuhteen toisena osapuolena velvoittautunut. Vahingonkorvausvelvollisuus oli sopimusperusteista korvausvastuuta eikä vahingonkorvauslakiin perustuvaa.</p>
      </div>
      <div>
        <h3>Pankin ja Blomqvistin vastaus</h3>
        <p>Pankki ja Blomqvist ovat kiistäneet kanteen. Kun Kaj Leimusalo ei ollut väittänytkään, että vahinko olisi aiheutunut rangaistavaksi säädetyllä teolla tai vahingon korvaamiseen muutoin olisi erittäin painavia syitä, pankki ja Blomqvist eivät vahingonkorvauslain nojalla voineet olla korvausvastuussa taloudellisesta vahingosta.</p>
        <p>Pankki ja Blomqvist ovat vaatineet lisäkanteen tutkimatta jättämistä, koska Kaj Leimusalolta puuttui asiavaltuus. Kaj Leimusalo ei ollut edes väittänyt olleensa sopimussuhteessa pankkiin. Viktor ja Kaj Leimusalo eivät olisi myöskään voineet sopimusteitse tai yksipuolisin tahdonilmaisuin siirtää Viktor Leimusalon sopijapuolen asemaan perustuvia vaatimuksia Kaj Leimusalolle. Pankki ja Blomqvist ovat vaatineet Kaj Leimusalon velvoittamista korvaamaan näiden yhteiset oikeudenkäyntikulut 16 prosentin korkoineen.</p>
      </div>
      <div>
        <h3>Raastuvanoikeuden päätös 25.11.1987</h3>
        <p>Asiavaltuuden puuttumista koskeneesta väitteestä raastuvanoikeus on lausunut, että Kaj Leimusalolla oli oikeus omissa nimissään vaatia pankilta ja Blomqvistilta korvausta väitetystä vahingosta, jonka hän katsoi aiheutuneen Blomqvistin menettelystä. Tämän vuoksi raastuvanoikeus on hylännyt väitteen.</p>
        <p>Raastuvanoikeus on katsonut todistajana kuullun Kaj Leimusalon sisaren kertomuksen perusteella selvitetyksi, että Viktor Leimusalon toimeksianto pankille oli käsittänyt sen, että Viktor Leimusalo luopui omaisuudestaan ja että asia hoidettiin testamentin mukaan. Testamentti oli tarkoittanut Viktor Leimusalon ja Bjur-Leimusalon keskinäistä testamenttia, jossa aviopuolisot olivat määränneet, että toisen heistä kuoltua jälkeenjääneellä oli oikeus hallita yhteistä omaisuutta, muun muassa sanottuja kiinteistöä ja asunto-osakkeita. Omistusoikeus niihin siirtyi toisen kuoleman jälkeen yhteisestä avioliitosta syntyneille lapsille yhteisomistuksena. Lasten puolisoilla ei ollut avio-oikeutta tuohon omaisuuteen.</p>
        <p>Perunkirjoituksessa oli todettu mainitun omaisuuden olevan lesken Viktor Leimusalon omaisuutta. Osituksessa ja perinnönjaossa 1.6.1984 Viktor Leimusalo oli saanut kiinteistön ja asunto-osakkeet avio-oikeutensa nojalla. Viktor Leimusalo oli tämän jälkeen luovuttanut osituksessa saamansa omaisuuden lahjakirjoilla ennakkoperintönä lapsilleen yhteisesti muun muassa ehdoin, että omistusoikeus siirtyi lahjansaajille välittömästi. Lahjakirjoissa ei ollut ollut mainintaa siitä, että lasten aviopuolisoilla ei ollut avio-oikeutta tähän omaisuuteen.</p>
        <p>Blomqvist, joka tuolloin oli ollut pankissa johtajana, oli Viktor Leimusalon ja pankin välisen toimeksiantosopimuksen perusteella laatinut sanotut lahjakirjat. Blomqvist oli aiemmin laatinut myös ositus- ja perinnönjakokirjan. Hän oli ollut tietoinen testamentin määräyksistä. Blomqvist oli pesänjakoa koskevassa muistiossaan todennut, että Viktor Leimusalo oli halunnut eläessään myös omalta osaltaan toteuttaa testamentin ehdot ja että tämän vuoksi oli muun muassa sovittu Viktor Leimusalon luovuttavan osituksessa saamansa omaisuuden testamenttimääräysten mukaisesti lapsilleen. Blomqvistin käsityksen mukaan omaisuus oli ollut avio-oikeudesta vapaata omaisuutta, koska omaisuus oli annettu ennakkoperintönä testamentin määräysten täyttämiseksi, eikä testamentin saaja voinut pätevästi luovuttaa omaisuutta testamentista poikkeavalla tavalla.</p>
        <p>Lahjakirjat, joissa ei ollut mainintaa avio-oikeuden poissulkemisesta, eivät olleet tältä osalta laaditut toimeksiannon mukaisesti.</p>
        <p>Raastuvanoikeus on katsonut, että Kaj Leimusalo, joka ei ollut toimeksiantosopimuksen osapuoli, ei ollut oikeutettu sopimuksen nojalla vaatimaan vahingonkorvausta sopimusrikkomuksesta aiheutuneesta vahingosta. Kaj Leimusalon väittämä vahinko oli toteutunut hänen avioeronsa yhteydessä laaditulla ositussopimuksella, jossa Kaj Leimusalo oli sitoutunut suorittamaan Ritva Leimusalolle lisätasinkona sanotun omaisuuden osalta 40 000 markkaa.</p>
        <p>Raastuvanoikeus on katsonut jääneen näyttämättä, että Blomqvistin menettelystä olisi aiheutunut Kaj Leimusalolle välitöntä vahinkoa, jonka pankki tai Blomqvist olisivat vahingonkorvauslain nojalla tai muullakaan perusteella velvolliset korvaamaan Kaj Leimusalolle. Sen vuoksi raastuvanoikeus on hylännyt kanteen.</p>
      </div>
      <div>
        <h3>Helsingin hovioikeuden tuomio 5.7.1989</h3>
        <p>Hovioikeus, jonka tutkittavaksi Kaj Leimusalo oli saattanut jutun, on lausunut, että Kaj Leimusalo ja hänen entinen puolisonsa olivat heidän välillään toimitetussa osituksessa sopineet Kaj Leimusalon suorittavan entiselle puolisolleen "lisätasinkona" 40 000 markkaa Kaj Leimusalon kahdella lahjakirjalla isältään saamasta omaisuudesta. Sanotun lisätasingon suorittaminen oli siten perustunut Kaj Leimusalon tekemään sopimukseen. Asiassa oli jäänyt selvittämättä peruste, jonka nojalla pankki tai Blomqvist olisi velvollinen korvaamaan Kaj Leimusalolle tuon määrän.</p>
        <p>Tällä ja muutoin raastuvanoikeuden päätöksessä mainituilla perusteilla hovioikeus on jättänyt asian raastuvanoikeuden päätöksen varaan. Kaj Leimusalo on velvoitettu suorittamaan pankille ja Blomqvistille yhteisesti korvaukseksi vastauskuluista 800 markkaa 16 prosentin korkoineen hovioikeuden tuomion antopäivästä lukien.</p>
      </div>
    </div>
    <div>
      <h2 id="19920165mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 23.3.1990. Kaj Leimusalo on valituksessaan uudistanut kanteensa ja vaatinut kulujensa korvaamista kaikkien oikeusasteiden osalta korkoineen. Pankki ja Blomqvist yhteisesti ovat antaneet pyydetyn vastauksen.</p>
    </div>
    <div>
      <h2 id="19920165yloa0">KORKEIMMAN OIKEUDEN RATKAISU 18.11.1992</h2>
      <div>
        <h3>Perustelut</h3>
        <p>Viktor Leimusalo on antanut pankille toimeksiannon laatia lahjakirjat, joilla hän lahjoittaa omaisuutta lapsilleen. Aviopuolison avio-oikeuden poissulkevan ehdon tarkoitus on ollut estää lahjoitetun omaisuuden ottaminen huomioon lahjansaajan ja tämän aviopuolison välillä mahdollisesti toimitettavassa omaisuuden osituksessa avio-oikeuden alaisena omaisuutena. Toimeksiannosta sovittaessa on tehtävän sisällöstä ja laadusta voitu havaita, että vahinko toimeksiannon huolimattomasta suorittamisesta aiheutuisi lahjansaajalle. Näissä olosuhteissa toimeksiannon suorittaminen toimeksiantajan edellyttämällä tavalla hänen tarkoituksensa saavuttamiseksi on merkinnyt pankille toimeksisaajana velvollisuutta valvoa tehtävää suorittaessaan myös Kaj Leimusalon etua. Tämän velvollisuuden täyttämisestä pankki vastaa Kaj Leimusaloon nähden sopimussuhteita koskevien periaatteiden mukaan.</p>
        <p>Lahjakirjat on laadittu pankissa ilman avio-oikeuden poissulkevaa ehtoa eikä tehtävää siten ole suoritettu toimeksiannon mukaisesti. Pankki ei ole näyttänyt, että se olisi toimeksiantoa suorittaessaan menetellyt huolellisesti. Ehdon puuttuessa Ritva Leimusalolla on ollut avio-oikeus Kaj Leimusalolle lahjoitettuun omaisuuteen. Kun Ritva Leimusalo ei ole osituksessa luopunut avio-oikeuteen perustuvista vaatimuksistaan, mikä on ehdon puuttuessa ollut ennalta arvattavissa, Kaj Leimusalo on joutunut maksamaan Ritva Leimusalolle lahjoitetun omaisuuden osalta lisätasinkoa 40 000 markkaa. Pankin korvausvastuun kannalta ei ole merkitystä sillä, että lisätasinko, jonka määrää ei ole sovittu omaisuuden arvoon nähden perusteettoman suureksi, on perustunut Kaj Leimusalon hyväksymään ositussopimukseen. Kaj Leimusalolle on näin ollen toimeksiantosuhteessa tapahtuneesta sopimusrikkomuksesta aiheutunut lisätasingon suuruinen vahinko. Lisäksi hänelle on ositusta koskevista neuvotteluista aiheutunut kanteessa kerrotut 3 600 markan kulut.</p>
        <p>Neuvotteluissa syntynyt edullinen sopimus lisätasingon määrästä, mikä samalla on merkinnyt pankin sopimusrikkomuksesta johtuneen vahingon rajoittamista, on edellyttänyt tasingon lähes välitöntä suorittamista. Tämän mahdollistamiseksi pankki on myöntänyt Kaj Leimusalolle tämän tarvitsemaa lainaa, josta hän on joutunut maksamaan pankille lisätasingon osalta korkoja 3 661 markkaa 38 penniä. Näin syntyneet vahingot ovat olleet seurausta pankin sopimusrikkomuksesta. Pankki on siten velvollinen korvaamaan ne Kaj Leimusalolle.</p>
        <p>Blomqvist ei ole ollut toimeksisaajana, vaan hän on laatinut lahjakirjat pankin työntekijänä. Blomqvist ei ole sopimuksen perusteella vastuussa Kaj Leimusalolle työnantajansa saaman toimeksiannon virheellisestä täyttämisestä aiheutuneesta vahingosta. Koska Blomqvistin virhe on tapahtunut vain pankin sopimusvelvoitteen täyttämisessä, hän ei ole korvausvastuussa Leimusalolle myöskään vahingonkorvauslain nojalla. Blomqvist ei siten ole velvollinen maksamaan vahingonkorvausta Kaj Leimusalolle.</p>
        <p>Korkolain 7 ja 9 §:n säännökset huomioon ottaen korvauksille on suoritettava korkoa haasteen tiedoksiantamisesta lukien.</p>
        <p>Oikeudenkäymiskaaren 21 luvun 4 §:n 1 momentin mukaan, sellaisena kuin mainittu lainkohta oli 13.3.1964 annetussa laissa, jos joku alioikeudessa jutun voitettuaan häviää sen hovioikeudessa, oikeudenkäyntikulut on kuitattava, jollei ole erityisiä seikkoja, joiden vuoksi asianosaisen on kuitenkin korvattava ne vastapuolelleen. Kaj Leimusalo on voittanut täällä jutun. Pankki on taloudellisesti huomattavasti vahvemmassa asemassa kuin Kaj Leimusalo eikä oikeudenkäyntikulujen korvaaminen ole sille kohtuuton rasitus. Näin ollen jutussa on sellaisia erityisiä seikkoja, jotka oikeuttavat poikkeamaan mainitusta, kulujen kuittausta koskevasta pääsäännöstä. Tämän vuoksi Korkein oikeus katsoo, että pankin on korvattava Kaj Leimusalon oikeudenkäyntikulut kaikissa oikeusasteissa. Asian laadun vuoksi Blomqvistin on itse vastattava hovioikeudessa ja Korkeimmassa oikeudessa olleista oikeudenkäyntikuluistaan.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan.</p>
        <p>Kaj Leimusalo vapautetaan velvollisuudesta suorittaa Helsingin Säästöpankille ja Blomqvistille korvausta oikeudenkäyntikuluista hovioikeuden osalta 800 markkaa korkoineen.</p>
        <p>Pankki velvoitetaan suorittamaan Kaj Leimusalolle vahingonkorvauksena lisätasingosta 40 000 markkaa, lainalle maksetuista koroista 3 661,38 markkaa ja sopimusneuvotteluista aiheutuneista kuluista 3 600 markkaa, kaikki erät 16 prosentin korkoineen haasteen tiedoksiannosta 18.12.1986 lukien sekä korvauksena oikeudenkäyntikuluista jutussa 18 000 markkaa 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Ratkaisuun osallistuneet: presidentti Heinonen (eri mieltä), okeusneuvokset Salervo, Jalanko, Portin, Nikkarinen (eri mieltä), Riihelä, Lindholm, Ketola (eri mieltä), Roos (eri mieltä), Tulenheimo-Takki, Taipale (eri mieltä), Krook, Suhonen, Wirilander, Raulos, Sevon (eri mieltä), Möller, Tulokas ja Lehtimaja (eri mieltä) sekä ylimääräinen oikeusneuvos Hidén (eri mieltä)</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Ylimääräinen oikeusneuvos Hidén: Pankin korvausvelvollisuuden ja oikeudenkäyntikulujen osalta olen samaa mieltä kuin Korkeimman oikeuden enemmistö. Blomqvistin korvausvelvollisuuden osalta lausun seuraavaa:</p>
        <p>Blomqvist on laatinut lahjakirjat pankin työntekijänä. Hän ei ole pankille annetun toimeksiannon perusteella ollut sopimussuhteessa toimeksiantajaan eikä hän näin ollen myöskään Kaj Leimusaloon nähden vastaa sopimussuhteita koskevien periaatteiden mukaan, vaan hänen korvausvelvollisuutensa määräytyy vahingonkorvauslain mukaan.</p>
        <p>Blomqvist on lahjakirjoja laatiessaan ollut selvillä lahjoittajan tarkoituksesta. Lakimiehenä hänen on täytynyt ymmärtää, ettei tämä tarkoitus voi toteutua ilman lahjansaajan aviopuolison avio-oikeuden poissulkevan ehdon sisällyttämistä lahjakirjoihin. Sen vuoksi hänen olisi pitänyt laatia lahjakirjat tämän mukaisesti. Laiminlyödessään menetellä näin hän on työssään aiheuttanut Kaj Leimusalolle syntyneen vahingon vahingonkorvauslain 4 luvun 1 §:n 1 momentissa tarkoitetulla tuottamuksella, jota ei voida pitää lievänä.</p>
        <p>Kysymys on sellaisesta taloudellisesta vahingosta, joka ei ole yhteydessä henkilö- tai esinevahinkoon. Korvauksen tuomitsemisen edellytyksenä on tässä tapauksessa vahingonkorvauslain 5 luvun 1 §:n mukaan, että siihen on erittäin painavia syitä. Sellaisia syitä ei ole osoitettu. Tämän vuoksi Blomqvist ei ole velvollinen suorittamaan Kaj Leimusalolle korvausta aiheuttamastaan taloudellisesta vahingosta.</p>
        <p>Näillä perusteilla olen myös Blomqvistin vahingonkorvausvelvollisuuden osalta Korkeimman oikeuden tuomiolauselmasta ilmenevällä kannalla.</p>
        <p>Oikeusneuvokset Lehtimaja, Sevon, Taipale, Roos, Ketola ja Nikkarinen sekä presidentti Heinonen, kukin vuorollaan, olivat samaa mieltä kuin ylimääräinen oikeusneuvos Hidén.</p>
      </div>
    </div>
  </finlex:content>
</finlex:document>
