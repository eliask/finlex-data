<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920029</dcterms:identifier>
  <finlex:ecliIdentifier>ECLI:FI:KKO:1992:29</finlex:ecliIdentifier>
  <dcterms:title>KKO:1992:29</dcterms:title>
  <dcterms:description>
    <p>
      <strong>Testamentti</strong>
    </p>
    <p>
      <strong>Perintö</strong>
      <span>Perinnönjaon moite</span>
    </p>
  </dcterms:description>
  <finlex:registerNumber>S90/1376</finlex:registerNumber>
  <dcterms:date pvm="19911015">1991-10-15</dcterms:date>
  <finlex:fileCopyNumber>849</finlex:fileCopyNumber>
  <dcterms:issued pvm="19920305">1992-03-05</dcterms:issued>
  <dcterms:abstract>
    <p>Kaksi kuolinpesän osakkaista oli jätetty haastamatta perinnönjaon moitetta koskevaan juttuun. Kun kanne oli toteutettavissa haastettuja osakkaita vastaan ajettuna eikä jutussa annettava tuomio voinut vaikuttaa haitallisesti haastamatta jääneiden oikeusasemaan, kanne tutkittiin.</p>
    <p>Testamentin saajan testamenttiin perustuva oikeus tulee perintökaaren 11 luvun 6 §:ssä tarkoitetulla tavalla voimaan jo testamentin tekijän kuollessa. Testamentin tekijän jälkeen kuolleen testamentin saajan osuus kuului hänen kuolinpesäänsä.</p>
  </dcterms:abstract>
  <p>PK 11 luku 6 §</p>
  <p>PK 23 luku 10 §</p>
  <dcterms:tableOfContents>
    <a href="19920029aloa0">ASIAN KÄSITTELY ALEMMISSA OIKEUKSISSA</a>
    <a href="19920029mhaku0">MUUTOKSENHAKU KORKEIMMASSA OIKEUDESSA</a>
    <a href="19920029yloa0">KORKEIMMAN OIKEUDEN RATKAISU 5.3.1992</a>
  </dcterms:tableOfContents>
  <finlex:content id="s19920029.kko">
    <div>
      <h2 id="19920029aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Piikkiön kihlakunnanoikeuden päätös 30.10.1989</h3>
        <p>Kihlakunnanoikeus on Heikki Anssi Aleksi Lampolan kuolinpesän Meeri Kyllikki Lampolaa, Pirjo Anna-Liisa Lampolaa, Harri Kalervo Lampolaa, Raila Annikki Tulivuorta, Kari Juhani Mattilaa, Tarja Kaarina Ketolaa, Jukka Anton Lampolaa sekä Tarja Helena Heinosta vastaan ajamista kanteista lausunut, että kihlakunnanoikeus oli 16.8.1988 määrännyt varatuomari Timo Putan pesänjakajana toimittamaan perinnönjaon 16.9.1987 kuolleen Aimo Valdemar Lampolan jälkeen. Putta oli toimittanut perinnönjaon 10.11.1988. Aimo Valdemar Lampolan ja hänen vaimonsa Meeri Kyllikki Lampolan keskinäisessä testamentissa eloon jääneelle puolisolle oli määrätty elinajaksi käyttöoikeus ensiksi kuolleen omaisuuteen. Samassa testamentissa Aimo Valdemar Lampola oli määrännyt omaisuudestaan siten, että hänen tyttärensä Pirjo Anna-Liisa Lampola sai siitä puolet ja hänen sisarustensa lapset Mirja Kyllikki Rautajuuri, Harri Kalervo Lampola, Tulivuori, Hannu Juhani Salpa, Mattila, Ketola, Jukka Anton Lampola sekä Heikki Anssi Aleksi Lampola saivat kukin kuudestoista osan.</p>
        <p>Testamentin saajista Heikki Anssi Aleksi Lampola oli kuitenkin kuollut 26.10.1987. Pesänjakaja oli sen vuoksi katsonut, ettei hänelle testamentilla määrätty omaisuus kuulunut hänen kuolinpesäänsä ja oli perintökaaren 11 luvun 7 §:n nojalla jakanut sen Aimo Valdemar Lampolan kuolinpesän muille osakkaille näiden osuuksien mukaisessa suhteessa. Perinnönjaossa olivat siten saaneet, Pirjo Anna-Liisa Lampola puolet Aimo Valdemar Lampolan jäämistöstä eli 720.217,71 markkaa sekä Rautajuuri, Harri Kalervo Lampola, Tulivuori, Mattila, Ketola, Jukka Anton Lampola sekä Salpalta 20.6.1988 tehdyllä kaupalla hänen perintöosuutensa Aimo Valdemar Lampolan jälkeen ostanut Heinonen kukin neljästoista osan eli 102.888,24 markkaa.</p>
        <p>Kihlakunnanoikeus on lausunut, ettei Aimo Valdemar Lampolan tarkoitusta ollut selvitetty sen tapauksen varalta, että joku testamentin saajista kuolisi. Perintökaaren 11 luvun 6 § soveltui, jos testamentin saaja oli kuollut ennen perittävää. Koska Heikki Anssi Aleksi Lampola oli kuollut vasta Aimo Valdemar Lampolan jälkeen, lainkohta ei nyt soveltunut. Oikeus testamentilla saatuun omaisuuteen syntyi perintökaaren 9 luvun 2 §:n nojalla testamentin tekijän kuolinhetkellä. Heikki Anssi Aleksi Lampola oli siten jo ennen kuolemaansa saanut Aimo Valdemar Lampolan testamenttaaman omaisuuden. Oikeus testamentilla saatuun omaisuuteen oli näin ollen siirtynyt hänen oikeudenomistajilleen, joita olivat hänen äitinsä Pirkko Kyllikki Lampola ja veljensä Jukka Anton Lampola.</p>
        <p>Kihlakunnanoikeus on todennut, ettei moitekannetta ollut pantu vireille Rautajuurta vastaan ja että perinnönjako oli siten tältä osin tullut lainvoimaiseksi. Lausumillaan perusteilla kihlakunnanoikeus muilta osin on oikaissut perinnönjakoa siten, että Harri Kalervo Lampola, Tulivuori, Mattila, Ketola ja Jukka Anton Lampola sekä Heinonen saivat kukin Aimo Valdemar Lampolan kuolinpesän omaisuudesta kuudestoistaosan eli 90.027,15 markkaa, sekä määrännyt, että Heikki Anssi Aleksi Lampolan kuolinpesä oli saava kuusi seitsemäsosaa 90.027,15 markasta eli 77.166,12 markkaa. Harri Kalervo Lampolalle, Tulivuorelle, Mattilalle, Ketolalle, Jukka Anton Lampolalle sekä Heinoselle perinnönjaossa liikaa jaettu rahamäärä eli kunkin osalta 12.861,02 markkaa kuului Heikki Anssi Aleksi Lampolan kuolinpesälle. Näihin varoihin Meeri Kyllikki Lampolalla oli perinnönjaossa määrätty käyttöoikeus.</p>
        <p>Harri Kalervo Lampola, Tulivuori, Mattila, Ketola, Jukka Anton Lampola ja Heinonen on velvoitettu yhteisvastuullisesti suorittamaan Heikki Anssi Aleksi Lampolan kuolinpesälle korvaukseksi oikeudenkäyntikuluista 10.000 markkaa 16 prosentin korkoineen päätöksen julistamispäivästä lukien.</p>
      </div>
      <div>
        <h3>Turun hovioikeuden tuomio 5.10.1990</h3>
        <p>Hovioikeus, jonka tutkittavaksi Harri Kalervo Lampola, Tulivuori, Mattila, Ketola ja Heinonen olivat saattaneet asian, on katsonut, ettei ollut syytä muuttaa kihlakunnanoikeuden päätöstä.</p>
        <p>Harri Kalervo Lampola, Tulivuori, Mattila, Ketola ja Heinonen on velvoitettu yhteisvastuullisesti suorittamaan Heikki Anssi Aleksi Lampolan kuolinpesälle korvaukseksi oikeudenkäyntikuluista hovioikeudessa 1.200 markkaa 16 prosentin korkoineen tuomion antopäivästä lukien.</p>
      </div>
    </div>
    <div>
      <h2 id="19920029mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 11.2.1991.</p>
      <p>Harri Kalervo Lampola, Tulivuori, Mattila ja Ketola ovat valituksessaan vaatineet, että kanne hylätään ja Heikki Anssi Aleksi Lampolan kuolinpesä velvoitetaan korvaamaan heidän oikeudenkäyntikulunsa jutussa korkoineen.</p>
      <p>Lisäksi valittajat ovat pyytäneet suullisen käsittelyn toimittamista Korkeimmassa oikeudessa.</p>
      <p>Heikki Anssi Aleksi Lampolan kuolinpesä on vastannut valitukseen ja vaatinut sen hylkäämistä sekä vastauskulujensa korvaamista korkoineen.</p>
    </div>
    <div>
      <h2 id="19920029yloa0">KORKEIMMAN OIKEUDEN RATKAISU 5.3.1992</h2>
      <div>
        <h3>Käsittelyratkaisu</h3>
        <p>Suullisen käsittelyn toimittamista koskeva pyyntö hylätään, koska tarjottu selvitys ei ilmeisesti vaikuttaisi asian ratkaisuun.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Korkein oikeus toteaa, ettei Heikki Anssi Aleksi Lampolan kuolinpesä ole haastanut kysymyksessä olevaan perinnönjaon moitetta koskevaan oikeudenkäyntiin vastaajiksi Aimo Valdemar Lampolan kuolinpesän osakkaista ulkomailla oleskellutta Rautajuurta eikä perintöosuutensa ennen perinnönjaon toimittamista Heinoselle myynyttä Salpaa. Kanteessa ei kuitenkaan ole vaadittu muutosta Rautajuurelle jaettuun osuuteen. Asiakirjojen perusteella ei ole pääteltävissä, että haastamatta jättämisellä voisi olla haitallista vaikutusta myöskään Salpan oikeusasemaan. Sen vuoksi ja kun kannevaatimukset ovat toteutettavissa pelkästään Harri Kalervo Lampolaa, Tulivuorta, Mattilaa, Ketolaa, Jukka Anton Lampolaa ja Heinosta vastaan ajettuina, Korkein oikeus katsoo, että kanne on voitu tutkia yksinomaan yllä mainittuihin vastaajiksi haastettuihin osakkaisiin kohdistettuna.</p>
        <p>Testamentin saajan Heikki Anssi Aleksi Lampolan Aimo Valdemar Lampolan tekemään testamenttiin perustuva oikeus on tullut perintökaaren 11 luvun 6 §:ssä tarkoitetuin tavoin voimaan jo testamentin tekijän kuollessa 16.9.1987. Kysymystä siitä, kenelle Heikki Anssi Aleksi Lampolan testamentilla saama osuus hänen 26.10.1987 tapahtuneen kuolemansa jälkeen kuuluu, ei siten ole ratkaistava mainitun lainkohdan vaan yleisten perinnön ja testamentin siirtymistä koskevien säännösten perusteella. Sen vuoksi ja kun jutussa esitetystä selvityksestä ei ilmene, että testamentin tekijä olisi tarkoittanut Heikki Anssi Aleksi Lampolalta vapautuneen osuuden tulevan muille kuin hänen oikeudenomistajilleen, Heikki Anssi Aleksi Lampolan puheena olevalla testamentilla saama omaisuus on hänen kuolemansa johdosta siirtynyt hänen kuolinpesälleen.</p>
        <p>Tuomiolauselma</p>
        <p>Hovioikeuden tuomion lopputulosta ei muuteta. Harri Kalervo Lampola, Tulivuori, Mattila ja Ketola velvoitetaan yhteisvastuullisesti suorittamaan Heikki Anssi Aleksi Lampolan kuolinpesälle korvaukseksi vastauksen antamisesta täällä olleista kuluista 1.200 markkaa 16 prosentin korkoineen Korkeimman oikeuden tuomion antamisesta.</p>
        <div>
          <p>Ratkaisuun osallistuneet: oikeusneuvokset Takala, Nikkarinen, Hupaniemi, Suhonen ja Raulos</p>
        </div>
      </div>
    </div>
  </finlex:content>
</finlex:document>
