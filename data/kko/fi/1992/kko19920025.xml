<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920025</dcterms:identifier>
  <finlex:ecliIdentifier>ECLI:FI:KKO:1992:25</finlex:ecliIdentifier>
  <dcterms:title>KKO:1992:25</dcterms:title>
  <dcterms:description>
    <p>
      <strong>Todistaja</strong>
    </p>
    <p>
      <strong>Esteellisyys</strong>
    </p>
    <p>
      <strong>Työsopimus</strong>
      <span>Työnjohto-oikeus</span>
    </p>
  </dcterms:description>
  <finlex:registerNumber>S90/1455</finlex:registerNumber>
  <dcterms:date pvm="19910611">1991-06-11</dcterms:date>
  <finlex:fileCopyNumber>567</finlex:fileCopyNumber>
  <dcterms:issued pvm="19920218">1992-02-18</dcterms:issued>
  <dcterms:abstract>
    <p>Osakeyhtiön toimihenkilö, joka oli ollut yhtiön hallituksen jäsen yhtiötä vastaan ajetun jutun tullessa vireille, ei ollut esteellinen todistamaan jutussa, kun hän ei ollut hallituksen jäsen enää häntä kuulusteltaessa.</p>
    <p>Ään.</p>
    <p>Ks. <a href="http://www.finlex.fi/fi/oikeus/kko/kko/1982/19820034">KKO:1982-II-34</a> ja vrt. <a href="http://www.finlex.fi/fi/oikeus/kko/kko/1978/19780064">KKO:1978-II-64</a></p>
    <p>Kysymys yhtiön oikeudesta määrätä sen palveluksessa noin 15 vuotta myyntimiehenä toiminut työntekijä, joka viimeksi oli hoitanut pääasiassa vaahto-pvc-levyjen myyntityötä tuotepäällikön nimikkeellä, uusiin työtehtäviin, jotka käsittivät käteisasiakkaiden palvelua noutomyyntiosastolla, koneiden vuokrausta, messujen suunnittelua ja rakentamista sekä sahauspalvelun suunnittelua.</p>
  </dcterms:abstract>
  <p>OK 17 luku 18 §</p>
  <dcterms:tableOfContents>
    <a href="19920025aloa0">ASIAN KÄSITTELY ALEMMISSA OIKEUKSISSA</a>
    <a href="19920025mhaku0">MUUTOKSENHAKU KORKEIMMASSA OIKEUDESSA</a>
    <a href="19920025yloa0">KORKEIMMAN OIKEUDEN RATKAISU 18.2.1992</a>
  </dcterms:tableOfContents>
  <finlex:content id="s19920025.kko">
    <div>
      <h2 id="19920025aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Tuusulan kihlakunnanoikeudessa</h3>
        <p>Seppo Kalervo Itkonen on Teknolon Oy:lle 17.1.1989 tiedoksi toimitetun haasteen nojalla lausunut, että hän oli ollut yhtiön palveluksessa työsopimuslain 1 §:n mukaisessa toistaiseksi voimassa olleessa työsuhteessa 1.1.1973-16.11.1988 ensin myyntimiehenä ja 1980-luvun alusta tuotepäällikkönä. Itkosen viimeinen kuukausipalkka oli ollut 8.700 markkaa, joka oli koostunut 7.800 markan peruspalkasta ja 900 markan arvoisesta auton käyttöedusta. Palattuaan vuosilomansa jälkeen 8.8.1988 työhönsä Itkonen oli todennut, että yhtiön toimitusjohtajan poika oli palkattu hoitamaan Itkosen pääasiallisena työnä ollutta vaahtopvc-levyjen markkinointityötä. Yhtiön johtoryhmä ei loman jälkeen ollut lainkaan puhutellut Itkosta ennen kuin häntä oli 10.8.1988 moitittu siitä, että hän ei ollut osallistunut tuotekansioiden kokoamistalkoisiin, vaikka hänelle ei ollut talkoista kerrottu mitään. Ilmapiirin kiristymisen vuoksi Itkonen oli ollut sairauslomalla 12.14.8.1988. Sairausloman jälkeen tilanne työpaikalla oli jatkunut piinallisena ja elokuun loppupuolella yhtiön johto oli pitänyt Itkoselle puhuttelun väittäen hänen hoitaneen huonosti tehtäviään. Itkosen oli annettu ymmärtää, että hänen olisi paras itse irtisanoutua yhtiön palveluksesta. Painostustoimenpiteiden johdosta Itkonen oli uudelleen joutunut sairauslomalle noin kahdeksi kuukaudeksi ja hän oli palannut työhönsä 27.10.1988. Ennen tämän sairausloman alkamista yhtiön toimitusjohtaja oli esittänyt Itkoselle siirtymistä hoitamaan käteismyyntiä varaston yhteydessä sijaitsevaan siirrettävään työmaakoppiin kahden muun työntekijän kanssa. Koska kysymyksessä oli ollut siirto huomattavasti vähempiarvoisiin työtehtäviin eli työsuhteen ehtojen olennainen muutos, Itkonen oli kieltäytynyt siirrosta. Toimitusjohtaja oli palannut samaan asiaan 11.11.1988 ja ilmoittanut, että Itkosen piti 14.11.1988 mennä varastoon hoitamaan käteisasiakkaita. Yhtiön johtoon kuuluvan Kaj-Erik Sundbergin vaadittua 16.11.1988 Itkosta siirtymään hoitamaan noutomyyntiä Itkonen oli edelleen kieltäytynyt siirrosta ja poistunut työpaikalta.</p>
        <p>Yhtiö ei työnantajana ollut saanut yksipuolisesti muuttaa työsuhteen olennaisia ehtoja. Itkosen siirtäminen täysin toisarvoisiin tehtäviin hoitamaan paikallismyyntiä eli melkein varastomiehen työhön olisi ollut olennainen muutos hänen työtehtävissään. Itkoselle tarjottu työtila olisi ollut varastomiesten taukotupana käytetty koppi, joka laadultaan ja sijainniltaan olisi olennaisesti poikennut hänen työtiloistaan toimihenkilöiden osastolla. Uusi työtehtävä olisi ollut merkityksetön eikä sitä hoitamaan ollutkaan sitten määrätty ketään. Toimenkuvan muutoksen tarkoituksena oli ollut päästä eroon Itkosesta. Työsopimuksen ehtojen olennaista muutosta merkitsevä siirto uuteen työhön olisi edellyttänyt erityisen painavaa syytä ja muutoksen toteuttamista irtisanomisaikaa noudattaen.</p>
        <p>Yhtiö oli maksanut Itkoselle palkan 31.12.1988 saakka. Itkonen oli solminut uuden koeaikaisen työsopimuksen 16.1.1989, joka oli päättynyt 31.3.1989 sen vuoksi, että Itkonen ja uusi työnantaja eivät olleet katsoneet tarkoituksenmukaiseksi työsopimuksen jatkamista. Osasyynä tähän oli ollut Itkoselle yhtiön palveluksessa aiheutuneesta henkisestä stressistä johtunut sairastelu. Uuden työsuhteen päätyttyä Itkonen oli ollut työttömänä ja sairauslomalla.</p>
        <p>Tämän vuoksi Itkonen on vaatinut, että yhtiö velvoitetaan suorittamaan hänelle ajalta 1.1.-16.3.1989 irtisanomisajan palkkana 21.750 markkaa ja lomakorvauksena viideltä päivältä 1.740 markkaa eli yhteensä 23.490 markkaa 16 prosentin korkoineen 16.3.1989 lukien ja työsopimuksen irtisanomismenettelystä annetun lain mukaisena korvauksena 20 kuukauden palkkaa vastaavat 174.000 markkaa 16 prosentin korkoineen 17.1.1989 lukien. Vielä Itkonen on vaatinut oikeudenkäyntikulujensa korvaamista korkoineen.</p>
      </div>
      <div>
        <h3>Yhtiön vastaus</h3>
        <p>Yhtiö on vastustanut kannetta ja vaatinut oikeudenkäyntikulujensa korvaamista korkoineen. Yhtiö on lausunut, että Itkonen oli ollut koko työssäoloaikansa 1.1.1973-31.12.1988 myyntimiehenä, tosin 1980-luvun puolella tuotepäällikön nimikkeellä. Itkosen työtehtävien suorittamisessa oli ollut koko ajan vaikeuksia. Häntä oli vuosien aikana kokeiltu erilaisissa myyntitehtävissä kuten lvimyynnissä, säiliömyynnissä, lasitusmateriaalin myynnissä ja lopuksi vaahto-pvc-levymyynnissä. Itkosen työtulokset olivat jatkuvasti jääneet keskimääräistä tulostasoa alhaisemmiksi ja hän oli esimiesten pyynnöistä huolimatta jättänyt työtehtäviä hoitamatta. Itkoselle oli pidetty puhutteluja ja lopulta hänelle oli esitetty toimenkuvan muuttamista ja ryhtymistä hoitamaan noutomyyntiä, mihin oli lisätty messujen suunnittelu ja rakentaminen, sahauksen suunnittelu ja muovihitsauskoneiden vuokraus. Näitä tehtäviä oli aikaisemmin hoidettu myyjien toimesta yhteisesti. Kysymyksessä olivat siten olleet selvästi myyntimiehen toimenkuvaan kuuluvat tehtävät. Siirrossa olisivat Itkosen palkkaedut ja toimihenkilöasema säilyneet. Itkosen työhuone olisi siirron yhteydessä muuttunut toisesta kerroksesta ensimmäiseen kerrokseen, koska noutomyynnissä käyvien asiakkaiden ei ollut tarpeen käydä toisen kerroksen toimistotiloissa. Itkonen oli kuitenkin kieltäytynyt siirrosta. Kun Itkosta oli vielä 16.11.1988 kehotettu siirtymään noutomyyntiin, Itkonen oli kokonaan poistunut työpaikalta eikä ollut enää yhtiön pyynnöistä huolimatta palannut töihin. Yhtiö on katsonut, että sillä oli ollut työnjohto-oikeutensa perusteella oikeus määrätä Itkonen uuteen työtehtävään. Itkosen huonojen myyntitulosten vuoksi yhtiöllä oli joka tapauksessa ollut työsopimuslaissa tarkoitettu erityisen painava syy irtisanoa Itkosen työsuhde ja näin ollen oikeus vaihtoehtoisena toimenpiteenä muuttaa yksipuolisesti Itkosen työsuhteen ehtoja.</p>
      </div>
      <div>
        <h3>Todistajien kuulustelu</h3>
        <p>Jutun käsittelyn kestäessä yhtiö on nimennyt todistamaan markkinointijohtajansa Kaj-Erik Sundbergin ja talouspäällikkönsä Sari Irma Anneli Hakalan. Itkosen väitettyä, että Sundberg oli yhtiön hallituksen jäsen ja siten esteellinen todistamaan jutussa, kihlakunnanoikeus on 12.6.1989 julistamassaan väitepäätöksessä katsonut, että Sundberg ei enää 3.5.1989 alkaen ollut yhtiön hallituksen jäsen eikä siten asianosaisen asemassa asiassa, sekä kuullut Sundbergiä todistajana. Myös Hakalaa, joka on ilmoittanut olleensa yhtiön hallituksen jäsen kevääseen 1989 saakka, on kuultu 1.11.1989 todistajana.</p>
        <p>Kihlakunnanoikeuden pääasiaa koskeva päätös 1.11.1989</p>
        <p>Kihlakunnanoikeus on asiassa kuultujen todistajien kertomusten perusteella ja muusta saadusta selvityksestä katsonut ilmenevän, että yhtiössä oli kesällä ja syksyllä 1988 suunniteltu Itkosen työtehtävien muuttamista siten että, hänen oltuaan siihen saakka erilaisten tuotteiden myyjänä tuotepäällikön nimikkeellä, viimeksi vaahto-pvclevyjen myyjänä myyntialueena koko maa, hänet siirrettäisiin hoitamaan noutomyyntiä. Tämä työ olisi käsittänyt pienasiakkaiden palvelua, käteismyyntiä ja muovihitsauskoneiden vuokrausta, minkä lisäksi Itkosen tehtäviin olisi kuulunut messujen suunnittelu ja rakentaminen. Sundbergin kertoman mukaan neuvotteluja Itkosen toimenkuvan muuttamisesta oli käyty jo alkukesästä 1988 alkaen. Syynä tehtävien muutokseen oli ollut se, että Itkonen ei aikaisemmissa tehtävissään ollut saavuttanut hänelle asetettuja myyntitavoitteita. Sundberg oli 16.11.1988 mennyt Itkosen työhuoneeseen ja Hakalan läsnä ollessa kehottanut Itkosta siirtymään noutomyynnin tehtäviin. Itkonen oli kieltäytynyt siirrosta ja poistunut sittemmin työpaikalta kertoen tulleensa irtisanotuksi. Yhtiö oli 17. ja 23.11.1988 lähetetyillä kirjeillä kehottanut Itkosta palaamaan työhön.</p>
        <p>Kihlakunnanoikeus on katsonut, että Itkosen poistuttua työpaikalta ja jäätyä palaamatta työhön hänen työsuhteensa oli yhtiön tekemän toteamuksen mukaisesti sen jälkeen päättynyt 31.12.1988, mihin saakka Itkoselle oli maksettu palkka. Itkosen palkkaedut olisivat uuteen tehtävään noutomyyntiin siirtymisen jälkeen säilyneet entisellään. Huomioon ottaen noutomyyntiin liittyneiden tehtävien luonne verrattuna Itkosen siihenastisiin työtehtäviin, yhtiöllä oli ollut oikeus määrätä Itkonen uuteen tehtävään. Tehtävänsiirto ei ollut merkinnyt sellaista työsopimuksen ehtojen yksipuolista olennaista muuttamista, jonka perusteella Itkosella olisi ollut oikeus irtisanoutua ja saada sen jälkeen yhtiöltä vaatimiaan korvauksia. Asiassa oli jäänyt näyttämättä sellainen peruste, jonka johdosta Itkosella olisi oikeus yhtiöltä vaatimiinsa korvauksiin.</p>
        <p>Kihlakunnanoikeus on hylännyt Itkosen kanteen ja velvoittanut hänet suorittamaan yhtiölle korvaukseksi oikeudenkäyntikuluista 12.000 markkaa 16 prosentin korkoineen 1.11.1989 lukien.</p>
      </div>
      <div>
        <h3>Helsingin hovioikeuden tuomio 24.10.1990</h3>
        <p>Hovioikeus, jonka tutkittavaksi Itkonen oli valittamalla saattanut jutun, on pysyttänyt kihlakunnanoikeuden päätöksen. Itkonen on velvoitettu suorittamaan yhtiölle korvaukseksi vastauskuluista hovioikeudessa 1.000 markkaa.</p>
      </div>
    </div>
    <div>
      <h2 id="19920025mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 24.4.1991.</p>
      <p>Itkonen on vaatinut, että kanne hyväksytään kokonaisuudessaan ja yhtiö velvoitetaan suorittamaan hänelle irtisanomisajan palkkana 23.490 markkaa 16 prosentin korkoineen 16.3.1989 lukien ja korvauksena 174.000 markkaa 16 prosentin korkoineen 17.1.1989 lukien sekä korvaamaan hänen oikeudenkäyntikulunsa Korkeimmassa oikeudessa korkoineen. Itkonen on lausunut muun muassa, että työsuhteen ehdon yksipuoliseen muuttamiseen ei ollut ollut työsopimuslain 43 §:ssä tarkoitettua tärkeää syytä eikä edes lain 37 §:ssä edellytettyä erityisen painavaa syytä. Yhtiön olisi joka tapauksessa tullut noudattaa irtisanomisaikaa ennen muutoksen toimeenpanoa. Itkonen oli edelleen työtön. Vielä Itkonen on lausunut, ettei Sundbergiä ja Hakalaa olisi saanut kuulustella todistajina jutussa.</p>
      <p>SCS Teknolon Oy, joksi yhtiön nimi oli muutettu, on antanut pyydetyn vastauksen, jossa yhtiö on vaatinut hovioikeuden tuomion pysyttämistä ja vastauksen antamisesta aiheutuneiden kulujensa korvaamista.</p>
    </div>
    <div>
      <h2 id="19920025yloa0">KORKEIMMAN OIKEUDEN RATKAISU 18.2.1992</h2>
      <div>
        <h3>Todistajien esteellisyys</h3>
        <p>Kun Sundbergiä ja Hakalaa on kihlakunnanoikeudessa kuulusteltu todistajina, he eivät enää ole kuuluneet Teknolon Oy:n hallitukseen eivätkä siten olleet yhtiön laillisia edustajia. Tämän vuoksi heitä on oikeudenkäymiskaaren 17 luvun 18 §:n 1 momentin mukaan voitu kuulustella todistajina.</p>
      </div>
      <div>
        <h3>Pääasiaratkaisun perustelut</h3>
        <p>Itkonen ja Teknolon Oy ovat 1.1.1973 solmineet työsopimuksen, jonka nojalla Itkonen on aluksi toiminut yhtiön lvi-myyjänä Länsi-Suomen alueella. Keväällä 1983 Itkonen, jonka ammattinimikkeeksi on muutettu tuotantopäällikkö, on siirretty hoitamaan yhtiön säiliömyyntiä. Syynä tähän siirtoon on todistajana kuullun yhtiön ostopäällikkönä toimineen henkilön mukaan ollut lvi-myynnin siirtyminen toisen yhtiön hoidettavaksi. Teknolon Oy:n lopetettua säiliömyynnin on Itkonen syksyllä 1986 siirretty myyntimieheksi rakennusosastolle ja edelleen keväällä 1987 hoitamaan vaahto-pvc-levyjen myyntiä. Itkosen työsopimuksen mukaiseksi vakiintuneeksi toimenkuvaksi on siten muodostunut yhtiön tuotteiden myyminen tuotepäällikkönä asiakkaille. Itkosen työtehtäviin on kuulunut myös messujen järjestely, tuote-esitteiden laatiminen ja muiden myyntimiesten tavoin kohdaltaan noutomyyntiasiakkaiden palvelu. Myyntityö on tapahtunut puhelimitse ja asiakaskäynnein yhtiön Keravalla olevista toimitiloista käsin, joissa Itkosella on ollut oma työhuone.</p>
        <p>Sundberg yhtiön edustajana ja Itkonen ovat kesällä 1988 keskustelleet Itkosen siirtämisestä uusiin työtehtäviin hoitamaan noutomyyntiä. Yhtiön toimitusjohtaja oli ennen Itkosen 5.9.1988 alkanutta sairauslomaa esittänyt Itkoselle siirtymistä hoitamaan noutomyyntiä varaston yhteydessä sijaitsevaan työkoppiin. Itkonen oli siirrosta kieltäytynyt. Sundberg on Itkosen sairausloman päättymisen jälkeen 16.11.1988 vaatinut Itkosta siirtymään hoitamaan noutomyyntiä, jolloin Itkonen on kieltäytynyt siirrosta ja jäänyt pois työstään. Yhtiö on katsonut Itkosen työsopimuksen purkautuneeksi 31.12.1988, mihin saakka Itkoselle on maksettu palkka.</p>
        <p>Yhtiön ilmoituksen mukaan siirron jälkeen Itkosen työtehtäviin olisivat kuuluneet noutomyynnin hoitaminen, hitsauskoneiden vuokraus ja messujen sekä sahauspalvelun suunnittelu. Lisäksi on Hakalan kertomuksen mukaan suunniteltu kiinteistöön liittyvien isännöitsijäntehtävien siirtämistä Itkoselle. Itkosen palkkausta ei olisi muutettu. Työtilaksi hänelle on tarjottu varastotilojen yhteydessä olevaa erillistä lasiseinäistä huonetta. Itkoselle suunnitellut uudet työtehtävät olisivat merkinneet sitä, että hän olisi aikaisemman myyntimiehen tehtävänsä asemesta pääasiassa palvellut noutomyyntiin saapuvia asiakkaita.</p>
        <p>Uudet tehtävät olisivat sekä työn laadun että työolosuhteiden vuoksi olennaisesti poikenneet Itkosen myyntimiehen tehtävistä, joissa hän vakiintuneesti oli toiminut yli 15 vuotta. Tämän vuoksi yhtiö ei ole voinut pelkästään työnjohto-oikeutensa nojalla yksipuolisesti siirtää Itkosta uuteen työhön noutomyyntiin.</p>
        <p>Yhtiö on väittänyt, että sillä olisi ollut Itkosen myyntitulosten huonouden ja ylipäänsä tehtävistä suoriutumattomuuden vuoksi oikeus ainakin irtisanoa Itkosen työsopimus ja tämän vuoksi myös siirtää Itkonen uuteen työhön. Yhtiö on esittänyt selvitystä siitä, etteivät Itkosen myyntitulokset olleet olleet yhtä hyviä kuin toisten myyntimiesten ja että Itkonen ei ollut saavuttanut hänelle asetettuja myyntitavotteita. Toisaalta on todistajina kuultujen yhtiössä toimineiden toisten myyntimiesten kertomuksista pääteltävissä Itkosen ainakin työsuhteensa loppuvaiheessa tehneen myyntityötä kaikkien myyntipiirien alueella, jolloin osa Itkosen myynnistä oli voinut kirjautua piirimyyjien myyntituloksiin.</p>
        <p>Yhtiön ostopäällikön kertomuksen mukaan vaahto-pvc-levyjä yhtiölle toimittanut saksalainen valmistaja oli keväällä 1987 huomauttanut levyjen vähäisestä myynnistä. Yhtiö on samoihin aikoihin sijoittanut Itkosen levyjen myyjäksi, minkä jälkeen keväällä 1988 on niiden menekin todettu tyydyttävästi lisääntyneen. Yhtiön edellä kerrotut väitteet Itkosesta ovat tämän kanssa ristiriidassa. Siten on jäänyt näyttämättä Itkosen osoittaneen sellaista kyvyttömyyttä myyntimiehen toimessa, että yhtiöllä olisi ollut erityisen painava syy hänen työsopimuksensa päättämiseen. Yhtiöllä ei siten ole ollut oikeutta tällä perusteella siirtää Itkosta hänen työsopimuksensa mukaisista tehtävistä olennaisesti poikkeaviin uusiin tehtäviin. Kun Itkosella on niin ollen ollut oikeus kieltäytyä uusista työtehtävistä, yhtiöllä ei ole ollut oikeutta pitää hänen työstä pois jäämisensä johdosta työsopimusta purkautuneena eikä edes perustetta työsopimuksen irtisanomiseen.</p>
        <p>Sen vuoksi yhtiö on työsopimuksen irtisanomismenettelystä annetun lain 2 §:n 1 momentin 1 kohdan ja 19 §:n nojalla velvollinen suorittamaan Itkoselle korvausta perusteettomasta irtisanomisesta. Ottaen korvauksen suuruutta määrättäessä huomioon Itkosen iän, hänen työsuhteensa pitkän kestoajan ja yhtiön menettelyn työsopimusta päätettäessä sekä toisaalta sen, että Itkonen on jo 16.1.1989 saanut uutta työtä, Korkein oikeus katsoo, että yhtiö on velvollinen suorittamaan Itkoselle korvaukseksi kuuden kuukauden palkkaa vastaavat 52.200 markkaa. Yhtiön on myös suoritettava Itkoselle irtisanomisajan palkkana 1.1. ja 16.3.1989 väliseltä ajalta 21.750 markkaa ja sitä vastaavana lomakorvauksena 1.740 markkaa. Viivästyskorkoa yhtiön on suoritettava irtisanomiskorvaukselle haasteen tiedoksiantopäivästä 17.1.1989 sekä irtisanomisajan palkalle ja sitä vastaavalle lomakorvaukselle 16.3.1989 lukien.</p>
        <p>Koska yhtiö on hävinnyt jutun Korkeimmassa oikeudessa, tulee sen korvata Itkosen kulut täällä.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja kihlakunnanoikeuden päätös kumotaan ja Seppo Kalervo Itkonen vapautetaan velvollisuudesta suorittaa Teknolon Oy:lle korvausta oikeudenkäyntikuluista kihlakunnanoikeuden osalta 12.000 markkaa korkoineen ja hovioikeuden osalta 1.000 markkaa. SCS Teknolon Oy velvoitetaan suorittamaan Itkoselle irtisanomiskorvauksena 52.200 markkaa 16 prosentin korkoineen 17.1.1989 lukien, irtisanomisajan palkkana ja sitä vastaavana lomakorvauksena 23.490 markkaa 16 prosentin korkoineen 16.3.1989 lukien sekä korvaukseksi oikeudenkäyntikuluista Korkeimmassa oikeudessa 3.000 markkaa 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Salervo, Takala (eri mieltä), Lindholm, Huopaniemi ja Suhonen</p>
        </div>
      </div>
      <div>
        <h3>Esittelijän mietintö ja eri mieltä olevan jäsenen lausunto</h3>
        <p>Esittelijäneuvos Kitunen, jonka mietinnön mukaisesti annettiin ratkaisu pääasiassa, lausui todistajien esteellisyyden osalta seuraavaa:</p>
        <p>Oikeudenkäymiskaaren 17 luvun 18 §:n 1 momentissa säädetään, että jokaista muuta paitsi jutun asianosaista tai sitä, joka on ollut siinä asianosaisena, voidaan kuulustella todistajana. Luvun 64 §:ssä säädetään puolestaan asianosaisen laillisen edustajan kuulustelemisesta. Säännöksistä ilmenevän periaatteen mukaan on esteelliseksi todistamaan katsottu asunto-osakeyhtiön ja osakeyhtiön hallituksen jäsen jutussa, jossa yhtiö oli asianosainen (KKO 1978 II 64 ja 1986 II 145).</p>
        <p>Esitetyn selvityksen mukaan Sundberg ja Hakala ovat olleet Teknolon Oy:n hallituksen jäseniä jutun tullessa vireille, mutta eivät enää heitä todistajina kuulusteltaessa. Kysymys on siitä, määräytyykö yhtiön hallituksen jäsenen esteellisyys todistajaksi jutun vireilletuloajankohdan vai todistajana kuulustelun ajankohdan mukaan. Oikeudenkäynnin kohde ja yhtiön asianosaisasema sekä yhtiöön samaistuvan hallituksen jäsenen asema oikeudenkäynnissä määräytyvät silloin, kun juttu yhtiön osalta tulee vireille. Oikeudenkäymiskaaren 17 luvun 18 §:n 1 momentin sanamuoto puhuu myös sen puolesta, että yhtiön edustajan esteellisyys määräytyy sen ajankohdan mukaan, jolloin yhtiöstä on tullut oikeudenkäynnin asianosainen. Tämän perusteella Korkein oikeus katsonee myös jutun vireille tullessa yhtiön hallituksen jäsenenä toimivan henkilön olevan esteellinen todistamaan samassa jutussa. Näin ollen Sundbergiä ja Hakalaa ei olisi saanut kuulustella todistajina.</p>
        <p>Kihlakunnanoikeuden väitepäätös Sundbergin osalta kumottaneen. Sundbergin ja Hakalan jutussa antamille lausumille jätettäneen antamatta todistajankertomuksen arvo näyttönä.</p>
        <p>Oikeusneuvos Takala: Hyväksyn mietinnön.</p>
      </div>
    </div>
  </finlex:content>
</finlex:document>
