<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920044</dcterms:identifier>
  <finlex:ecliIdentifier>ECLI:FI:KKO:1992:44</finlex:ecliIdentifier>
  <dcterms:title>KKO:1992:44</dcterms:title>
  <dcterms:description>
    <p>
      <strong>Asianajaja</strong>
    </p>
    <p>
      <strong>Vahingonkorvaus</strong>
      <span>Korvattava vahinko</span>
    </p>
  </dcterms:description>
  <finlex:registerNumber>S91/483</finlex:registerNumber>
  <dcterms:date pvm="19910927">1991-09-27</dcterms:date>
  <finlex:fileCopyNumber>1176</finlex:fileCopyNumber>
  <dcterms:issued pvm="19920327">1992-03-27</dcterms:issued>
  <dcterms:abstract>
    <p>Asianajajan katsottiin tuottamuksellaan aiheuttaneen perilliselle vahinkoa, kun hän oli sittemmin pätemättömäksi julistetun testamentin perusteella sen lainvoimaisuutta selvittämättä avustanut pesään kuuluneen omaisuuden myynnissä.</p>
    <p>Kysymys myös n.s. puhtaan varallisuusvahingon korvattavuudesta.</p>
    <p>Ään.</p>
  </dcterms:abstract>
  <p>VahL 5 luku 1 §</p>
  <dcterms:tableOfContents>
    <a href="19920044aloa0">ASIAN KÄSITTELY ALEMMISSA OIKEUKSISSA</a>
    <a href="19920044mhaku0">MUUTOKSENHAKU KORKEIMMASSA OIKEUDESSA</a>
    <a href="19920044yloa0">KORKEIMMAN OIKEUDEN RATKAISU 27.3.1992</a>
  </dcterms:tableOfContents>
  <finlex:content id="s19920044.kko">
    <div>
      <h2 id="19920044aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Marjatta Helena Lehtilän kanne Helsingin raastuvanoikeudessa</h3>
        <p>Marjatta Helena Lehtilä on asianajaja Olli J.Welroosille 22.12.1987 tiedoksi toimituttamansa haasteen nojalla ja kannetta kehittäessään kertonut, että jyrsijä Raino Waldemar Gerkman oli 29.9.1980 valvonut Helsingin raastuvanoikeudessa suullisen testamentin 2.7.1980 kuolleen Matti Ilmari von Schrowen jälkeen Welroosin toimiessa hänen asiamiehenään.</p>
        <p>Welroos oli sittemmin 2.10.1980 toiminut Gerkmanin pyynnöstä uskottuna miehenä von Schrowen jälkeen toimitetussa perunkirjoituksessa. Perunkirjoituksesta ei ollut annettu tietoa von Schrowen perilliselle Lehtilälle, joka oli hänen äitinsä. von Schrowe oli otettu ottolapseksi 4.4.1950 eikä häneltä ollut jäänyt ottovanhempia eikä näiltä puolestaan rintaperillisiä. Näin ollen ei ollut voitu soveltaa perintökaaren kumottuja 4 luvun 2 ja 3 §:n säännöksiä, vaan sen 2 luvun 2 §:n 1 momenttia, jonka mukaan Lehtilä perinnönjättäjän äitinä oli ainoa perillinen.</p>
        <p>Welroos oli Gerkmanin pyynnöstä myös laatinut von Schrowen jälkeen perinnönjakokirjan ja toiminut perinnönjaossa uskottuna miehenä. Perinnönjako oli toimitettu 10.7.1981. Perinnönjakokirjan mukaan kaikki von Schrowen omaisuus oli mennyt Gerkmanille. Kuolinpesään oli kuulunut muun ohella 5.819 Lounais-Suomen Sähkö-Osakeyhtiön osaketta, jotka Welroos oli 14.7.1981 Gerkmanin puolesta myynyt 128.018 markan kauppahinnasta.</p>
        <p>Testamentti oli annettu tiedoksi Lehtilälle vasta 24.8.1981 hänen vaatimuksestaan. Saatuaan tiedon testamentista Lehtilä oli moittinut sitä. Helsingin raastuvanoikeus oli 14.6.1982 julistanut testamentin pätemättömäksi. Helsingin hovioikeus oli 16.1.1985 ja Korkein oikeus 16.1.1986 pysyttänyt raastuvanoikeuden päätöksen. Asianajaja Erkki-Juhani Taipale oli raastuvanoikeuden määräämänä pesänselvittäjänä 19.2.1986 luovuttanut kuolinpesän omaisuuden kokonaisuudessaan perintönä Lehtilälle.</p>
        <p>Gerkman oli 6.10.1982 kirjallisesti sitoutunut suorittamaan osakkeista saamansa kauppahinnan kolmen kuukauden kuluessa testamentin moitteesta annettavan päätöksen lainvoimaiseksi tulemisesta. Vaatimuksesta huolimatta Gerkman ei ollut tätä sitoumustaan täyttänyt.</p>
        <p>Gerkman oli kerrotulla tavalla lainopillista asiantuntemusta edustaneen asianajaja Welroosin avustamana myynyt kuolinpesän omaisuutta ilman, että siihen olisi ollut laillista oikeutta. Omaisuuden myyntiin ei olisi muutoinkaan ollut tarvetta, koska kuolinpesässä olleilla rahavaroilla olisi pystytty kattamaan kuolinpesän kaikki tarpeelliset menot. Welroos oli siten tuottamuksesta osaltaan aiheuttanut Lehtilälle osakkeiden kauppahinnan suuruisen vahingon.</p>
        <p>Tämän vuoksi Lehtilä, joka oli vaatinut Gerkmanin velvoittamista sitoumuksensa mukaisesti suorittamaan hänelle 128.018 markkaa korkoineen, on vaatinut, että Welroos velvoitetaan yhteisvastuullisesti Gerkmanin kanssa suorittamaan hänelle vahingonkorvauksena sama määrä 16 prosentin korkoineen haasteen tiedoksiantopäivästä lukien, kuitenkin vähennettynä sillä määrällä, mikä Gerkmanilta edellä mainitun sitoumuksen perusteella saatiin. Lisäksi Lehtilä on vaatinut korvausta oikeudenkäyntikuluistaan.</p>
      </div>
      <div>
        <h3>Vastine</h3>
        <p>Welroos on kiistänyt kanteen perusteeltaan ja määrältään ja vaatinut sen hylkäämistä. Lehtilän perillisasema oli ollut tulkinnanvarainen eikä Welroos ollut menetellyt tuottamuksellisesti, kun hän oli pitänyt von Schrowen testamenttia lainvoimaisena, vaikka sitä ei ollut annettu tiedoksi Lehtilälle. Vahingonkorvauslain 5 luvun 1 §:ssä säädettyjä erittäin painavia syitä Lehtilän taloudellisen vahingon korvaamiseen ei myöskään ollut.</p>
      </div>
      <div>
        <h3>Raastuvanoikeuden päätös 17.3.1989</h3>
        <p>Selvitetty tosiseikasto</p>
        <p>Matti Ilmari von Schrowe, joka oli syntynyt 15.2.1950, oli kuollut rintaperillisittä 2.7.1980. Hänet olivat 4.4.1950 ottaneet ottolapsekseen Hellin Margareta von Schrowe, joka oli kuollut 22.11.1969, ja Maunu Ilmari von Schrowe, joka oli kuollut 22.1.1955, kumpikin vailla omia rintaperillisiä. Matti Ilmari von Schrowen äiti oli jutun kantaja, Marjatta Helena Lehtilä, entinen Jyränen. Tämä seikka oli käynyt ilmi Matti Ilmari von Schrowen perunkirjoituksen perusteena olevista asiakirjoista.</p>
        <p>Matti Ilmari von Schrowe oli 22.6.1980 sairastuttuaan vakavasti tehnyt suullisen testamentin, jossa hän oli määrännyt kaiken omaisuutensa Gerkmanille. Gerkman oli valvonut testamentin 29.9.1980 Welroosin toimiessa hänen avustajanaan. Welroos oli Gerkmanin toimeksiannosta toimittanut perunkirjoituksen Matti Ilmari von Schrowen jälkeen 2.10.1980, jolloin pesän oli ilmoittanut Matti Ilmari von Schrowen morsian Kristiina Nousiainen. Gerkman oli Welroosin toimiessa hänen asiamiehenään kuulustuttanut testamentin todistajana Nousiaista 29.12.1980. Welroos oli 10.7.1981 laatinut "Perinnönjakokirja ja testamenttisaannon vastaanottokirja"-otsikoidun asiakirjan, jossa Gerkman oli ilmoittanut testamentin perusteella omistavansa kaiken Matti Ilmari von Schrowen omaisuuden ja ottavansa sen vastaan sekä ilmoittanut Matti Ilmari von Schrowen perillisenä perinnönjaon samalla toteutuneen. Gerkman oli 14.7.1981 Welroosin toimiessa hänen asiamiehenään myynyt Matti Ilmari von Schrowen kuolinpesään kuuluneet 5.819 kappaletta Lounais-Suomen Sähkö-Osakeyhtiön osaketta 128.018 markan kauppahinnasta. Welroos oli 3.8.1981 tilittänyt kaupasta saadut varat vähennettynä siitä suoritetulla leimaveron määrällä 768,10 markalla Gerkmanille. Gerkman oli Welroosin toimiessa hänen asiamiehenään antanut testamentista tiedon 17.11.1980 ja 7.1.1981 kahdelle henkilölle, joita oli väitetty Matti Ilmari von Schrowen ottovanhempien sukulaisiksi, ja Lehtilälle 24.8.1981, tämän ilmoittauduttua 18.8.1981 ja vaadittua perintöä asiamiehensä välityksin.</p>
        <p>Helsingin raastuvanoikeus oli 14.6.1982 Lehtilän kanteesta julistanut testamentin pätemättömäksi ja Helsingin hovioikeus oli 16.1.1985 antamallaan tuomiolla sekä Korkein oikeus 16.1.1986 antamallaan tuomiolla pysyttänyt raastuvanoikeuden päätöksen. Edelleen raastuvanoikeus oli 10.9.1982 määrännyt asianajaja Erkki-Juhani Taipaleen Matti Ilmari von Schrowen kuolinpesän pesänselvittäjäksi. Gerkman oli 23.9.1982 pidetyssä pesänselvityskokouksessa ilmoittanut pesänjakajalle myyneensä osakkeet. Gerkman oli pesänselvittäjän vaatimuksesta 6.10.1982 allekirjoittanut sitoumuksen, jolla "Minä Raino Waldemar Gerkman sitoudun täten suorittamaan siihen oikeuttavalle henkilölle viimeistään kolmen kuukauden kuluttua siitä, kun opiskelija Matti von Schrowen jälkeen valvomaani suullista testamenttia koskeva testamentin moiteasia on lainvoimaisesti ratkaistu Lounais-Suomen Sähkö-Osakeyhtiön osakkeista (5.819 kpl) saamani kauppahinnan kokonaisuudessaan". Lehtilän asiamies oli vaatinut Gerkmanilta sitoumuksen mukaista suoritusta 21.3.1986 päivätyllä kirjeellä. Lehtilän asiamies oli Welroosille osoitetussa, toukokuussa 1986 päivätyssä kirjeessään katsonut Welroosin menetelleen huolimattomasti ja edellyttänyt korvauksen suorittamista Welroosin vastuuvakuutuksesta.</p>
        <p>Johtopäätökset</p>
        <p>Raastuvanoikeus on katsonut Welroosin tosin menetelleen huolimattomasti laiminlyödessään lainopillista asiantuntemusta edustavana asianajajana kutsua Lehtilän Matti Ilmari von Schrowen jälkeen toimitettavaan perunkirjoitukseen, antaa Lehtilälle tiedoksi von Schrowen tekemän testamentin tai kutsua hänet perinnönjakotilaisuuteen von Schrowen jälkeen. Welroos ei ollut toisaalta myöskään kutsunut perunkirjoitukseen tai perinnönjakotilaisuuteen niitä henkilöitä, joille hän Gerkmanin asiamiehenä oli antanut testamentin tiedoksi 17.11.1980 ja 7.1.1981. Koska Welroos ei ollut kuitenkaan ollut sopimussuhteessa Lehtilään, hänen vastuunsa kanteessa väitetystä vahingosta voisi tulla kysymykseen vain vahingonkorvauslain 5 luvun 1 §:n nojalla. Kysymyksessä olisi sanotun lainkohdan mukainen taloudellinen vahinko, joka ei ollut yhteydessä henkilö- tai esinevahinkoon. Tällaisen vahingon korvaaminen voisi tulla kysymykseen, paitsi milloin vahinko oli aiheutettu rikollisella teolla tai julkista valtaa käytettäessä, myös milloin siihen muissa tapauksissa oli erittäin painavia syitä. Welroosin ei ollut asiassa väitetty toimineen vilpillisesti eikä asiassa ollut näytetty muitakaan erittäin painavia syitä olevan olemassa.</p>
        <p>Asiassa oli jäänyt näyttämättä, että Welroos olisi menettelyllään aiheuttanut Lehtilälle kanteessa kerrotun vahingon.</p>
        <p>Tuomiolauselma</p>
        <p>Samalla kun Gerkman on velvoitettu sitoumuksensa perusteella suorittamaan Lehtilälle 128.018 markkaa 16 prosentin korkoineen 16.4.1986 lukien, kanne on Welroosin osalta hylätty.</p>
      </div>
      <div>
        <h3>Helsingin hovioikeuden tuomio 13.2.1991</h3>
        <p>Hovioikeus, jonka tutkittavaksi muun muassa Lehtilä oli valittamalla saattanut jutun vaatien myös hovioikeuden osalta korvausta oikeudenkäyntikuluistaan, ei ole muuttanut raastuvanoikeuden päätöstä. Asian näin päättyessä Lehtilälle ei tullut korvausta oikeudenkäyntikuluistaan hovioikeudessa.</p>
      </div>
    </div>
    <div>
      <h2 id="19920044mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 30.7.1991. Muutoksenhakemuksessaan Lehtilä on vaatinut Welroosiin kohdistetun kanteen hyväksymistä ja Welroosin velvoittamista korvaamaan hänen oikeudenkäyntikulunsa kaikissa oikeusasteissa. Welroos on antanut häneltä pyydetyn vastauksen ja vaatinut vastauskulujensa korvaamista korkoineen.</p>
    </div>
    <div>
      <h2 id="19920044yloa0">KORKEIMMAN OIKEUDEN RATKAISU 27.3.1992</h2>
      <div>
        <h3>Perustelut</h3>
        <p>Matti Ilmari von Schrowe on 4.4.1950 otettu ottolapseksi. Hänen ottovanhempansa ovat kuolleet ennen häntä ja, kuten hän itsekin, rintaperillisettä. Näin ollen hänet on 19.1.1979 lapseksiottamisesta annetun lain 33 §:n 1 momentin, ottolapsista 5.6.1925 annetun lain 4 §:n 2 ja 3 momentin, perintökaaren kumotun 4 luvun säännösten sekä perintökaaren 2 luvun säännösten nojalla perinyt hänen sukulaisensa.</p>
        <p>Perunkirjoitustiedoista on ilmennyt, että von Schrowe oli 4.4.1950 otettu ottolapseksi. Perunkirjoituksen uskottuna miehenä, perinnönjakokirjan ja testamenttisaannon vastaanottokirjan laatijana sekä Gerkmanin asiamiehenä osakkeita myytäessä Welroosilla on siten asianajajana ollut erityinen aihe selvittää von Schrowen mahdollisten sukulaisten perintöoikeus. Ilman tätä selvitystä Welroos ei ole voinut todeta, oliko testamentti lainvoimainen ja Gerkmanilla sen perusteella oikeus myydä osakkeet. Welroos on kuitenkin selvittämättä noudatettavan ottolapsilainsäädännön perusteella asianmukaisesti testamentin lainvoimaisuutta avustanut Gerkmania laatimalla myyntiä varten Gerkmanin saannon osoittamiseksi testamenttisaannon vastaanottokirjan ja myymällä sen nojalla Gerkmanin asiamiehenä Lehtilälle kuuluneet Lounais-Suomen Sähkö-Osakeyhtiön osakkeet. Näin menetellessään Welroos on tuottamuksesta aiheuttanut Lehtilälle hänelle perintönä kuuluneiden osakkeiden menettämisestä johtuneen vahingon.</p>
        <p>Tämä Lehtilän taloudellinen vahinko ei ole yhteydessä henkilö- tai esinevahinkoon. Sen hyvittäminen edellyttää siten vahingonkorvauslain 5 luvun 1 §:n nojalla erittäin painavia syitä. Korkein oikeus katsoo, että tällaiset syyt ovat olemassa seuraavilla perusteilla. Welroos on toiminut asiassa asianajajana. Hänellä on siten yleisen asianajajayhdistyksen sääntöjen vahvistamisesta annetun oikeusministeriön päätöksen 38 §:n nojalla ollut erityinen velvollisuus toimia tunnollisesti. Hänen asianajajan asemansa oikeuttaa myös siihen liittyvän hyväksymismenettelyn ja julkisen valvonnan johdosta luottamaan, että hän täyttää toimissaan tunnollisuusvaatimuksen. Edellä mainituista syistä Welroos ei ole osoittanut riittävää tunnollisuutta myydessään von Schrowen kuolinpesään kuuluneet sähköyhtiön osakkeet. Samalla hän on yksipuolisesti pyrkinyt valvomaan vain toimeksiantajansa Gerkmanin etua, vaikka hänen olisi perunkirjoitustietojen perusteella asianajajana tullut kiinnittää huomiota myös von Schrowen mahdollisten sukulaisten oikeuteen ja etuun. Welroos on siten esiintynyt julkista luottamusta herättävässä asemassa, mutta jättänyt riittävästi noudattamatta tuon luottamuksen perusteena olevaa asianajajan tunnollisuutta ja tehtävänsä vaatimaa tasapuolisuutta.</p>
      </div>
      <div>
        <h3>Tuomiolauselma</h3>
        <p>Welroos velvoitetaan suorittamaan Lehtilälle vahingonkorvauksena 128.018 markkaa 16 prosentin korkoineen haasteen tiedoksiantopäivästä 22.12.1987 lukien. Korvausvastuu on yhteisvastuullinen Gerkmanin suoritusvelvollisuuden kanssa.</p>
        <p>Welroos velvoitetaan suorittamaan Lehtilälle korvaukseksi oikeudenkäyntikuluista jutussa 20.000 markkaa.</p>
        <div>
          <p>Ratkaisuun osallistuneet: oikeusneuvokset Salervo, Takala (eri mieltä), Roos, Suhonen (eri mieltä) ja Raulos</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Suhonen: Matti Ilmari von Schrowe on 4.4.1950 otettu ottolapseksi. Hänen ottovanhempansa ovat kuolleet ennen häntä ja, kuten hän itsekin, rintaperillisettä. Näin ollen hänet on 19.1.1979 lapseksiottamisesta annetun lain 33 §:n 1 momentin, ottolapsista 5.6.1925 annetun lain 4 §:n 2 ja 3 momentin, perintökaaren kumotun 4 luvun säännösten sekä perintökaaren 2 luvun säännösten nojalla perinyt hänen sukulaisensa.</p>
        <p>Welroos on perunkirjoituksen uskottuna miehenä, perinnönjakokirjan ja testamenttisaannon vastaanottokirjan laatijana sekä Gerkmanin asiamiehenä osakkeita myytäessä toiminut asianajajana.</p>
        <p>Perunkirjoitustiedoista on ilmennyt, että von Schrowe oli 4.4.1950 otettu ottolapseksi. Tämän johdosta Welroosin olisi menetellessään asianajajalta vaadittavalla tunnollisuudella tullut selvittää von Schrowen mahdollisten sukulaisten perintöoikeus. Ilman tätä selvitystä Welroos ei ole voinut todeta, oliko testamentti lainvoimainen ja Gerkmanilla sen perusteella oikeus myydä osakkeet.</p>
        <p>Welroosin on toimeksiannon perusteella ollut valvottava päämiehensä Gerkmanin etua. Gerkmanin oikeutettu etu ei kuitenkaan ole ollut ristiriidassa von Schrowen mahdollisten sukulaisten lakiin perustuvan perintöoikeuden kanssa. Huomioon ottaen asianajajalta vaadittavan tasapuolisuuden ja luotettavuuden Welroosin olisi tämän vuoksi tullut kiinnittää huomiota myös mahdollisten sukulaisten oikeuteen ja etuun, jota nämä eivät ole voineet itse valvoa. Welroos on kuitenkin selvittämättä noudatettavan ottolapsilainsäädännön perusteella asianmukaisesti testamentin lainvoimaisuutta avustanut Gerkmania laatimalla myyntiä varten Gerkmanin saannon osoittamiseksi testamenttisaannon vastaanottokirjan ja myymällä sen nojalla Gerkmanin asiamiehenä Lehtilälle kuuluneet Lounais-Suomen Sähkö-Osakeyhtiön osakkeet. Näin menetellessään Welroos on aiheuttanut Lehtilälle tälle perintönä kuuluneiden osakkeiden menettämisestä johtuneen vahingon, jonka hän on velvollinen korvaamaan.</p>
        <p>Näillä perusteilla päädyn Korkeimman oikeuden tuomiolauselmasta ilmenevään lopputulokseen.</p>
        <p>Oikeusneuvos Takala: Matti Ilmari von Schrowe on 4.4.1950 otettu ottolapseksi. Hänen ottovanhempansa ovat kuolleet ennen häntä ja, kuten hän itsekin, rintaperillisettä. Näin ollen hänet on 19.1.1979 lapseksiottamisesta annetun lain 33 §:n 1 momentin, ottolapsista 5.6.1925 annetun lain 4 §:n 2 ja 3 momentin, perintökaaren kumotun 4 luvun säännösten sekä perintökaaren 2 luvun säännösten nojalla perinyt hänen sukulaisensa.</p>
        <p>Gerkman on von Schrowen hänen hyväkseen tekemän suullisen yleistestamentin saajan ominaisuudessa kuolinpesän osakkaana antanut Welroosille toimeksi hoitaa pesää koskevia asioita, joihin ovat muun muassa kuuluneet testamentin valvonta, perunkirjoituksen toimittaminen, testamentin tiedoksiantaminen, "Perinnönjakokirja ja testamenttisaannon vastaanottokirja" -otsikoidun asiakirjan laatiminen sekä kuolinpesään kuuluneiden 5.819 Lounais-Suomen Sähkö-Osakeyhtiön osakkeen myyminen ja niistä saadun 128.018 markan kauppahinnan tilittäminen Gerkmanille.</p>
        <p>Perunkirjoitusta toimitettaessa on ollut käsillä perunkirjoitusta varten hankittu 24.9.1980 päivätty sukuselvitys, johon von Schrowen äidiksi oli merkitty Marjatta Helena Jyvänne, nykyiseltä sukunimeltään Lehtilä, niminen henkilö. Tämän johdosta Welroosin olisi tullut ennen perunkirjoituksen toimittamista hankkia tarkempaa selvitystä von Schrowen sukulaisista ja vasta sen jälkeen toimittaa perunkirjoitus ilmoitettuaan siitä lain mukaisesti pesän osakkaille. Hankkimansa selvitys olisi osoittanut, että von Schrowen äiti Lehtilä oli von Schrowen ainoa perillinen ja ettei muita perintöön oikeutettuja sukulaisia ollut elossa.</p>
        <p>Hankkimatta mainittua selvitystä Welroos on toimittanut 2.10.1980 perunkirjoituksen kutsumatta Lehtilää siihen ja antamatta hänelle tietoa von Schrowen testamentista. Siitä huolimatta Welroos on Gerkmanin puolesta 10.7.1981 laatinut lainvoimaa vailla olleen testamentin nojalla perinnönjakokirjan, jossa on todettu Gerkmanin omistavan kaiken von Schrowen jäämistöön kuuluvan omaisuuden. Sen jälkeen Welroos on Gerkmanin toimeksiannosta 14.7.1981 myynyt kuolinpesään kuuluneet edellä mainitut sähköyhtiön osakkeet 128.018 markan hinnasta tilittäen myynnissä tulleet varat Gerkmanille. Kuolinpesän varojen määrä on täten vähentynyt kauppahintaa vastaavalla määrällä.</p>
        <p>Jutun asiakirjoista ilmenee, että Gerkmanin valvoma testamentti on Lehtilän kanteesta sittemmin lainvoimaisesti julistettu pätemättömäksi. Sen jälkeen Lehtilä on vaatinut Gerkmania palauttamaan saamansa osakkeiden kauppahinnan Lehtilälle. Kun Gerkman ei kuitenkaan ollut tekemästään kirjallisesta sitoumuksesta huolimatta suorittanut kauppahintaa Lehtilälle, hovioikeus on 13.2.1991 antamallaan lainvoimaisella tuomiolla Lehtilän kanteesta velvoittanut Gerkmanin suorittamaan Lehtilälle 128.018 markkaa 16 prosentin korkoineen 16.4.1986 lukien.</p>
        <p>Hoitaessaan Gerkmanin toimeksiantoja kerrotuin tavoin Welroos on menetellyt huolimattomasti ja varomattomuudellaan myötävaikuttanut Lehtilälle osakkeiden kauppahintaa vastaavan suuruisen vahingon syntymiseen, mistä hän on korvausvelvollinen. Näillä perusteilla olen Korkeimman oikeuden tuomiolauselman mukaisella kannalla.</p>
      </div>
    </div>
  </finlex:content>
</finlex:document>
