<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920004</dcterms:identifier>
  <finlex:ecliIdentifier>ECLI:FI:KKO:1992:4</finlex:ecliIdentifier>
  <dcterms:title>KKO:1992:4</dcterms:title>
  <dcterms:description>
    <p>
      <strong>Testamentti</strong>
      <span>Testamentin peruuttaminen</span>
      <span>Keskinäinen testamentti</span>
    </p>
  </dcterms:description>
  <finlex:registerNumber>S91/95</finlex:registerNumber>
  <dcterms:date pvm="19911017">1991-10-17</dcterms:date>
  <finlex:fileCopyNumber>166</finlex:fileCopyNumber>
  <dcterms:issued pvm="19920121">1992-01-21</dcterms:issued>
  <dcterms:abstract>
    <p>Puolisot A ja B olivat tehneet keskinäisen testamentin, jonka mukaan toisen heistä kuoltua eloon jäänyt sai täyden omistus- ja hallintaoikeuden kaikkeen pesän omaisuuteen ja viimeksi eläneen kuoltua omaisuus jäi täysin omistusoikeuksin C:lle ja D:lle. B, joka A:n kuoltua oli valvonut testamentin, peruutti sen. Testamentti julistettiin tehottomaksi vain B:n testamenttimääräystä koskevilta osilta.</p>
  </dcterms:abstract>
  <dcterms:tableOfContents>
    <a href="19920004aloa0">ASIAN KÄSITTELY ALEMMISSA OIKEUKSISSA</a>
    <a href="19920004mhaku0">MUUTOKSENHAKU KORKEIMMASSA OIKEUDESSA</a>
    <a href="19920004yloa0">KORKEIMMAN OIKEUDEN RATKAISU 21.1.1992</a>
  </dcterms:tableOfContents>
  <finlex:content id="s19920004.kko">
    <div>
      <h2 id="19920004aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Pielaveden kihlakunnanoikeuden päätös 19.1.1989</h3>
        <p>Kihlakunnanoikeus on katsonut selvitetyksi, että Veikko Olavi ja Helmi Josefiina Partanen olivat 27.11.1970 allekirjoittamallaan, perintökaaren 10 luvun muotomääräyksiä noudattavalla keskinäisellä testamentilla ilmoittaneet viimeisenä tahtonaan, että toisen heistä kuoltua eloonjäänyt sai täyden omistus- ja hallintaoikeuden kaikkeen pesän omaisuuteen sekä viimeksi eläneen kuoltua omaisuus jäi täysin omistusoikeuksin Helmi Josefiina Partasen pojan Erkki Kalevi Turpeisen tyttärille Jaana Mirjam ja Satu Maarit Turpeiselle. Partaset olivat laatineet tällöin testamenttiasiakirjan kahtena kappaleena, joista toista oli, vaikka osa siinä olevista allekirjoituksista oli mahdollisesti tehty hiilipaperin tai muun jäljentävän paperin ollessa paperien välissä, pidettävä myös alkuperäisenä eli testamentin kaksoiskappaleena. Tämän kaksoiskappaleen Partaset olivat jonkin ajan kuluttua antaneet tällöin alaikäisinä olleiden Jaana Mirjam ja Satu Maarit Turpeisen isälle ja holhoojalle Erkki Kalevi Turpeiselle sanottujen tyttärien puolesta säilytettäväksi.</p>
        <p>Veikko Olavi Partanen oli Helmi Josefiina Partasen kuoltua 30.1.1986 valvonut 25.2.1986 sanotun hallussaan olleen testamenttikappaleen ja antanut sen 21.5.1986 asianmukaisesti tiedoksi vaimonsa ainoalle perilliselle Erkki Kalevi Turpeiselle. Veikko Olavi Partanen oli 4.3.1986 maksanut Erkki Kalevi Turpeiselle tämän pyynnöstä lakiosana Helmi Josefiina Partasen jälkeen 45.000 markkaa.</p>
        <p>Jaana Mirjam ja Satu Maarit Turpeinen olivat puolestaan Veikko Olavi Partasen kuoltua 18.2.1988 Pielaveden kihlakunnanoikeudessa 24.3.1988 valvoneet hallussaan olleen testamenttikappaleen ja antaneet sen 12.4.1988 asianmukaisesti tiedoksi Eila Marjatta Murrolle eli Veikko Olavi Partasen tyttärelle tämän ainoana perillisenä.</p>
        <p>Kihlakunnanoikeus on katsonut lisäksi selvitetyksi, että Veikko Olavi Partanen oli Helmi Josefiina Partasen kuoleman jälkeen ilmoittanut ainakin kolmelle henkilölle eli todistajina kuulluille Jouko Allan Laulaiselle sekä Lauri Heikki ja Reino Olavi Laukkaselle tulevansa hävittämään edellä kerrotun keskinäisen testamentin, koska hän oli Erkki Kalevi Turpeisen vaatimuksesta joutunut maksamaan tälle lakiosaa Helmi Josefiina Partasen jälkeen. Samoin kihlakunnanoikeus on katsonut näytetyksi, etteivät ainakaan Jouko Allan Laulainen ja Lauri Heikki Laukkanen olleet etsiskelyistään huolimatta Veikko Olavi Partasen kuoltua löytäneet kyseistä testamenttia tämän asunnosta.</p>
        <p>Kihlakunnanoikeus on katsonut edellä olevan perusteella kantaja Eila Marjatta Murron saattaneen todennäköiseksi, että Veikko Olavi Partanen oli hävittänyt hallussaan olleen, Helmi Josefiina Partasen jälkeen valvomansa keskinäisen testamentin toisen kappaleen peruutustarkoituksin. Sen vuoksi ja kun vastaajien Jaana Mirjam ja Satu Maarit Turpeisen hallussa olleen, Veikko Olavi Partasen jälkeen valvotun testamentin kaksoiskappaleen olemassaolo ei sinänsä kumonnut edellä mainittua peruutusolettamaa, kihlakunnanoikeus, kun Turpeiset testamentin saajina eivät olleet saattaneet todennäköiseksi, että Veikko Olavi Partasen oma kappale testamenttia olisi hävinnyt hänen tahtomattaan, on julistanut kyseisen testamentin kaksoiskappaleen tehottomaksi.</p>
        <p>Oikeudenkäyntikulujen korvaamista koskevien vaatimusten osalta kihlakunnanoikeus on todennut, että Jaana Mirjam ja Satu Maarit Turpeisella oli ollut hallussaan testamentin kaksoiskappale ja vasta oikeudenkäynnissä oli voitu selvittää Veikko Olavi Partasen peruuttaneen testamentin. Sen vuoksi ja kun Veikko Olavi Partanen peruuttamalla testamentin oli samalla toiminut vastoin Helmi Josefiina Partasen viimeistä, Jaana Mirjam ja Satu Maarit Turpeisen hyväksi ollutta tahtoa, kihlakunnanoikeus on katsonut, että asianosaisten tuli puolin ja toisin pitää jutusta aiheutuneet kulunsa vahinkonaan.</p>
      </div>
      <div>
        <h3>Itä-Suomen hovioikeuden tuomio 20.11.1990</h3>
        <p>Hovioikeus, jossa Jaana Mirjam ja Satu Maarit Turpeinen olivat vaatineet kihlakunnanoikeuden päätöksen kumoamista ja kanteen hylkäämistä sekä Murron velvoittamista korvaamaan heidän oikeudenkäyntikulunsa täysimääräisesti kihlakunnanoikeuden osalta ja 1.000 markalla hovioikeuden osalta, ei ole muuttanut kihlakunnanoikeuden päätöstä.</p>
      </div>
    </div>
    <div>
      <h2 id="19920004mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 27.3.1991. Jaana Mirjam Johansson, entinen Turpeinen, ja Satu Maarit Turpeinen yhteisesti ovat vaatineet hovioikeuden tuomion kumoamista ja Murron velvoittamista korvaamaan heidän oikeudenkäyntikulunsa korkoineen kaikissa oikeusasteissa, Korkeimmassa oikeudessa 1.500 markalla.</p>
      <p>Eila Marjatta Murro on antanut pyydetyn vastauksen ja vaatinut vastauskulujensa korvaamista korkoineen.</p>
    </div>
    <div>
      <h2 id="19920004yloa0">KORKEIMMAN OIKEUDEN RATKAISU 21.1.1992</h2>
      <div>
        <h3>Perustelut</h3>
        <p>Korkein oikeus katsoo kihlakunnanoikeuden lausumilla perusteilla, että Veikko Olavi Partanen on peruuttanut 27.11.1970 tekemänsä testamentin ja että peruutus on voinut koskea vain Veikko Olavi Partasen omaa määräystä hänen ja Helmi Josefiina Partasen keskinäisessä testamentissa.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan siten, että kysymyksessä oleva testamentti julistetaan tehottomaksi Veikko Olavi Partasen testamenttimääräystä koskevilta osilta.</p>
        <p>Oikeudenkäyntikulujen korvaamatta jättämistä koskevan kihlakunnanoikeuden ratkaisun perustelut, sikäli kuin niissä on todettu Veikko Olavi Partasen toimineen vastoin Helmi Josefiina Partasen viimeistä tahtoa, poistetaan.</p>
        <p>Kun asia on ollut niin sekava ja epätietoinen, että oikeudenkäyntiin on ollut perusteellista aihetta, asianosaiset saavat pitää jutusta olleet kulut vahinkonaan.</p>
        <div>
          <p>Ratkaisuun osallistuneet: oikeusneuvokset Ailio, Riihelä, Tulenheimo-Takki, Taipale ja Wirilander</p>
        </div>
      </div>
    </div>
  </finlex:content>
</finlex:document>
