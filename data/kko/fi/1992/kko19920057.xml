<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920057</dcterms:identifier>
  <finlex:ecliIdentifier>ECLI:FI:KKO:1992:57</finlex:ecliIdentifier>
  <dcterms:title>KKO:1992:57</dcterms:title>
  <dcterms:description>
    <p>
      <strong>Oikeusvoima</strong>
    </p>
    <p>
      <strong>Sovinto</strong>
    </p>
  </dcterms:description>
  <finlex:registerNumber>S91/933</finlex:registerNumber>
  <dcterms:date pvm="19911211">1991-12-11</dcterms:date>
  <finlex:fileCopyNumber>1615</finlex:fileCopyNumber>
  <dcterms:issued pvm="19920508">1992-05-08</dcterms:issued>
  <dcterms:abstract>
    <p>A:n ja Ky:n konkurssipesän tekemä sopimus A:n riitautetusta saatavasta oli vahvistettu oikeudessa. A velkoi sopimuksen nojalla saatavaa Ky:n vastuunalaiselta yhtiömieheltä B:ltä. B vetosi siihen, ettei sopimus sitonut häntä eikä hän ollut vastuussa saatavasta, koska se oli syntynyt hänen yhtiöstä eroamisensa jälkeen.</p>
    <p>B ei ollut ollut asianosaisena saatavan vahvistamista koskevassa oikeudenkäynnissä eikä osapuolena A:n ja Ky:n konkurssipesän tekemässä sopimuksessa. Asia oli ratkaistu oikeuden vahvistamalla sovinnolla vain Ky:n osalta ja B:n vastuu velasta määräytyi yhtiöoikeudellisten säännösten nojalla.</p>
  </dcterms:abstract>
  <dcterms:tableOfContents>
    <a href="19920057aloa0">ASIAN KÄSITTELY ALEMMISSA OIKEUKSISSA</a>
    <a href="19920057mhaku0">MUUTOKSENHAKU KORKEIMMASSA OIKEUDESSA</a>
    <a href="19920057yloa0">KORKEIMMAN OIKEUDEN RATKAISU 8.5.1992</a>
  </dcterms:tableOfContents>
  <finlex:content id="s19920057.kko">
    <div>
      <h2 id="19920057aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Haukiputaan kihlakunnanoikeudessa</h3>
        <p>Heikki Vihtori Koistinen on Voitto Matias Määttää sekä lisäksi Markku Juhani Määttää ja Kauko Benjami Hämeenniemeä vastaan ajamassaan kanteessa lausunut, että Koistinen oli ollut Kiimingin kunnasta olleen Määtän Sähkö Ky:n palveluksessa sähköasentajana. Yhtiö oli asetettu konkurssiin 29.1.1985. Koistinen oli valvonut konkurssissa työpalkkasaatavia 51.127,18 markkaa, mutta valvonta oli riitautettu. Koistisen nostettua saatavansa vahvistamista koskevan kanteen hän oli tehnyt konkurssipesän kanssa sopimuksen koko valvotusta määrästä. Haukiputaan kihlakunnanoikeus oli 7.1.1986 julistamallaan päätöksellä vahvistanut sovinnon. Koistiselle oli konkurssissa kertynyt suoritusta niin, että pääomaa oli maksamatta 41.817,28 markkaa ja korkoja 28.10.1986 3.477,28 markkaa. Voitto Matias Määttä, Markku Juhani Määttä ja Hämeenniemi olivat yhtiön vastuunalaisina yhtiömiehinä vastuussa Koistisen saatavasta.</p>
        <p>Sen vuoksi Koistinen on vaatinut, että Voitto Matias Määttä velvoitetaan yhteisvastuullisesti Markku Juhani Määtän ja Hämeenniemen kanssa suorittamaan Koistiselle työsuhteesta johtuvia saatavia 41.817,28 markkaa ja 28.10.1986 asti kertyneitä korkoja 3.477,28 markkaa sekä korkoa 16 prosenttia 41.817,28 markalle 29.10.1986 lukien.</p>
      </div>
      <div>
        <h3>Voitto Matias Määtän vastaus</h3>
        <p>Voitto Matias Määttä on kiistänyt kanteen ja vaatinut sen hylkäämistä sekä Koistisen velvoittamista korvaamaan hänen oikeudenkäyntikulunsa korkoineen. Määttä oli ollut kommandiittiyhtiön vastuunalainen yhtiömies 17.10.1984 saakka, jolloin hän oli myynyt yhtiöosuutensa varoineen ja velkoineen Markku Juhani Määtälle ja Hämeenniemelle. Maksamattomia urakkapohjia ei ollut hänen yhtiössäoloajaltaan. Koska Voitto Matias Määttä ei ollut enää konkurssin alkaessa ollut kommandiittiyhtiön vastuunalainen yhtiömies, konkurssipesän tekemä sovinto ei ollut oikeusvoimainen häneen nähden.</p>
      </div>
      <div>
        <h3>Kihlakunnanoikeuden päätös 5.6.1990</h3>
        <p>Kommandiittiyhtiö oli merkitty kaupparekisteriin 3.3.1983. Yhtiön henkilökohtaisesti vastuunalainen yhtiömies oli 17.11.1986 päivätyn kaupparekisterinotteen mukaan Voitto Matias Määttä.</p>
        <p>Voitto Matias Määttä oli 17.10.1984 allekirjoitetulla kauppakirjalla luovuttanut Markku Juhani Määtälle ja Hämeenniemelle yhteisesti kommandiittiyhtiön varoineen ja velkoineen. Ostajat sitoutuivat vastaamaan kaikista yhtiön veloista ja muista vastuista, jotka perustuivat liiketoimintaan, paitsi mitä jäljempänä sopimuksessa määrättiin.</p>
        <p>Kommandiittiyhtiö oli asetettu konkurssiin 29.1.1985. Oulun lääninverovirasto oli riitauttanut Koistisen työsuhdesaatavia koskevan valvonnan, minkä vuoksi kihlakunnanoikeus oli konkurssituomiossa 20.8.1985 osoittanut Koistisen eri oikeudenkäynnissä näyttämään riitautetun saatavansa toteen.</p>
        <p>Konkurssipesä ja Oulun lääninverovirasto olivat 18.12.1985 allekirjoitetulla sopimuksella sopineet Koistisen kanssa, että Koistiselle suoritetaan konkurssipesän varoista työpalkkasaataville kuuluvin etuoikeuksin urakkapohjia 44.496,38 markkaa ja vuosilomakorvausta 6.630,80 markkaa 16 prosentin korkoineen konkurssin alkamisesta lukien. Kihlakunnanoikeus oli 7.1.1986 vahvistanut sopimuksen.</p>
        <p>Koistinen oli lausunut, että kanteessa mainittu saatava oli syntynyt ennen yhtiöosuuksien ostamista 17.10.1984.</p>
        <p>Markku Juhani Määttä ja Hämeenniemi olivat lausuneet, että urakkapohjat johtuivat Voitto Matias Määtän yhtiömiesajalta ja että velvoitteista vastasi Voitto Matias Määttä. Markku Juhani Määttä ja Hämeenniemi olivat myöntäneet, että vaadittu saatava oli erääntynyt ennen yhtiöosuuden kauppaa ja oli sinänsä oikea sekä että Koistisella oli kanteessa mainittu työsuhdesaatava kommandiittiyhtiöltä.</p>
        <p>Voitto Matias Määttä oli lausunut, ettei hänen yhtiössäoloajaltaan ollut maksamattomia urakkapohjia ja ettei konkurssipesän tekemä sovinto asiasta ollut oikeusvoimainen häneen nähden.</p>
        <p>Kihlakunnanoikeus on lausunut edelleen, että konkurssipesä oli tehnyt sopimuksen Koistisen ja saatavan riitauttaneen Oulun lääninveroviraston kanssa kysymyksessä olevasta saatavasta. Kihlakunnanoikeus oli vahvistanut sopimuksen. Voitto Matias Määttä ei ollut ollut sopimuksessa osapuolena eikä ollut väitetty, että häntä olisi kuultu sopimuksen johdosta tai että hän olisi ollut siitä tietoinen. Häntä ei ollut myöskään kuultu sopimusta kihlakunnanoikeudessa vahvistettaessa. Kihlakunnanoikeus on katsonut konkurssisäännön 97 §:n 1 momentin nojalla, että Oulun lääninveroviraston suorittama Koistisen saatavan riitauttaminen oli tullut myös Voitto Matias Määtän eduksi. Koska Voitto Matias Määttä ei ollut ollut osapuolena sopimuksessa tai kuultavana sopimusta tehtäessä tai sitä vahvistettaessa, saatavaa koskevaa riitaa ei ollut häneen nähden oikeusvoimaisesti ratkaistu sopimuksella. Koistinen ei ollut muutoinkaan näyttänyt, että hänellä olisi kanteessa mainittu saatava.</p>
        <p>Sen vuoksi kihlakunnanoikeus on, samalla kun se on velvoittanut Markku Juhani Määtän ja Hämeenniemen yhteisvastuullisesti suorittamaan Koistiselle työsuhteesta johtuvia saatavia 41.817,28 markkaa, 28.10.1986 asti kertyneitä korkoja 3.477,28 markkaa ja korkoa 29.10.1986 lukien 16 prosenttia 41.817,28 markalle sekä korvaamaan Koistisen oikeudenkäyntikulut, hylännyt kanteen Voitto Matias Määtän osalta ja velvoittanut Koistisen korvaamaan Voitto Matias Määtän oikeudenkäyntikulut 6.000 markalla 16 prosentin korkoineen 5.6.1990 lukien.</p>
      </div>
      <div>
        <h3>Rovaniemen hovioikeuden tuomio 21.5.1991</h3>
        <p>Hovioikeus, jonka tutkittavaksi Koistinen oli saattanut jutun, on lausunut, että Voitto Matias Määttä oli ollut kommandiittiyhtiön vastuunalainen yhtiömies 17.10.1984 asti, jolloin hän oli myynyt yhtiöosuutensa Markku Juhani Määtälle ja Hämeenniemelle.</p>
        <p>Koistisen velkomat työpalkkasaatavat perustuivat hänen ilmoituksensa mukaan Koistisen kommandiittiyhtiölle suorittamaan urakkatyöhön, joka oli tehty Voitto Matias Määtän yhtiömiesaikana. Koistisen mukaan hänelle oli maksettu tuntipalkkaa urakan kestäessä ja lopullinen urakkapalkka oli määritetty työn päätyttyä tehdyssä mittauksessa. Hänen velkomansa saatava muodostui hänen mukaansa sanotuista maksamattomista urakkapohjista.</p>
        <p>Voitto Matias Määttä oli kiistänyt Koistisen kanteen ja lausunut, että hänen käsityksensä mukaan maksamattomia urakkapohjia hänen yhtiössäoloajaltaan ei ollut. Hänen mukaansa, mikäli palkkasaatavia oli, niiden täytyi kohdistua yhtiöosuuden kaupan jälkeiseen aikaan.</p>
        <p>Koistinen oli valvonut velkomansa saatavan kommandiittiyhtiön konkurssissa. Koistisen valvonta oli riitautettu kokonaan ja hänet oli osoitettu konkurssituomiossa eri oikeudenkäynnillä näyttämään toteen saatavansa. Koistisen pantua saatavan vahvistamista koskevan oikeudenkäynnin vireille yhtiön puolesta sen puhevaltaa käyttänyt konkurssipesä ja Koistinen olivat tehneet sopimuksen saatavan maksamisesta Koistiselle. Haukiputaan kihlakunnanoikeus oli 7.1.1986 vahvistanut sovinnon oikeudenkäymiskaaren 20 luvun 2 §:n nojalla.</p>
        <p>Voitto Matias Määttä oli vastuussa suhteessa velkojaan ennen yhtiöstä eroamistaan syntyneistä yhtiön sopimusperusteisista velvoitteista. Hän oli myös vastuussa yhtiöstä eroamisensa jälkeen syntyneistä yhtiön sopimusperäisistä velvoitteista, jollei velkoja tiennyt yhtiömiehen erosta ennen velvoitteen syntymistä. Muista eroamisensa jälkeen syntyneistä yhtiön velvoitteista hän ei ollut vastuussa.</p>
        <p>Asiakirjoissa olevassa konkurssipesän ja yhtiön välisessä oikeuden vahvistamassa sovinnossa ei ollut lausuttu, minä ajankohtana Koistisen saatavat olivat syntyneet. Muutakaan näyttöä saatavan syntymisen ajankohdasta ei ollut esitetty.</p>
        <p>Koska Voitto Matias Määttä ei ollut vastuussa yhtiöstä eroamisensa jälkeen syntyneistä yhtiön velvoitteista eikä ollut näytetty Koistisen velkoman saatavan vastoin Voitto Matias Määtän kiistämistä syntyneen hänen vastuussaoloaikanaan, Koistisen kanne Voitto Matias Määttään nähden on hylätty.</p>
        <p>Muilta osin hovioikeus on hyväksynyt kihlakunnanoikeuden päätöksen perustelut.</p>
        <p>Kihlakunnanoikeuden päätöksen lopputulosta ei ole muutettu. Koistinen on velvoitettu maksamaan Voitto Matias Määtälle korvaukseksi vastauskuluista hovioikeudessa 1.000 markkaa 16 prosentin korkoineen hovioikeuden tuomion antopäivästä lukien.</p>
      </div>
    </div>
    <div>
      <h2 id="19920057mhaku0">MUUTOKSENHAKU KORKEIMMASSA OIKEUDESSA</h2>
      <p>Koistiselle on myönnetty valituslupa 17.9.1991. Koistinen on vaatinut hovioikeuden tuomion kumoamista ja kanteensa hyväksymistä sekä Voitto Matias Määtän velvoittamista korvaamaan hänen oikeudenkäyntikulunsa Korkeimmassa oikeudessa korkoineen. Koistinen on toimittanut tänne lisäselvitystä.</p>
      <p>Voitto Matias Määttä on antanut häneltä pyydetyn vastauksen ja vaatinut korvausta vastauskuluistaan korkoineen.</p>
    </div>
    <div>
      <h2 id="19920057yloa0">KORKEIMMAN OIKEUDEN RATKAISU 8.5.1992</h2>
      <div>
        <h3>Käsittelyratkaisu</h3>
        <p>Koistisen tänne toimittama lisäselvitys jätetään oikeudenkäymiskaaren 30 luvun 7 §:n 1 momentin nojalla huomioon ottamatta.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Kihlakunnanoikeus on vahvistanut 7.1.1986 alempien oikeuksien selostamin tavoin Koistisen, kommandiittiyhtiön konkurssipesän ja Oulun lääninveroviraston tekemän sovinnon Koistisen riitautetusta saatavasta. Kun Koistinen on sovintosopimuksen perusteella velkonut saatavaa kommandiittiyhtiön vastuunalaisilta yhtiömiehiltä, Voitto Matias Määttä on vedonnut siihen, ettei hän ollut vastuussa saatavasta, joka oli syntynyt hänen yhtiöstä eroamisensa 17.10.1984 jälkeen. Lisäksi Voitto Matias Määttä on huomauttanut, ettei konkurssipesän tekemä sovinto sitonut häntä, koska hän ei yhtiön konkurssin alkaessa ollut ollut yhtiön vastuunalainen yhtiömies.</p>
        <p>Voitto Matias Määttä ei ole ollut asianosaisena konkurssissa riitautetun saatavan vahvistamista koskevassa oikeudenkäynnissä eikä osapuolena konkurssipesän ja Koistisen tekemässä sopimuksessa. Kihlakunnanoikeuden vahvistamalla sovinnolla asia on ratkaistu yhtiön osalta ja Voitto Matias Määtän vastuu näin vahvistetusta kommandiittiyhtiön velasta määräytyy yhtiöoikeudellisten säännösten nojalla.</p>
        <p>Kommandiittiyhtiön vastuunalainen yhtiömies vastaa yhtiön velasta niin kuin omasta velastaan. Yhtiömies ei kuitenkaan ole vastuussa yhtiöstä eroamisensa jälkeen syntyneestä velasta, jos velkoja tiesi, että yhtiömies oli eronnut yhtiöstä ennen velvoitteen syntymistä. Kun Koistinen on tiennyt Voitto Matias Määtän eronneen yhtiöstä, on selvitettävä, onko Koistisen saatava syntynyt ennen Voitto Matias Määtän eroamista vai sen jälkeen.</p>
        <p>Kihlakunnanoikeuden vahvistaman sovinnon tarkoittama saatava perustuu Koistisen yhtiölle suorittamaan urakkatyöhön. Hänelle on urakan kestäessä maksettu tuntipalkkaa ja saatava on muodostunut niin sanotuista urakkapohjista eli työn päätyttyä tehdyssä mittauksessa määritellystä lopullisesta urakkapalkasta. Voitto Matias Määtän yhtiöstä eroamisen 17.10.1984 jälkeen yhtiö on ollut toiminnassa vain lyhyen ajan ennen 29.1.1985 alkanutta konkurssia. Koistinen on kertonut, että työ oli tehty ja hän oli jäänyt pois yhtiön palveluksesta Voitto Matias Määtän ollessa yhtiömies. Markku Juhani Määttä ja Kauko Benjami Hämeenniemi ovat asiassa vastaajina ilmoittaneet kihlakunnanoikeudessa, että Koistisen saatavan peruste on syntynyt ennen kuin he olivat ostaneet Voitto Matias Määtän yhtiöosuuden. Näissä olosuhteissa Voitto Matias Määtän saatavan kiistäminen pelkästään sillä perusteella, että hänen käsityksensä mukaan maksamattomia urakkapohjia ei hänen yhtiömiesajaltaan ollut, ei ole uskottava. Korkein oikeus katsoo Koistisen saatavan syntyneen Voitto Matias Määtän ollessa yhtiön vastuunalainen yhtiömies. Tämän vuoksi hän on vastuussa kysymyksessä olevasta kommandiittiyhtiön velasta kuin omasta velastaan.</p>
        <p>Tuomiolauselma</p>
        <p>Kihlakunnanoikeuden päätös ja hovioikeuden tuomio kumotaan Voitto Matias Määttään kohdistetun kanteen osalta ja Voitto Matias Määttä velvoitetaan yhteisvastuullisesti hovioikeudessa maksamaan tuomittujen Markku Juhani Määtän ja Kauko Benjami Hämeenniemen kanssa suorittamaan Koistiselle työsuhteesta johtuvia saatavia 41.817,28 markkaa ja 28.10.1986 asti kertyneitä korkoja 3.477,28 markkaa sekä korkoa 16 prosenttia 41.817,28 markalle 29.10.1986 lukien.</p>
        <p>Koistinen vapautetaan korvaamasta Voitto Matias Määtän oikeudenkäyntikuluja kihlakunnanoikeudessa ja hovioikeudessa.</p>
        <p>Voitto Matias Määttä velvoitetaan korvaamaan Koistisen oikeudenkäyntikulut Korkeimmassa oikeudessa 2.000 markalla 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Portin, Riihelä, Ketola ja Taipale sekä ylimääräinen oikeusneuvos Heikonen</p>
        </div>
      </div>
    </div>
  </finlex:content>
</finlex:document>
