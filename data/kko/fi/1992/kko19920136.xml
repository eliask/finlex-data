<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920136</dcterms:identifier>
  <finlex:ecliIdentifier>ECLI:FI:KKO:1992:136</finlex:ecliIdentifier>
  <dcterms:title>KKO:1992:136</dcterms:title>
  <dcterms:description>
    <p>
      <strong>Liikennevakuutus</strong>
      <span>Vakuutuksesta korvattava vahinko</span>
    </p>
  </dcterms:description>
  <finlex:registerNumber>S91/1343</finlex:registerNumber>
  <dcterms:date pvm="19920514">1992-05-14</dcterms:date>
  <finlex:fileCopyNumber>3452</finlex:fileCopyNumber>
  <dcterms:issued pvm="19921007">1992-10-07</dcterms:issued>
  <dcterms:abstract>
    <p>Vapaaehtoisen vaunuvahinkovakuutuksen bonus-edun menetystä ei korvattu vahingon aiheuttaneen ajoneuvon liikennevakuutuksesta, kun menetys oli aiheutunut siitä, että vaunuvahinkovakuutuksesta oli korvattu vakuutusehtojen mukaisesti uuden auton arvo ja siten enemmän kuin vaunuvahinkovakuutetulla autolla juuri ennen vahinkotapahtumaa ollut käypä arvo.</p>
  </dcterms:abstract>
  <dcterms:tableOfContents>
    <a href="19920136aloa0">ASIAN KÄSITTELY ALEMMISSA OIKEUKSISSA</a>
    <a href="19920136mhaku0">MUUTOKSENHAKU KORKEIMMASSA OIKEUDESSA</a>
    <a href="19920136yloa0">KORKEIMMAN OIKEUDEN RATKAISU 7.10.1992</a>
  </dcterms:tableOfContents>
  <finlex:content id="s19920136.kko">
    <div>
      <h2 id="19920136aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Tyrvään kihlakunnanoikeuden päätös 16.8.1990</h3>
        <p>Aino Sinikka Pietilän Vakuutusosakeyhtiö Pohjolalle 13.2.1990 tiedoksi toimitetun haasteen nojalla ajamasta kanteesta, jossa Pietilä on kertonut, että hänen Toyota Corolla -merkkinen vuoden 1988 mallinen ja vasta kaksi kuukautta käytettynä uutta vastaavassa kunnossa ollut henkilöautonsa oli vaurioitunut korjauskelvottomaksi Mauri Lindrothin Vakuutusosakeyhtiö Pohjalassa liikennevakuutetulla henkilöautolla 6.7.1988 tuottamassa liikennevahingossa, kihlakunnanoikeus on todennut Vakuutusosakeyhtiö Pohjolan olleen Lindrothin autolle myöntämänsä liikennevakuutuksen perusteella velvollinen korvaamaan Lindrothin Pietilälle aiheuttaman vahingon. Vahingonkorvausoikeuden perusperiaatteisiin kuului, että vahinkoa kärsinyt saa täyden korvauksen hänelle aiheutuneesta vahingosta. Pietilä oli väittänyt, ettei hän olisi saanut hankituksi itselleen uutta autoa liikennevahingossa täysin vaurioituneen tilalle käyttämättä autonsa vapaaehtoista vaunuvahinkovakuutusta, josta hänelle oli korvattu uuden auton hankintakustannus vähennettynä hänen omavastuuosuudellaan eli yhteensä 82 577 markkaa. Kun Vakuutusosakeyhtiö Pohjola oli liikennevakuutuksen perusteella suorittanut Pietilän auton vaunuvahinkovakuutuksen myöntäneelle yhdistykselle vain 76 430 markkaa 85 penniä vähennettynä romun myynnistä saaduilla 23 000 markalla, Pietilän oli täyden korvauksen kärsimästään vahingosta saadakseen ollut turvauduttava vapaaehtoiseen vaunuvahinkovakuutukseensa, jolloin hän oli menettänyt vahingottomien vakuutuskausien perusteella määräytyvän vakuutusmaksualennuksen, jonka määrää ei ollut kiistetty.</p>
        <p>Sen vuoksi kihlakunnanoikeus on velvoittanut vakuutusyhtiön liikennevakuutuksen perusteella suorittamaan Pietilälle vapaaehtoisen vaunuvahinkovakuutuksen bonuksen menetyksen korvauksena 5 200 markkaa 16 prosentin korkoineen haasteen tiedoksiantopäivästä 13.2.1990 lukien. Lisäksi vakuutusyhtiö on velvoitettu maksamaan Pietilälle eräitä muita korvauksia ja suorittamaan hänelle oikeudenkäyntikulujen korvaukseksi 21 503 markkaa 16 prosentin korkoineen päätöksen julistamispäivästä 16.8.1990 lukien.</p>
      </div>
      <div>
        <h3>Turun hovioikeuden tuomio 13.9.1991</h3>
        <p>Hovioikeus, jonka tutkittavaksi Pietilä ja vakuutusyhtiö puolin ja toisin olivat saattaneet jutun, on jättänyt sen nyt kysymyksessä olevalta osalta kihlakunnanoikeuden päätöksen varaan ja velvoittanut vakuutusyhtiön korvaamaan Pietilän vastauskulut hovioikeudessa 1 300 markalla.</p>
      </div>
    </div>
    <div>
      <h2 id="19920136mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 5.2.1992. Vakuutusyhtiö on valituksessaan vaatinut hovioikeuden tuomion kumoamista vaunuvahinkovakuutuksen bonus-menetyksen korvausvelvollisuuden osalta ja vapauttamistaan sanotusta korvausvelvollisuudesta sekä Pietilän velvoittamista korvaamaan vakuutusyhtiöllä Korkeimmassa oikeudessa olleet oikeudenkäyntikulut.</p>
      <p>Pietilä on antanut pyydetyn vastauksen.</p>
    </div>
    <div>
      <h2 id="19920136yloa0">KORKEIMMAN OIKEUDEN RATKAISU 7.10.1992</h2>
      <div>
        <h3>Perustelut</h3>
        <p>Liikennevakuutuslain 6 §:n 3 momentin mukaan vakuutusyhtiö on ollut velvollinen Lindrothin auton liikennevakuutuksesta korvaamaan Pietilän auton vapaaehtoisen vaunuvahinkovakuutuksen myöntäneelle ja sen perusteella vakuutuskorvauksen maksaneelle vakuutusyhdistykselle vaurioituneen auton kihlakunnanoikeuden päätöksessä mainitun 76 430,85 markan suuruisen käyvän arvon ja liikennevahingon jälkeisen romuarvon erotuksen 53 430,85 markkaa. Liikennevakuutuksesta on siten korvattu noin kaksi kuukautta käytössä olleen auton käypä arvo sellaisena kuin se oli juuri ennen vahinkotapahtumaa. Pietilän ennen vahinkoa nauttiman 5 200 markan bonus-edun menetys on johtunut siitä, että hän on vapaaehtoisesta vaunuvahinkovakuutuksestaan hakenut korvauksen, joka kattoi liikennevakuutuskorvauksen ylittäneen uuden auton hankintahinnan. Pietilän vaunuvahinkovakuutuksen bonus-edun menetys ei siten ole liikennevahingon aiheuttajan Lindrothin auton liikennevakuutuksesta korvattava.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan. Pietilän vaatimus bonusedun menetyksen korvaamisesta hylätään ja vakuutusyhtiö vapautetaan sitä koskevasta maksuvelvollisuudesta.</p>
        <p>Pietilä velvoitetaan korvaamaan vakuutusyhtiön oikeudenkäyntikulut Korkeimmassa oikeudessa 2 000 markalla.</p>
        <div>
          <p>Ratkaisuun osallistuneet: presidentti Heinonen, oikeusneuvokset Nikkarinen, Taipale, Sevon ja Tulokas</p>
        </div>
      </div>
    </div>
  </finlex:content>
</finlex:document>
