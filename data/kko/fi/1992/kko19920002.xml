<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920002</dcterms:identifier>
  <finlex:ecliIdentifier>ECLI:FI:KKO:1992:2</finlex:ecliIdentifier>
  <dcterms:title>KKO:1992:2</dcterms:title>
  <dcterms:description>
    <p>
      <strong>Konkurssi</strong>
      <span>Konkurssihallinto</span>
    </p>
    <p>
      <strong>Toimeksianto</strong>
    </p>
    <p>
      <strong>Vahingonkorvaus</strong>
      <span>Sopimussuhteeseen perustuva vastuu</span>
    </p>
  </dcterms:description>
  <finlex:registerNumber>S90/1415</finlex:registerNumber>
  <dcterms:date pvm="19910904">1991-09-04</dcterms:date>
  <finlex:fileCopyNumber>94</finlex:fileCopyNumber>
  <dcterms:issued pvm="19920114">1992-01-14</dcterms:issued>
  <dcterms:abstract>
    <p>Konkurssipesän väliaikainen pesänhoitaja velvoitettiin korvaamaan vahinko, jonka hän oli aiheuttanut laiminlyömällä huolehtia siitä, ettei konkurssipesän varoihin otettu muun henkilön kuin konkurssivelallisen omaisuutta.</p>
    <p>Kysymys myös toimeksiantosopimuksen täyttämättä jättämisestä syntyneen vahingon korvaamisesta.</p>
  </dcterms:abstract>
  <p>KS 70 § 1 mom</p>
  <dcterms:tableOfContents>
    <a href="19920002aloa0">ASIAN KÄSITTELY ALEMMISSA OIKEUKSISSA</a>
    <a href="19920002mhaku0">MUUTOKSENHAKU KORKEIMMASSA OIKEUDESSA</a>
    <a href="19920002yloa0">KORKEIMMAN OIKEUDEN RATKAISU 14.1.1992</a>
  </dcterms:tableOfContents>
  <finlex:content id="s19920002.kko">
    <div>
      <h2 id="19920002aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Turun raastuvanoikeudessa</h3>
        <p>Timo Johannes Kojo on Olli Lindellille ja Hangon Oikeus- ja Tilipalvelu Oy - Hangö Rätts- och Redovisningstjänst Ab:lle (jäljempänä Oikeus- ja Tilipalvelu Oy) 21.2.1989 sekä Henrik Carpelanille 17.1.1989 tiedoksi annetun haasteen nojalla lausunut, että hän oli vuonna 1986 suorittanut toiminimellä Erikoisauto liikettä harjoittaneelle Jukka Ilmari Nurmelle auton ennakkomaksuna 50.000 markkaa. Nurmi ei ollut kuitenkaan toimittanut autoa eikä palauttanut ennakkomaksua. Kojon toimeksiannosta Oikeus- ja Tilipalvelu Oy oli ryhtynyt toimenpiteisiin Nurmen asettamiseksi konkurssiin. Kojon ja erään kommandiittiyhtiön hakemuksesta Piikkiön kihlakunnanoikeus oli 3.2.1987 asettanut Nurmen konkurssiin ja määrännyt konkurssipesän väliaikaiseksi pesänhoitajaksi Kojoa konkurssiasiassa edustaneen Lindellin, joka oli Oikeus- ja Tilipalvelu Oy:n hallituksen jäsen. Sen jälkeen Naantalin Erikoisauto Oy oli sopimuksen mukaisesti suorittanut Oikeus- ja Tilipalvelu Oy:n Suomen Yhdyspankki Oy:n Hangon konttorissa olevalle asiakasvarojen tilille Kojon nimelle ja lukuun 65.000 markkaa Kojon Nurmelle maksamien ennakkomaksujen, korkojen ja kulujen palautuksena. Oikeus- ja Tilipalvelu Oy oli kuitenkin laiminlyönyt sopimuksen mukaisesti tilittää varat Kojolle ja oli myöhemmin siirtänyt ne Nurmen konkurssipesän varoiksi. Lindell konkurssipesän väliaikaisena pesänhoitajana ja Carpelan konkurssipesän uskottuna miehenä tietoisina Naantalin Erikoisauto Oy:n suorituksesta Kojolle olivat laiminlyöneet selvittää, mitä varoja konkurssipesään kuului, ja luovuttaa konkurssipesän varoihin kuulumattoman omaisuuden oikealle omistajalle eli Kojolle.</p>
        <p>Tämän vuoksi Kojo on vaatinut, että Lindell, Oikeus- ja Tilipalvelu Oy sekä Carpelan yhteisvastuullisesti velvoitetaan suorittamaan hänelle vahingonkorvaukseksi 65.000 markkaa 16 prosentin korkoineen 10.3.1987 lukien.</p>
      </div>
      <div>
        <h3>Raastuvanoikeuden päätös 30.6.1989</h3>
        <p>Raastuvanoikeus, jossa Lindell, Oikeus- ja Tilipalvelu Oy sekä Carpelan ovat vastustaneet kannetta, on lausunut selvitetyksi, että Rymättylässä toiminimellä Erikoisauto liikettä harjoittanut Nurmi ja Kojo olivat 5.12.1985 tilaussopimukseksi kutsutulla asiakirjalla sopineet, että Nurmi toimitti Kojolle noin 170.000 markaksi arvioidusta kokonaishinnasta henkilöauton lisävarusteineen. Kojo oli 11.12.1985 maksanut kauppahinnasta Nurmelle ennakkona 30.000 markkaa tämän pankkitilille. Nurmi ja Kojo olivat 11.5.1986 tehneet uuden sopimuksen, jonka mukaan Nurmen oli 20.5.1986 mennessä hankittava Kojolle henkilöauto, jonka kauppahinnan osasuoritukseksi oli luettava mainittu 30.000 markan ennakkomaksu. Kojo oli 12.5.1986 suorittanut Nurmen pankkitilille kauppahinnasta lisää ennakkomaksuna 20.000 markkaa. Nurmi ei ollut toimittanut Kojolle autoa eikä palauttanut hänelle ennakkomaksuja 50.000 markkaa.</p>
        <p>Piikkiön kihlakunnanoikeus oli Kojon 13.1.1987 tekemästä hakemuksesta 3.2.1987 julistamassaan päätöksessä määrännyt Nurmen omaisuuden luovutettavaksi konkurssiin ja, lykätessään asian käsittelyn velkojain kuulusteluun, määrännyt Lindellin konkurssipesän väliaikaiseksi pesänhoitajaksi. Nurmi ja Kojo olivat tämän jälkeen ajankohtana, joksi Kojo oli ilmoittanut 18.2.1987, sopineet Kojon luopuvan konkurssihakemuksesta, mikäli Kojo saisi 50.000 markan saatavastaan maksun ja 15.000 markan korvauksen kustannuksistaan eli yhteensä 65.000 markkaa. Nurmen isä oli hyväksynyt erään henkilön 10.3.1987 asettaman ja 10.4.1987 erääntyneen 65.000 markan määräisen vekselin, jota vastaan eräs rahalaitos oli myöntänyt samansuuruisen velan. Nurmen isä oli 9.4.1987 maksanut sanotun velan.</p>
        <p>Kojon laskutettua Nurmea auton ennakkomaksuista ja kuluista 65.000 markkaa oli Naantalin Erikoisauto Oy:n nimissä 10.3.1987 suoritettu 65.000 markkaa Suomen Yhdyspankki Oy:n Hangon konttorin tilille 201238-11468. Tili oli kuulunut Oikeus- ja Tilipalvelu Oy:lle. Tilille suoritetut varat oli osoitettu Kojolle. Kysymyksessä olivat olleet aivan ilmeisesti Nurmen isän vekseliä vastaan pankista saamat varat. Sanotut varat, jotka olivat välillä olleet Oikeus- ja Tilipalvelu Oy:llä Kansallis-Osake-Pankin Hangon konttorissa olleella tilillä, oli Oikeus- ja Tilipalvelu Oy:n ja Lindellin allekirjoittamalla tililtäottoasiakirjalla 8.4.1987 siirretty yhdessä eräiden muiden varojen kanssa konkurssipesän samassa pankin konttorissa olevalle tilille 120869-204. Tuolta tililtä oli varat korkoineen 11.5.1987 siirretty konkurssipesän uskotuksi mieheksi määrätyn Carpelanin Postipankissa olleelle asiakasvarojen tilille.</p>
        <p>Kihlakunnanoikeudessa 16.3.1987 toimitetussa velkojain kuulustelussa Lindell oli esittänyt väliaikaisena pesänhoitajana laatimansa pesäluettelon. Siinä oli pesän varoiksi ilmoitettu pesänhoitajan tilillä olleet varat 102.500 markkaa, joihin olivat sisältyneet mainitut 65.000 markkaa. Jatketussa velkojain kuulustelussa 28.4.1987 oli esitetty Lindellin laatima samalle päivälle päivätty täydellinen pesäluettelo. Sen mukaan kysymyksessä olevat 65.000 markkaa eivät kuuluneet konkurssipesään, vaikka ne olivat Lindellin konkurssipesää varten avaamalla pankkitilillä. Kihlakunnanoikeus oli mainittuna päivänä julistamassaan välipäätöksessä todennut näiden 65.000 markan kuuluvan konkurssipesän varoihin ja lykätessään asian käsittelyn määrännyt Carpelanin konkurssipesän uskotuksi mieheksi.</p>
        <p>Konkurssissa olivat saatavinaan valvoneet Naantalin Erikoisauto Oy 102.000 markkaa korkoineen, mihin määrään olivat sisältyneet kysymyksessä olevat 65.000 markkaa, ja Kojo 50.000 markkaa korkoineen. Kihlakunnanoikeus oli 25.11.1987 julistamassaan konkurssituomiossa hyväksynyt valvonnat. Konkurssipesän selvittelyssä oli mainitut 65.000 markkaa käytetty konkurssikustannuksiin ja etuoikeutettujen velkojen maksuun. Kojon etuoikeutta vailla olleelle saatavalle ei ollut kertynyt jako-osuutta.</p>
        <p>Konkurssisäännön 45 §:n mukaan konkurssipesän varoiksi luettiin velallisen omaisuus, joka hänellä oli silloin, kun hän antoi konkurssihakemuksen oikeuteen tai velkojaaloitteisessa asiassa tehtiin päätös konkurssiin asettamisesta tai mitä velalliselle tuli ennen konkurssin loppumista taikka mitä konkurssisäännön 46 §:n mukaan voitiin saada takaisin konkurssipesään. Kysymyksessä oleva 65.000 markan suoritus oli tapahtunut Kojolle, joten rahat eivät olisi kuuluneet konkurssipesän varoihin, ellei niitä olisi liitetty konkurssiin luovutettuihin varoihin. Koska maksun oli suorittanut ulkopuolinen eikä konkurssivelallinen, takaisinsaanti konkurssipesään ei tullut kysymykseen. Kuitenkin Lindell, jolle mainitut 65.000 markkaa oli Kojon lukuun suoritettu, oli 8.4.1987 liittänyt tuon rahamäärän konkurssipesän varoihin siirtämällä ne konkurssipesän pankkitilille. Lindellin oli täytynyt olla tietoinen siitä, kuka oli rahojen oikea saaja. Lindell oli velkojain kuulustelussa 16.3.1987 ilmoittanut ne konkurssipesän varoiksi. Kihlakunnanoikeus oli välipäätöksessään 28.4.1987 todennut noiden väliaikaisen pesänhoitajan, oikeastaan konkurssipesän, hallussa olleiden varojen kuuluvan konkurssipesän omaisuuteen. Kihlakunnanoikeus ei ollut ratkaisunsa yhteydessä antanut muutoksenhakuosoitusta.</p>
        <p>Konkurssisäännön 54 §:n mukaan uskotun miehen oli erotettava pesän varoista sellainen omaisuus, joka oli ulkopuolisen omaa, sekä jos ulkopuolisen oikeus oli riidaton, annettava se tälle. Carpelan oli määrätty uskotuksi mieheksi 28.4.1987 eli sen jälkeen, kun Lindell oli liittänyt rahat konkurssipesän muihin rahavaroihin. Carpelanin ei ollut näytetty aiheuttaneen Kojolle vahinkoa osallistumalla rahojen liittämiseen konkurssipesän varoihin. Myöskään Oikeus- ja Tilipalvelu Oy:n ei ollut näytetty osallistuneen rahojen käyttelyyn sillä tavoin, että se olisi velvollinen korvaamaan niitä Kojolle.</p>
        <p>Tämän vuoksi ja koska Lindell oli menettelyllään aiheuttanut sen, että Kojo oli menettänyt hänelle kuuluneet rahat 65.000 markkaa, raastuvanoikeus on, hyläten kanteen Oikeus- ja Tilipalvelu Oy:tä ja Carpelania vastaan sekä korkovaatimuksen osalta enemmälti aiheettomana, velvoittanut Lindellin suorittamaan Kojolle korvaukseksi menetetyistä rahoista 65.000 markkaa 16 prosentin korkoineen haastepäivästä 21.2.1989 lukien.</p>
      </div>
      <div>
        <h3>Turun hovioikeuden tuomio 12.10.1990</h3>
        <p>Hovioikeus, jonka tutkittavaksi Kojo ja Lindell olivat saattaneet jutun, on lausunut, että kanteessa tarkoitetun Naantalin Erikoisauto Oy:n nimissä Kojolle osoitetun, mutta Oikeus- ja Tilipalvelu Oy:n tilille maksetun suorituksen pankkisiirtolomakkeen oli Naantalin Erikoisauto Oy:n puolesta allekirjoittanut Nurmi. Nurmi oli 16.3.1987 sen jälkeen, kun hänet oli 3.2.1987 asetettu konkurssiin, vakuuttanut oikeaksi ja allekirjoittanut Lindellin laatiman pesäluettelon, jonka mukaan edellä tarkoitettu Kojolle osoitettu summa oli hänen rahavarojaan. Pesäluettelo oli samana päivänä annettu Piikkiön kihlakunnanoikeuteen. Lindell oli tuossa oikeudenkäyntitilaisuudessa ilmoittanut laatineensa pesäluettelon Nurmen antamien tietojen mukaan ja Nurmi oli kertonut, ettei hänellä ollut sanottavasti muita varoja tai velkoja ja että Oikeus- ja Tilipalvelu Oy:n tilille suoritettu summa oli maksettu lainavaroilla, jotka hän oli saanut eräästä pankista.</p>
        <p>Lindellin sittemmin myös laatimaan Nurmen kihlakunnanoikeudessa 28.4.1987 oikeaksi vannomaan lopulliseen pesäluetteloon puheena olevaa rahasummaa ei ollut merkitty Nurmen varoiksi ja tämä oli oikeudessa kuultuna selittänyt, että hänen isänsä olikin tehnyt Naantalin Erikoisauto Oy:n puolesta vekselivelkaa ja lähettänyt näin saamansa varat Lindellin tilille Kojon saatavan suoritukseksi. Kihlakunnanoikeus oli kuitenkin samana päivänä julistamassaan välipäätöksessä katsonut varojen kuuluvan Nurmen konkurssipesän varoihin. Varojen kuuluminen muualle kuin konkurssipesään ei siten ollut ollut sillä tavoin riidatonta kuin konkurssisäännön 54 §:ssä tarkoitettiin. Sanotun lainkohdan mukaan Kojolla olisi myös ollut oikeus ajaa kannetta sen seikan vahvistamiseksi, etteivät kysymyksessä olevat varat kuuluneet Nurmen konkurssipesään, mutta hän ei ollut näin menetellyt.</p>
        <p>Näillä perusteilla ja kun Lindell ja Carpelan olivat konkurssipesää hoitaessaan olleet velvollisia tasapuolisesti ottamaan huomioon konkurssipesän kaikkien velkojien edun, hovioikeus on katsonut, etteivät Lindell ja Carpelan olleet menetelleet kanteessa tarkoitetuin tavoin huolimattomasti. Muilta osin hovioikeus on hyväksynyt raastuvanoikeuden päätöksen perustelut.</p>
        <p>Hovioikeus on muuttanut raastuvanoikeuden päätöstä siten, että kanne Lindelliä vastaan on hylätty ja hänet on vapautettu kaikesta suoritusvelvollisuudesta jutussa. Kojo on velvoitettu suorittamaan Lindellille korvaukseksi oikeudenkäyntikuluista raastuvanoikeudessa 5.700 markkaa ja hovioikeudessa 1.200 markkaa molemmat määrät 16 prosentin korkoineen hovioikeuden tuomion antopäivästä lukien sekä Carpelanille ja Oikeus- ja Tilipalvelu Oy:lle korvaukseksi vastauskuluista hovioikeudessa kummallekin erikseen 1.200 markkaa 16 prosentin korkoineen hovioikeuden tuomion antopäivästä lukien.</p>
      </div>
    </div>
    <div>
      <h2 id="19920002mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 28.2.1991.</p>
      <p>Kojo on vaatinut hovioikeuden tuomion kumoamista ja Lindellin, Oikeus- ja Tilipalvelu Oy:n sekä Carpelanin velvoittamista suorittamaan hänelle kanteen mukaisesti 65.000 markkaa korkoineen.</p>
      <p>Lindell, Oikeus- ja Tilipalvelu Oy sekä Carpelan ovat antaneet pyydetyt vastaukset, joissa nämä ovat vaatineet valituksen hylkäämistä ja oikeudenkäyntikulujensa korvaamista korkoineen.</p>
    </div>
    <div>
      <h2 id="19920002yloa0">KORKEIMMAN OIKEUDEN RATKAISU 14.1.1992</h2>
      <div>
        <h3>Perustelut</h3>
        <p>Nurmi on raastuvanoikeuden päätöksessä kerrotulla tavalla ollut velkaa Kojolle 50.000 markkaa, minkä velan perimiseksi Kojo sekä Oikeus- ja Tilipalvelu Oy ovat solmineet toimeksiantosopimuksen. Perintätoimeksiantoa on Oikeus- ja Tilipalvelu Oy:n puolesta hoitanut Lindell, joka on siinä tarkoituksessa Kojon asiamiehenä myös hakenut Piikkiön kihlakunnanoikeudessa Nurmen asettamista konkurssiin. Nurmen omaisuus on 3.2.1987 julistetulla päätöksellä määrätty luovutettavaksi konkurssiin ja Lindell on määrätty konkurssipesän väliaikaiseksi pesänhoitajaksi. Toimeksiantosopimus ei ole lakannut Nurmen konkurssin johdosta.</p>
        <p>Nurmen konkurssiin asettamisen jälkeen, Kojon ilmoituksen mukaan 18.2.1987 pidetyssä neuvottelussa, jossa on ollut Oikeus- ja Tilipalvelu Oy:n edustaja toimeksiannon johdosta läsnä, Kojo ja Nurmi ovat sopineet siitä, että Kojon saadessa suorituksen saatavalleen konkurssi hänen puolestaan peruutetaan. Tämän sopimuksen perusteella Naantalin Erikoisauto Oy on 10.3.1987 suorittanut Kojon lukuun Oikeus- ja Tilipalvelu Oy:n Suomen Yhdyspankki Oy:n Hangon konttorissa olevalle tilille 65.000 markkaa. Mainittu määrä on käsittänyt suorituksen Kojon Nurmelta olevasta 50.000 markan saatavasta ja sen korosta sekä korvauksen perimiskuluista.</p>
        <p>Tästä huolimatta Lindell on väliaikaisena pesänhoitajana kihlakunnanoikeudessa 16.3.1987 toimitetussa velkojien kuulustelussa esitettyyn pesäluetteloon merkinnyt, että Kojon lukuun tullut suoritus oli ollut pesänhoitajan tilillä. Samoja rahavaroja tarkoittaen on lisäksi merkitty niiden olevan Nurmen rahavaroja ja arvioitu niiden riittävän täydelliseen konkurssimenettelyyn.</p>
        <p>Puheena olevat varat on siirretty ensin Oikeus- ja Tilipalvelu Oy:n Kansallis-Osake-Pankin Hangon konttorissa olevalle tilille, josta Lindell on ne 8.4.1987 nostanut. Varat on samana päivänä talletettu konkurssipesän tilille yhdessä eräiden muiden varojen kanssa. Lindell on 11.5.1987 siirtänyt kaikki tilillä olleet varat Carpelanin asianajotoimiston tilille konkurssipesän varoina. Näillä toimenpiteillä Kojon lukuun suoritetut varat on liitetty konkurssipesän varoihin ja aikanaan käytetty pesänhoitajien palkkioiden, pesänhoitokustannusten sekä etuoikeutettujen velkojen maksamiseen. Kojo ei ole saanut saatavalleen suoritusta.</p>
        <p>Lindell on kihlakunnanoikeudessa 16.3.1987 ilmoittanut laatineensa pesäluettelon Nurmen antamien tietojen mukaan, ja Nurmen samassa tilaisuudessa antamat suulliset lausumat onkin käsitettävissä siten, että hän on katsonut itse tehneensä riidanalaisten varojen suorituksen pankista vekselillä hankkimallaan lainalla. Kojon yhtiölle antaman toimeksiannon perusteella Oikeus- ja Tilipalvelu Oy ja toimeksiantoa hoitanut Lindell ovat kuitenkin tienneet, että yhtiön tilille 10.3.1987 tullut suoritus oli edellä mainittuun sopimukseen perustuva Kojolle tarkoitettu ja tämän yhtiölle antaman toimeksiannon johdosta yhtiön tilille maksettu suoritus. Suoritusta koskevasta pankkitositteesta on ilmennyt maksun suorittaja ja saaja. Oikeus- ja Tilipalvelu Oy on siten voinut havaita, että varat ovat tulleet Kojolle. Myös Lindellin väliaikaisena pesänhoitajana olisi Nurmen lausumista huolimatta pitänyt havaita, etteivät varat olleet tulleet Nurmen konkurssipesään vaan Kojolle.</p>
        <p>Raastuvanoikeuden päätöksessä selostetulla asiakirjaselvityksellä on näytetty, että Naantalin Erikoisauto Oy:n tekemä 65.000 markan suoritus Kojon lukuun on tapahtunut Nurmen isän lainaamilla varoilla. Nurmen selitettyä kerrotulla tavalla velkojien kuulustelussa varojen olleen hänen lainaamiaan hän on myöhemmin vannoessaan oikeaksi pesäluettelon, jossa puheena olevia 65.000 markan rahavaroja ei ilmoitettu pesään kuuluviksi varoiksi, kertonut varojen olleen hänen isänsä velaksi ottamia ja maksamia. Nurmen selitysten merkitystä arvosteltaessa on otettava huomioon, että niissä on osaltaan ollut kysymys maallikon käsityksestä järjestelyn oikeudellisesta merkityksestä. Huomioon ottaen varojen alkuperästä esitetty selvitys on jäänyt näyttämättä, että Kojon lukuun tehty suoritus olisi tapahtunut varoilla, jotka olisivat kuuluneet Nurmelle tai jollakin perusteella siirtyneet hänen omistukseensa. Näin ollen varat eivät ole todellisuudessakaan kuuluneet konkurssipesään ja Kojolle on aiheutunut 65.000 markan määräinen vahinko.</p>
        <p>Oikeus- ja Tilipalvelu Oy:n velvollisuuksiin sen hoitaessa asianmukaisesti Kojon toimeksiantoa on kuulunut valvoa Kojon etua ja oikeuksia, kun yhtiön tilille on Kojon lukuun tullut varoja. Toimeksiannon hoitamisen yhteydessä mainitut varat on kuitenkin siirretty kerrotulla tavalla konkurssipesän varoihin. Oikeus- ja Tilipalvelu Oy on näin ollen laiminlyönyt toimeksiantosopimuksen asianmukaisen täyttämisen ja on velvollinen korvaamaan Kojolle aiheutuneen vahingon.</p>
        <p>Konkurssisäännön 45 §:n 1 momentista ja 54 §:n 1 momentista ilmenevän oikeusohjeen mukaan väliaikaisen pesänhoitajan tulee huolehtia siitä, ettei konkurssipesän varoihin oteta muun henkilön kuin konkurssivelallisen omaisuutta. Liittäessään Kojolle kuuluneet varat edellä kerrotulla tavalla konkurssipesän varoihin Lindell on menetellyt väliaikaisena pesänhoitajana huolimattomasti ja osaltaan aiheuttanut Kojolle koituneen vahingon, jonka hän on konkurssisäännön 70 §:n 1 momentin nojalla velvollinen korvaamaan Kojolle.</p>
        <p>Kojon lukuun suoritetut varat on siirretty konkurssipesän tilille ennen kuin Carpelan on määrätty konkurssipesän uskotuksi mieheksi. Carpelan on konkurssituomioistuimessa käytyjen keskustelujen perusteella ollut tietoinen varoihin liittyvästä epäselvyydestä, mutta Kojokaan ei ole tuolloin häneltä vaatinut varoja. Ottaen huomioon konkurssisäännön 54 §:stä ilmenevän varojen käsittelyä koskevan oikeusohjeen ei Carpelan katsoessaan varojen kuuluvan konkurssipesään ole menetellyt huolimattomasti.</p>
        <p>Korvaukselle on korkolain 7 ja 9 §:n nojalla maksettava viivästyskorko haasteen tiedoksiantamisesta lukien.</p>
        <p>Lindell sekä Oikeus- ja Tilipalvelu Oy ovat hävinneet jutun Korkeimmassa oikeudessa. Asian laadun vuoksi Carpelanin on pidettävä vastauskulunsa vahinkonaan.</p>
      </div>
      <div>
        <h3>Tuomiolauselma</h3>
        <p>Hovioikeuden tuomiota muutetaan Olli Lindellin sekä Hangon Oikeus- ja Tilipalvelu Oy - Hangö Rätts- och Redovisningstjänst Ab:n osalta. Timo Johannes Kojo vapautetaan velvollisuudesta korvata Lindellille oikeudenkäyntikuluja raastuvanoikeuden osalta 5.700 markkaa ja hovioikeuden osalta 1.200 markkaa korkoineen ja yhtiölle vastauskuluja 1.200 markkaa korkoineen. Lindell ja yhtiö velvoitetaan yhteisvastuullisesti suorittamaan Kojolle vahingonkorvaukseksi 65.000 markkaa 16 prosentin korkoineen 21.2.1989 lukien.</p>
        <p>Henrik Carpelanin osalta hovioikeuden tuomio jää pysyväksi.</p>
        <p>Oikeudenkäyntikuluvaatimukset Korkeimmassa oikeudessa hylätään.</p>
        <div>
          <p>Ratkaisuun osallistuneet: oikeusneuvokset Jalanko, Takala, Linholm, Huopaniemi ja Suhonen</p>
        </div>
      </div>
    </div>
  </finlex:content>
</finlex:document>
