<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920065</dcterms:identifier>
  <finlex:ecliIdentifier>ECLI:FI:KKO:1992:65</finlex:ecliIdentifier>
  <dcterms:title>KKO:1992:65</dcterms:title>
  <dcterms:description>
    <p>
      <strong>Avoin yhtiö</strong>
    </p>
  </dcterms:description>
  <finlex:registerNumber>S91/327</finlex:registerNumber>
  <dcterms:date pvm="19920219">1992-02-19</dcterms:date>
  <finlex:fileCopyNumber>1779</finlex:fileCopyNumber>
  <dcterms:issued pvm="19920521">1992-05-21</dcterms:issued>
  <dcterms:abstract>
    <p>Sen jälkeen kun avoimen yhtiön kahden yhtiömiehen oikeus lunastaa kahden muun yhtiömiehen yhtiöosuudet oli tullut näitä sitovaksi, lunastajat saivat avoimesta yhtiöstä ja kommandiittiyhtiöstä annetun lain 5 luvun 14 §:n 1 momentin nojalla päättää yhtiön selvitystilan lopettamisesta.</p>
  </dcterms:abstract>
  <dcterms:tableOfContents>
    <a href="19920065aloa0">ASIAN KÄSITTELY ALEMMISSA OIKEUKSISSA</a>
    <a href="19920065mhaku0">MUUTOKSENHAKU KORKEIMMASSA OIKEUDESSA</a>
    <a href="19920065yloa0">KORKEIMMAN OIKEUDEN RATKAISU 21.5.1992</a>
  </dcterms:tableOfContents>
  <finlex:content id="s19920065.kko">
    <div>
      <h2 id="19920065aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Hakemus Eurajoen kihlakunnanoikeudessa</h3>
        <p>Timo Martti Juhani Tuominen ja Terttu Tuomikki Lietepohja ovat hakemuksessaan kertoneet, että Eurajoen kihlakunnanoikeus oli 17.2.1989 antamallaan päätöksellä määrännyt Lapin kunnasta olevan Tuomisen Sepänliike L.S. Tuominen &amp; Kumpp. -nimisen avoimen yhtiön selvitystilaan sekä yhtiön selvitysmiehiksi asianajajat Teuvo Kaupin ja Matti Mäntyrannan. Yhtiön yhtiömiehistä olivat Timo Martti Juhani Tuominen ja Lietepohja 22.8.1989 tekemällään yksimielisellä päätöksellä päättäneet lunastaa muiden yhtiömiesten osuudet yhtiössä jatkaakseen sen toimintaa. Tässä tarkoituksessa oli muille yhtiömiehille Sylvi Maria Tuomisen kuolinpesälle ja Esko Tauno Tuomiselle tehty 30.8.1989 tiedoksi annettu lunastustarjous.</p>
        <p>Esko Tauno Tuomisen sekä Sylvi Maria Tuomisen kuolinpesän pesänselvittäjän Timo Seppälän ilmoitettua hylkäävänsä tehdyt tarjoukset lunastajat olivat saattaneet Sylvi Maria Tuomisen kuolinpesälle 20.10.1989 ja Esko Tauno Tuomiselle 27.10.1989 tiedoksi annetuilla kanteilla kysymyksen lunastusoikeudesta Eurajoen kihlakunnanoikeuden ratkaistavaksi.</p>
        <p>Näillä perusteilla sekä avoimesta yhtiöstä ja kommandiittiyhtiöstä annetun lain 5 luvun 11 §:n 3 momentin nojalla lunastustarjouksen tekijät Timo Martti Juhani Tuominen ja Lietepohja ovat pyytäneet, että Eurajoen kihlakunnanoikeuden 17.2.1989 antamaa selvitysmiesten määräämistä koskevaa päätöstä muutettaisiin siten, että selvitystila katsottaisiin lakanneeksi ja selvitysmiesten tehtävä päättyneeksi lunastustarjouksen tiedoksiantopäivänä eli 30.8.1989.</p>
      </div>
      <div>
        <h3>Eurajoen kihlakunnanoikeuden päätös 16.2.1990</h3>
        <p>Koska Tuomisen Sepänliike L.S. Tuominen &amp; Kumpp. -nimisen avoimen yhtiön yhtiömiehet Timo Martti Juhani Tuominen ja Lietepohja olivat tehneet tarjouksen avoimen yhtiön yhtiömiehille Esko Tauno Tuomiselle ja Sylvi Maria Tuomisen kuolinpesän selvittäjälle Timo Seppälälle näiden osuuksien lunastamisesta ja tarjouksen tekijöillä niin ollen oli tarkoitus jatkaa avoimen yhtiön toimintaa, kihlakunnanoikeus on harkinnut oikeaksi Timo Martti Juhani Tuomisen ja Lietepohjan hakemuksesta, johon avoimen yhtiön selvitysmiehet Kauppi ja Mäntyranta olivat yhtyneet, vapauttaa Kaupin ja Mäntyrannan selvitysmiehen tehtävästä 16.2.1990 lukien. Kaupin ja Mäntyrannan oli kuitenkin tehtävä asianmukainen lopputilitys hallinnostaan.</p>
        <p>Lisäksi kihlakunnanoikeus on hylännyt Esko Tauno Tuomisen vaatimuksen oikeudenkäyntikulujensa korvaamisesta.</p>
      </div>
      <div>
        <h3>Turun hovioikeuden tuomio 15.1.1991</h3>
        <p>Hovioikeus, jonka tutkittavaksi muun muassa Esko Tauno Tuominen oli saattanut asian, on perusteluissaan lausunut, että Timo Martti Juhani Tuominen ja Lietepohja olivat yhtiön selvitystilan kestäessä avoimesta yhtiöstä ja kommandiittiyhtiöstä annetun lain 5 luvun 14 §:ssä tarkoitetuin tavoin päättäneet jatkaa yhtiön toimintaa. Yhtiön selvitystila oli siten päättynyt ja selvitysmiesten määräys oli peruutettava.</p>
        <p>Kihlakunnanoikeuden päätöksen lopputulosta ei ole muutettu.</p>
        <p>Esko Tauno Tuominen ja Sylvi Maria Tuomisen kuolinpesä on velvoitettu yhteisvastuullisesti suorittamaan Timo Martti Juhani Tuomiselle ja Lietepohjalle yhteisesti korvaukseksi näillä hovioikeudessa olleista kuluista 1 400 markkaa 16 prosentin korkoineen hovioikeuden tuomion antopäivästä lukien.</p>
        <p>Asian näin päättyessä Esko Tauno Tuomisen vaatimus saada korvausta kuluistaan hovioikeudessa on hylätty.</p>
      </div>
    </div>
    <div>
      <h2 id="19920065mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 14.5.1991. Esko Tauno Tuominen on valituksessaan vaatinut hovioikeuden tuomion kumoamista, hakemuksen jättämistä tutkimatta tai hylkäämistä sekä oikeudenkäyntikulujensa korvaamista kaikissa oikeusasteissa.</p>
      <p>Timo Martti Juhani Tuominen ja Lietepohja yhteisesti ovat antaneet heiltä pyydetyn vastauksen ja vaatineet vastauskulujensa korvaamista korkoineen.</p>
    </div>
    <div>
      <h2 id="19920065yloa0">KORKEIMMAN OIKEUDEN RATKAISU 21.5.1992</h2>
      <div>
        <h3>Perustelut</h3>
        <p>Eurajoen kihlakunnanoikeus on 17.2.1989 julistamallaan päätöksellä Timo Martti Juhani ja Esko Tauno Tuomisen hakemuksesta, Lietepohjan sekä Sylvi Maria Tuomisen kuolinpesän oltua kuultavina, todennut, että avoin yhtiö Tuomisen Sepänliike L.S. Tuominen &amp; Kumpp. oli selvitettävä ja avoimesta yhtiöstä ja kommandiittiyhtiöstä annetun lain 5 luvun 11 §:n nojalla määrännyt Kaupin ja Mäntyrannan selvitysmiehiksi. Timo Martti Juhani Tuominen ja Lietepohja ovat tämän jälkeen yhtiön purkamisen sijasta tehneet Esko Tauno Tuomiselle ja kuolinpesälle tarjouksen näiden yhtiöosuuksien lunastamisesta siten, että Esko Tauno Tuominen ja kuolinpesä kumpikin maksaa 200 000 markkaa osuutenaan yhtiön laskennallisesta tappiosta ja Esko Tauno Tuominen lisäksi yhtiön tililtä yhtiösopimuksen vastaisesti nostamansa 345 000 markkaa. Lunastustarjouksesta aiheutuneessa lunastusriidassa kihlakunnanoikeus on 24.1.1991 julistamassaan päätöksessä mainitun lain 5 luvun 1 §:n 1 momentin 4 kohdan ja 5 §:n nojalla todennut, että Timo Martti Juhani Tuomisella ja Lietepohjalla oli oikeus Esko Tauno Tuomisen ja kuolinpesän yhtiöosuuksien lunastamiseen, mutta hylännyt Timo Martti Juhani Tuomisen ja Lietepohjan vaatimuksen lunastuksen suuruuden vahvistamisesta, koska Esko Tauno Tuominen ei ollut saanut tutustua yhtiön kirjanpito- ja tiliaineistoon tai osallistua muuhunkaan yhtiön toimintaan, vaikka hän osakkaana oli vastuussa yhtiön velvoitteista, ja kun Timo Martti Juhani Tuominen ja Lietepohja siten eivät olleet antaneet yhtiön osakkaille Esko Tauno Tuomiselle ja kuolinpesälle sellaisia tietoja, jotka olisivat olleet tarpeellisia lunastushinnan arvostelemista ja kanteeseen vastaamista varten eikä tämä laiminlyönti voinut koitua Esko Tauno Tuomisen ja kuolinpesän vahingoksi. Päätökseen ovat Timo Martti Juhani Tuominen ja Lietepohja ilmoittaneet tyytymättömyyttä kanteen hylätyltä lunastushintaa ja lunastuksen ehtoja koskevalta osalta.</p>
        <p>Avoimesta yhtiöstä ja kommandiittiyhtiöstä annetun lain 5 luvun 14 §:n 1 momentin mukaan selvitystilan lopettamisesta voivat päättää yhtiömiehet. Siitä, milloin yhtiömies yhtiöosuuden lunastamisen johdosta lakkaa olemasta yhtiömies, ei ole säädetty. Korkein oikeus katsoo, etteivät Esko Tauno Tuominen ja Sylvi Maria Tuomisen kuolinpesän osakkaat voi yhtiömiehinä päättää yhtiön selvitystilasta sen jälkeen, kun muiden yhtiömiesten oikeus lunastaa heidän yhtiöosuutensa on tullut heitä sitovaksi. Näin on tapahtunut Eurajoen kihlakunnanoikeuden edellä mainitun 24.1.1991 lunastusoikeudesta julistaman päätöksen johdosta. Timo Martti Juhani Tuomisen ja Lietepohjan sen jälkeen tekemä päätös yhtiön selvitystilan lopettamisesta on näin ollen edellä mainitun 14 §:n 1 momentin mukainen yhtiömiesten päätös.</p>
        <p>Selvitystilan päätyttyä on myös tuomioistuimen määräämien selvitysmiesten tehtävä lakannut. Tämän vahvistamiseen Timo Martti Juhani Tuomisella ja Lietepohjalla on kuitenkin oikeussuojan tarve, kun kysymys selvitystilan päättymisestä on käynyt riitaiseksi.</p>
      </div>
      <div>
        <h3>Päätöslauselma</h3>
        <p>Hovioikeuden tuomiota muutetaan.</p>
        <p>Korkein oikeus vahvistaa, että Eurajoen kihlakunnanoikeuden 17.2.1989 Teuvo Kaupille ja Matti Mäntyrannalle antama määräys selvitysmiehinä suorittaa avoimen yhtiön Tuomisen Sepänliike L.S. Tuominen &amp; Kumpp. selvittäminen on rauennut.</p>
        <p>Oikeudenkäyntikuluja koskevalta osalta hovioikeuden tuomion lopputulos jää pysyväksi.</p>
        <p>Esko Tauno Tuomisen on korvattava Timo Martti Juhani Tuomisen ja Lietepohjan yhteiset vastauskulut Korkeimmassa oikeudessa 1 500 markalla 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Ratkaisuun osallistuneet: presidentti Heinonen, oikeusneuvokset Jalanko, Nikkarinen, Roos ja Taipale</p>
        </div>
      </div>
    </div>
  </finlex:content>
</finlex:document>
