<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920026</dcterms:identifier>
  <finlex:ecliIdentifier>ECLI:FI:KKO:1992:26</finlex:ecliIdentifier>
  <dcterms:title>KKO:1992:26</dcterms:title>
  <dcterms:description>
    <p>
      <strong>Työsopimus</strong>
      <span>Työsopimuksen lakkaaminen</span>
    </p>
    <p>
      <strong>Työriitojen sovittelu</strong>
    </p>
  </dcterms:description>
  <finlex:registerNumber>S91/589</finlex:registerNumber>
  <dcterms:date pvm="19911029">1991-10-29</dcterms:date>
  <finlex:fileCopyNumber>606</finlex:fileCopyNumber>
  <dcterms:issued pvm="19920219">1992-02-19</dcterms:issued>
  <dcterms:abstract>
    <p>Alalla ainoa työehtosopimuksia tekevä ammattiliitto voi tehdä työnseisauksesta ennakkoilmoituksen myös sellaisen toiseen ammattiliittoon kuuluvan työntekijän puolesta, jonka tekemä työ kuuluu työnseisauksen aiheena olevan työehtosopimuksen piiriin.</p>
    <p>Kun ammattiliitot olivat mainitunlaisen ennakkoilmoituksen johdosta valtakunnansovittelijan johdolla käydyissä neuvotteluissa todenneet lakkorajoista, että lakko koski vain ennakkoilmoituksen tehneen ammattiliiton jäseniä, ei toisen ammattiliiton jäsenellä ollut oikeutta ryhtyä lakkoon. Työnantajalla ei kuitenkaan ollut työsopimuslain 43 §:n 1 ja 2 momenteissa tarkoitettua tärkeää syytä purkaa lakkoon ryhtyneen työntekijän työsopimusta, kun tämä oli saanut työnantajaltaan ja omalta ammattiliitoltaan ristiriitaista tietoa oikeudestaan osallistua lakkoon ja oli toiminut ammattiliittonsa ohjeiden mukaisesti.</p>
  </dcterms:abstract>
  <p>TSL 43 § 1 mom</p>
  <p>TSL 43 § 2 mom</p>
  <p>L työriitojen sovittelusta 7 § 1 mom</p>
  <dcterms:tableOfContents>
    <a href="19920026aloa0">ASIAN KÄSITTELY ALEMMISSA OIKEUKSISSA</a>
    <a href="19920026mhaku0">MUUTOKSENHAKU KORKEIMMASSA OIKEUDESSA</a>
    <a href="19920026yloa0">KORKEIMMAN OIKEUDEN RATKAISU 19.2.1992</a>
  </dcterms:tableOfContents>
  <finlex:content id="s19920026.kko">
    <div>
      <h2 id="19920026aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Turun raastuvanoikeudessa</h3>
        <p>Pirkko-Liisa Haapasalo on Turun Diesel Ky P. Sauriolle 21.8.1989, yhtiön vastuunalaiselle yhtiömiehelle Pekka Juhani Sauriolle 6.9.1989 ja Suomen valtiolle 8.11.1989 tiedoksi toimitettujen haasteiden nojalla lausunut, että hän oli työskennellyt työsopimuslain 1 §:n mukaisessa toistaiseksi voimassa olleessa työsuhteessa yhtiön palveluksessa toimistotyöntekijänä. Yhtiö oli purkanut työsopimuksen 6.4.1989 sillä perusteella, että Haapasalo oli ottanut osaa Auto- ja Konekaupan Toimihenkilöliitto ATH r.y:n 1.3.1989 tekemän työriitojen sovittelusta annetun lain mukaisen ennakkoilmoituksen perusteella 16.3.1989 alkaneeseen ja 24.4.1989 päättyneeseen työtaisteluun. Työtaistelu oli ollut sekä työehtosopimuslain että työriitojen sovittelusta annetun lain mukaan laillinen.</p>
        <p>Haapasalo oli Liikealan ammattiliitto r.y:n eikä Autoja Konekaupan Toimihenkilöliitto ATH r.y:n jäsen. Haapasalon yhtiön toimistossa tekemä työ oli kuitenkin kuulunut Auto- ja Konekaupan Toimihenkilöliitto ATH r.y:n ja Autoalan Työnantajaliitto ATL r.y:n solmimien työehtoja ja palkkoja koskevien työehtosopimusten piiriin. Viimeinen tällainen sopimus oli ollut voimassa 1.3.1986-28.2.1989 ja lakon päätyttyä oli solmittu mainittujen osapuolten kesken uusi työehtosopimus, joka samoin oli kattanut Haapasalon tekemät työt.</p>
        <p>Toimihenkilöliiton lakon alkamisesta tekemä ennakkoilmoitus oli kattanut eräin ilmoituksessa luetelluin poikkeuksin kaikki sopimusalalla tehtävät työt ilmoituksessa luetelluissa yrityksissä, joihin muun muassa yhtiö oli kuulunut. Haapasalon suorittama työ oli siis kuulunut lakon piiriin. Hän oli jäänyt lakon alettua pois työstä samoinkuin yhtiön toimihenkilöliittoon kuuluvat työntekijät. Alalla työehtosopimuksen solmivan työntekijäjärjestön ilmoitus oli kattanut alalla tehtävät työt työntekijöiden järjestäytymisestä riippumatta, sillä valtakunnansovittelijalle ja työnantajaliitolle toimitetussa ilmoituksessa ei ollut ollut rajausta, jonka mukaan se olisi koskenut vain sanotun liiton jäseniä. Toimihenkilöliitto oli tehnyt ilmoituksen myös Haapasalon puolesta.</p>
        <p>Työsopimus oli purettu ilman työsopimuslain 43 §:ssä tarkoitettua tärkeää syytä, sillä Haapasalo ei ollut osallistunut työrauhavelvoitteen tai työriitalain vastaiseen työtaisteluun eikä purkamiseen ollut ollut muutoinkaan sellaista tärkeää syytä, jonka perusteella yhtiötä ei olisi voitu kohtuudella vaatia jatkamaan työsopimussuhdetta. Yhtiöllä ei ollut ollut edes oikeutta työsopimuksen irtisanomiseen. Työsopimuksen purkaminen oli sisältänyt vakavan työtaisteluoikeuden ja järjestäytymisvapauden loukkauksen.</p>
        <p>Turun työvoimapiirin toimisto oli 12.10.1989 antamallaan päätöksellä hylännyt riitaisena irtisanomisajan palkkaa ja työsopimuksen irtisanomismenettelystä annetun lain mukaista korvausta koskevan Haapasalon palkkaturvahakemuksen.</p>
        <p>Sen vuoksi Haapasalo on vaatinut, että yhtiö ja sen vastuunalainen yhtiömies Pekka Juhani Saurio velvoitetaan yhteisvastuullisesti suorittamaan hänelle kolmen kuukauden irtisanomisaikaa vastaavana palkkana 15.960 markkaa ja korvauksena työsopimuksen irtisanomismenettelystä annetun lain 19 §:n nojalla 20 kuukauden palkkaa vastaavat 106.400 mk, kumpikin erä 16 prosentin korkoineen haasteen tiedoksiantopäivästä lukien, sekä korvaamaan Haapasalon oikeudenkäyntikulut 16 prosentin korkoineen raastuvanoikeuden päätöksen julistamispäivästä lukien. Lisäksi Haapasalo on vaatinut vahvistettavaksi valtiota vastaan, että hänellä on yhtiöltä ja Pekka Juhani Sauriolta edellä mainitut saatavat.</p>
      </div>
      <div>
        <h3>Yhtiön ja Pekka Juhani Saurion vastaus</h3>
        <p>Yhtiö ja Pekka Juhani Saurio ovat kiistäneet kanteen ja vaatineet sen hylkäämistä. Yhtiön konttori-, varaosamyynti- ja teollisuusmyyntiosastoilla noudatettiin Auto- ja Konekaupan Toimihenkilöliitto ATH r.y:n ja Autoalan Työnantajaliitto ATL r.y:n välistä auto- ja konekaupan toimihenkilöitä koskevia työehtosopimuksia. Kun neuvotteluissa uudesta työehtosopimuksesta ei ollut päästy toimihenkilöliittoa tyydyttävään tulokseen, toimihenkilöliitto oli 1.3.1989 jättänyt työriitojen sovittelusta annetun lain mukaisen työtaisteluilmoituksen valtakunnansovittelijalle ja Autoalan Työnantajaliitto ATL r.y:lle. Ilmoituksen mukaan toimihenkilöliiton jäsenet ryhtyisivät työnseisaukseen 16.3.1989, jollei sitä ennen olisi päästy liittoa tyydyttävään tulokseen työehtosopimusneuvotteluissa. Toimihenkilöliitto voi antaa vain omia jäseniään koskevan ennakkoilmoituksen. Toimihenkilöliiton edustajat olivat valtakunnansovittelijan johdolla käydyssä neuvottelussa 2.3.1989 ilmoittaneet, että työtaistelu koski vain liiton jäseniä. Haapasaloa koskevaa ennakkoilmoitusta työnseisauksesta ei ollut tehty.</p>
      </div>
      <div>
        <h3>Turun raastuvanoikeuden päätös 1.2.1990</h3>
        <p>Raastuvanoikeus on katsonut selvitetyksi, että Haapasalo oli työskennellyt yhtiön palveluksessa 6.10.1975 lukien toistaiseksi voimassa olleessa työsopimussuhteessa viimeksi toimistotyöntekijänä. Auto- ja Konekaupan Toimihenkilöliitto ATH r.y, jonka jäsen Haapasalo ei ollut ollut, oli julistanut työriitojen menettelysäännöksiä noudattaen toimeenpannun työnseisauksen 16.3.1989. Liikealan Ammattiliitto r.y:n jäsenenä Haapasalo oli osallistunut lakkoon siitä huolimatta, että työnantaja oli Haapasalolle jo ennen lakon alkamista selvittänyt lakon laajuutta ja sitä, että työstä poisjääminen muiden kuin toimihenkilöliiton jäsenten osalta merkitsi työvelvoitteen laiminlyöntiä siinä määrin, että työsopimus sen johdosta voitiin joutua päättämään. Lisäksi Haapasalolle oli annettu kirjallinen varoitus ja kehotus saapua työhön. Haapasalon jäätyä saapumatta työhön yhtiö oli 6.4.1989 purkanut hänen työsopimuksensa.</p>
        <p>Raastuvanoikeus on katsonut, ettei Haapasalolla ollut ollut oikeutta ryhtyä toisen liiton julistamiin työtaistelutoimenpiteisiin, mistä työnantaja oli varoittanut häntä ennen lakon alkamista. Haapasalo oli lakon kestäessä saanut kirjallisen varoituksen ja kehotuksen palata työhön. Kun Haapasalo tästä huolimatta oli jäänyt palaamatta työhön jatkaen kiellettyyn työtaisteluun osallistumistaan, yhtiöllä oli ollut tärkeä syy työsopimuksen purkamiseen. Tämän vuoksi raastuvanoikeus on hylännyt kanteen.</p>
      </div>
      <div>
        <h3>Turun hovioikeuden tuomio 5.3.1991</h3>
        <p>Hovioikeus, jonka tutkittavaksi Haapasalo oli saattanut jutun, on pysyttänyt raastuvanoikeuden päätöksen. Haapasalo on velvoitettu suorittamaan yhtiölle ja Pekka Juhani Sauriolle korvaukseksi vastauskuluista 1.400 markkaa.</p>
      </div>
    </div>
    <div>
      <h2 id="19920026mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 10.7.1991. Haapasalo on vaatinut kanteensa hyväksymistä ja oikeudenkäyntikulujensa korvaamista kaikissa oikeusasteissa.</p>
      <p>Yhtiö ja Pekka Juhani Saurio sekä valtio ovat antaneet pyydetyt vastaukset. Yhtiö ja Saurio ovat yhteisessä vastauksessaan vaatineet korvausta vastauskuluistaan.</p>
    </div>
    <div>
      <h2 id="19920026yloa0">KORKEIMMAN OIKEUDEN RATKAISU 19.2.1992</h2>
      <div>
        <h3>Perustelut</h3>
        <p>Auto- ja Konekaupan Toimihenkilöliitto ATH r.y. on 1.3.1989 toimittanut työriitojen sovittelusta annetun lain 7 §:ssä tarkoitetun kirjallisen ilmoituksen työnseisauksesta valtakunnansovittelijalle ja vastapuolelle. Ilmoituksessa mainittiin työnseisauksen alkavan 16.3.1989, koska neuvotteluissa auto- ja konekaupan alan työehtosopimuksesta ei ollut päästy toimihenkilöliittoa tyydyttävään tulokseen. Ilmoituksessa lakkorajat määrättiin muun muassa siten, että lakon piiriin kuuluivat ilmoituksessa mainitut yritykset, joihin kuului myös Haapasalon työnantaja. Toimihenkilöliiton julistama työtaistelu on ollut laillinen.</p>
        <p>Haapasalo on ollut Liikealan ammattiliitto r.y:n jäsen mutta ei Auto- ja Konekaupan Toimihenkilöliitto ATH r.y:n jäsen. Haapasalon suorittama työ on kuitenkin kuulunut Auto- ja Konekaupan Toimihenkilöliitto ATH r.y:n ja Autoalan Työnantajaliitto ATL r.y:n solmiman 1.3.1986-28.2.1989 voimassa olleen työehtosopimuksen soveltamisalaan ja myös lakon päätyttyä solmitun uuden työehtosopimuksen soveltamisalaan. Liikealan ammattiliitto r.y. ei ole tehnyt kysymyksessä olevalla alalla työehtosopimuksia, joita on tehnyt ainoastaan toimihenkilöliitto.</p>
        <p>Työriitojen sovittelusta annetun lain esitöistä ja lain 7 §:n sanamuodosta ei voida päätellä, että tarkoituksena olisi ollut rajoittaa ennakkoilmoitus koskemaan vain ilmoittajan omia jäseniä. Siten voidaan perustellusti päätyä siihen, että alalla ainoa työehtosopimuksia tekevä liitto voi tehdä työnseisauksesta ennakkoilmoituksen myös sellaisten toiseen liittoon kuuluvien jäsenten puolesta, joihin sovelletaan työnseisauksen aiheena olevaa työehtosopimusta, jos näiden oma liitto on hyväksynyt jäsentensä osallistumisen ilmoituksen tehneen liiton toimeenpanemaan työnseisaukseen.</p>
        <p>Auto- ja Konekaupan Toimihenkilöliitto ATH r.y. ja Autoalan Työnantajaliitto ATL r.y. ovat kuitenkin ennakkoilmoituksen johdosta 2.3.1989 valtakunnansovittelijan ja molempien liittojen edustajien kesken käydyssä neuvottelussa todenneet lakkorajoista, että lakko koski vain toimihenkilöliiton jäseniä. Liitot ovat voineet rajoittaa työnseisaukseen osallistuvien piiriä. Kun Haapasaloa ei ole ilmoitettu työnseisauksen piiriin eikä ennakkoilmoitus siten ole koskenut häntä, Haapasalolla ei ole ollut oikeutta ryhtyä lakkoon.</p>
        <p>Työtaistelu on ollut järjestön toimeenpanema ja se on ollut omiaan vaikuttamaan myös Haapasalon työsuhteen ehtoihin. Arvioitaessa työntekijän menettelyä on otettava huomioon, mitä työntekijältä kohtuuden mukaan voidaan vaatia. Haapasalon työnantaja Turun Diesel Ky P. Saurio on omalta liitoltaan, Autoalan Työnantajaliitto ATL r.y:ltä saamiensa ohjeiden mukaisesti ennen lakkoa ilmoittanut Haapasalolle, että tällä ei ollut oikeutta ryhtyä lakkoon, ja kehottanut lakon alettua Haapasaloa palaamaan työhön. Haapasalon oma liitto, Liikealan ammattiliitto r.y, ja Auto- ja Konekaupan toimihenkilöliitto ATH r.y. ovat puolestaan hyväksyneet ammattiliittoon kuuluvien työntekijöiden osallistumisen lakkoon ja ammattiliitto on pyrkinyt saamaan jäsenensä siihen mukaan. Haapasalo on näin saanut ristiriitaista tietoa oikeudestaan osallistua lakkoon. Siihen osallistuessaan hän on toiminut oman ammattiliittonsa antamien ohjeiden mukaisesti. Tällaisessa tilanteessa yhtiöltä on kohtuuden mukaan voitu vaatia sopimussuhteen jatkamista. Yhtiöllä ei siten ole ollut työsopimuslain 43 §:n 1 ja 2 momenteissa tarkoitettua tärkeää syytä purkaa työsopimusta.</p>
        <p>Haapasalolla on oikeus saada vaatimansa kolmen kuukauden irtisanomisajan palkka. Koska yhtiöllä ei ole myöskään ollut työsopimuslain 37 §:n mukaista erityisen painavaa syytä irtisanoa Haapasalon työsopimusta, yhtiön on suoritettava Haapasalolle korvausta työsopimuksen perusteettomasta irtisanomisesta. Työsopimuksen irtisanomismenettelystä annetun lain 20 §:n nojalla suoritettavan korvauksen määrässä on otettava huomioon toisaalta Haapasalon työsuhteen pitkä kestoaika ja työtä vaille jäämisen arvioitu kesto sekä toisaalta Haapasalon itsensä antama aihe työsopimuksen purkamiseen. Yhtiö on velvollinen suorittamaan Haapasalolle viiden kuukauden palkkaa vastaavan korvauksen.</p>
      </div>
      <div>
        <h3>Tuomiolauselma</h3>
        <p>Hovioikeuden tuomio ja raastuvanoikeuden päätös kumotaan ja Pirkko-Liisa Haapasalo vapautetaan korvaamasta yhtiön ja Pekka Juhani Saurion oikeudenkäyntikuluja hovioikeudessa. Yhtiö ja Pekka Juhani Saurio velvoitetaan yhteisvastuullisesti suorittamaan Haapasalolle irtisanomisajan palkkaa 15.960 markkaa ja korvausta työsopimuksen perusteettomasta purkamisesta 26.600 markkaa, kumpikin erä 16 prosentin korkoineen siten, että yhtiön on suoritettava korkoa 21.8.1989 lukien ja Pekka Juhani Saurion 6.9.1989 lukien. Valtiota vastaan ajetun kanteen osalta vahvistetaan, että Haapasalolla on yhtiöltä ja Pekka Juhani Sauriolta edellä mainitut 15.960 markan ja 26.600 markan saatavat.</p>
        <p>Yhtiö ja Pekka Juhani Saurio velvoitetaan yhteisvastuullisesti korvaamaan Haapasalon oikeudenkäyntikulut jutussa 15.000 markalla.</p>
        <div>
          <p>Ratkaisuun osallistuneet: presidentti Heinonen, oikeusneuvokset Nybergh, Ketola ja Wirilander sekä ylimääräinen oikeusneuvos Heikonen</p>
        </div>
      </div>
    </div>
  </finlex:content>
</finlex:document>
