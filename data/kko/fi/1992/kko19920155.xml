<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920155</dcterms:identifier>
  <finlex:ecliIdentifier>ECLI:FI:KKO:1992:155</finlex:ecliIdentifier>
  <dcterms:title>KKO:1992:155</dcterms:title>
  <dcterms:description>
    <p>
      <strong>Oikeuspaikka</strong>
    </p>
  </dcterms:description>
  <finlex:registerNumber>S91/1383</finlex:registerNumber>
  <dcterms:date pvm="19920603">1992-06-03</dcterms:date>
  <finlex:fileCopyNumber>3860</finlex:fileCopyNumber>
  <dcterms:issued pvm="19921104">1992-11-04</dcterms:issued>
  <dcterms:abstract>
    <p>Takaus oli annettu sopimukseen perustuvien saatavien maksamisesta ja sopimuksen täyttämisestä muutoin. Takaajien katsottiin sitoutuneen myös sopimuksen oikeuspaikkaehtoon kun takaus oli kirjoitettu heti sopimuksen erityisten ehtojen ja allekirjoitusten jälkeen ja he olivat takauksen tekstin mukaan perehtyneet sopimusehtoihin liitteineen.</p>
    <p>Vrt. <a href="http://www.finlex.fi/fi/oikeus/kko/kko/1991/19910005">KKO:1991:5</a></p>
  </dcterms:abstract>
  <p>OK 10 luku 11 § 2 mom</p>
  <dcterms:tableOfContents>
    <a href="19920155aloa0">ASIAN KÄSITTELY ALEMMISSA OIKEUKSISSA</a>
    <a href="19920155mhaku0">MUUTOKSENHAKU KORKEIMMASSA OIKEUDESSA</a>
    <a href="19920155yloa0">KORKEIMMAN OIKEUDEN RATKAISU 4.11.1992</a>
  </dcterms:tableOfContents>
  <finlex:content id="s19920155.kko">
    <div>
      <h2 id="19920155aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Suomen Yritysrahoitus Oy on Tampereelta olevaa Sven-Erik Reiliniä ja Lempäälästä olevaa Aimo Olavi Keskistä vastaan ajamassaan kanteessa lausunut, että se oli rahoittanut Mäntästä olevan Mäntän Automyynti Oy:n liiketoimintaa 22.12.1988 ja 2.1.1989 allekirjoitetun, osamaksusopimusten rahoittamista koskevan sopimuksen perusteella. Mäntän Automyynti Oy oli laiminlyönyt sopimuksen mukaisten velvollisuuksiensa täyttämisen ja se oli asetettu konkurssiin 5.9.1989.</p>
        <p>Suomen Yritysrahoitus Oy:n saatavaksi Mäntän Automyynti Oy:ltä oli näin muodostunut yhteensä 193 013,37 markkaa korkoineen.</p>
        <p>Sopimukseen perustuvien saatavien maksamisesta ja sopimuksen täyttämisestä muutoin olivat Reilin ja Keskinen samassa sopimusasiakirjassa sitoutuneet Mäntän Automyynti Oy:n puolesta yhteisvastuulliseen omavelkaiseen takaukseen, kuitenkin enintään 500 000 markan määrään saakka.</p>
        <p>Sopimuksen yleisehtojen mukaan sopimuksesta aiheutuvat riitakysymykset ratkaistiin Helsingin raastuvanoikeudessa.</p>
        <p>Sen vuoksi Suomen Yritysrahoitus Oy on vaatinut Reilinin ja Keskisen velvoittamista suorittamaan sille sanotut 193 013,37 markkaa kanteessa mainittuine korkoineen.</p>
      </div>
      <div>
        <h3>Oikeudenkäyntiväite</h3>
        <p>Reilin ja Keskinen ovat ennen pääasiaan vastaamista väittäneet, ettei Helsingin raastuvanoikeus ollut oikea tuomioistuin käsittelemään kannetta, koska heidän yleinen oikeuspaikkansa ei ollut Helsingin raastuvanoikeus eikä yhtiöiden sopimus oikeuspaikasta sitonut heitä. Sen vuoksi Reilin ja Keskinen ovat vaatineet kanteen jättämistä tutkimatta ja Suomen Yritysrahoitus Oy:n velvoittamista korvaamaan heidän oikeudenkäyntikulunsa korkoineen.</p>
      </div>
      <div>
        <h3>Raastuvanoikeuden päätös 30.5.1991</h3>
        <p>Raastuvanoikeus on todennut, että Suomen Yritysrahoitus Oy:n ja Mäntän Automyynti Oy:n väliseen sopimukseen oli sisältynyt oikeuspaikkaa koskeva ehto, jonka mukaan sopimuksesta aiheutuvat riidat ratkaistiin Helsingin raastuvanoikeudessa. Helsingin raastuvanoikeus ei kuitenkaan ollut Reilinin ja Keskisen oikeudenkäymiskaaren 10 luvun 1 §:n mukainen laillinen tuomioistuin. Reilin ja Keskinen eivät olleet myöskään oikeudenkäymiskaaren 10 luvun 11 §:ssä säädetyllä tavalla tehneet Suomen Yritysrahoitus Oy:n kanssa sopimusta asian käsittelemisestä Helsingin raastuvanoikeudessa.</p>
        <p>Sen vuoksi raastuvanoikeus on jättänyt kanteen tutkimatta ja velvoittanut Suomen Yritysrahoitus Oy:n korvaamaan Reilinin ja Keskisen yhteiset oikeudenkäyntikulut 2 000 markalla 16 prosentin korkoineen 31.5.1991 lukien.</p>
      </div>
      <div>
        <h3>Helsingin hovioikeuden päätös 25.9.1991</h3>
        <p>Hovioikeus, jonka tutkittavaksi Suomen Yritysrahoitus Oy oli saattanut jutun, ei ole muuttanut raastuvanoikeuden päätöstä. Suomen Yritysrahoitus Oy on velvoitettu korvaamaan Reilinin ja Keskisen yhteiset oikeudenkäyntikulut hovioikeudessa 1 000 markalla 16 prosentin korkoineen 25.9.1991 lukien.</p>
      </div>
    </div>
    <div>
      <h2 id="19920155mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 29.1.1992. Suomen Yritysrahoitus Oy on vaatinut hovioikeuden ja raastuvanoikeuden päätösten kumoamista ja jutun palauttamista Helsingin raastuvanoikeuteen. Lisäksi yhtiö on vaatinut korvausta oikeudenkäyntikuluistaan jutussa korkoineen.</p>
      <p>Reilin ja Keskinen ovat yhteisesti antaneet heiltä pyydetyn vastauksen ja vaatineet korvausta vastauskuluista korkoineen.</p>
    </div>
    <div>
      <h2 id="19920155yloa0">KORKEIMMAN OIKEUDEN RATKAISU 4.11.1992</h2>
      <div>
        <h3>Perustelut</h3>
        <p>Helsingin raastuvanoikeus ei ole Reilinin ja Keskisen laissa säädetty yleinen oikeuspaikka. Sopimukseen osamaksusopimusten rahoittamisesta, johon perustuvien Suomen Yritysrahoitus Oy:n saatavien maksamisesta ja sopimuksen täyttämisestä muutoin heidän takauksensa on annettu, sisältyy kuitenkin yleisehtona määräys sopimuksesta aiheutuvien riitakysymysten ratkaisemisesta Helsingin raastuvanoikeudessa. Takaus on kirjoitettu heti tämän sopimuksen erityisten ehtojen ja allekirjoitusten jälkeen ja Reilin ja Keskinen ovat takauksen tekstin mukaan myös perehtyneet sopimusehtoihin liitteineen. Näin laaditussa ja sijoitetussa takauksessaan Reilin ja Keskinen ovat oikeudenkäymiskaaren 10 luvun 11 §:n 2 momentissa säädetyllä tavalla kirjallisesti sitoutuneet myös oikeuspaikkaa koskevaan sisällöltään tavanomaiseen sopimusehtoon. Tämän vuoksi heidän tulee vastata takauksestaan Helsingin raastuvanoikeudessa.</p>
      </div>
      <div>
        <h3>Päätöslauselma</h3>
        <p>Hovioikeuden ja raastuvanoikeuden päätökset kumotaan ja yhtiö vapautetaan raastuvanoikeuden ja hovioikeuden tuomitsemasta oikeudenkäyntikulujen korvausvelvollisuudesta. Juttu palautetaan raastuvanoikeuteen ilmoituksesta aloitettavaa uutta käsittelyä varten.</p>
        <p>Mikäli ilmoitus tehdään, asianosaisten tulee saapua uuteen käsittelyyn, yhtiön uhalla, että juttu sen poissaollessa voidaan jättää sillensä tai Reilinin ja Keskisen vaatimuksesta ratkaista, ja Reilinin ja Keskisen uhalla, että juttu voidaan heidän poissaolostaan huolimatta ratkaista.</p>
        <div>
          <p>Ratkaisuun osallistuneet: oikeusneuvokset Ailio, Nikkarinen, Roos, Taipale ja Tulokas</p>
        </div>
      </div>
    </div>
  </finlex:content>
</finlex:document>
