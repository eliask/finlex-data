<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920058</dcterms:identifier>
  <finlex:ecliIdentifier>ECLI:FI:KKO:1992:58</finlex:ecliIdentifier>
  <dcterms:title>KKO:1992:58</dcterms:title>
  <dcterms:description>
    <p>
      <strong>Oikeusvoima</strong>
    </p>
    <p>
      <strong>Konkurssituomio</strong>
    </p>
  </dcterms:description>
  <finlex:registerNumber>S91/934</finlex:registerNumber>
  <dcterms:date pvm="19911211">1991-12-11</dcterms:date>
  <finlex:fileCopyNumber>1616</finlex:fileCopyNumber>
  <dcterms:issued pvm="19920508">1992-05-08</dcterms:issued>
  <dcterms:abstract>
    <p>A:n saatava Ky:ltä oli vahvistettu konkurssituomiossa. A velkoi saatavaa Ky:n vastuunalaiselta yhtiömieheltä B:ltä. B vetosi siihen, ettei konkurssituomio sitonut häntä eikä hän ollut vastuussa saatavasta, koska se oli syntynyt hänen yhtiöstä eroamisensa jälkeen.</p>
    <p>B ei ollut ollut asianosaisena konkurssioikeudenkäynnissä. Asia oli ratkaistu konkurssituomiossa vain Ky:n osalta ja B:n vastuu näin vahvistetusta kommandiittiyhtiön velasta määräytyi yhtiöoikeudellisten säännösten nojalla.</p>
  </dcterms:abstract>
  <dcterms:tableOfContents>
    <a href="19920058aloa0">ASIAN KÄSITTELY ALEMMISSA OIKEUKSISSA</a>
    <a href="19920058mhaku0">MUUTOKSENHAKU KORKEIMMASSA OIKEUDESSA</a>
    <a href="19920058yloa0">KORKEIMMAN OIKEUDEN RATKAISU 8.5.1992</a>
  </dcterms:tableOfContents>
  <finlex:content id="s19920058.kko">
    <div>
      <h2 id="19920058aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Haukiputaan kihlakunnanoikeudessa</h3>
        <p>Jari Sakari Seppälä on Voitto Matias Määttää sekä lisäksi Markku Juhani Määttää ja Kauko Benjami Hämeenniemeä vastaan ajamassaan kanteessa ja kannetta kihlakunnanoikeudessa kehittäessään lausunut, että hän oli ollut Kiimingin kunnasta olleen Määtän Sähkö Ky:n palveluksessa. Yhtiö oli asetettu konkurssiin 29.1.1985. Seppälä oli valvonut konkurssissa työpalkkasaatavia yhteensä 36.413,30 markkaa. Saatavat perustuivat urakkatyöhön, joka oli tehty Voitto Matias Määtän ollessa kommandiittiyhtiön vastuunalainen yhtiömies. Etuoikeutettua saatavaa oli 13.079,62 markkaa, jolle oli kertynyt suoritusta pääoman osalta 2.381,80 markkaa. Korkoja oli tältä osin 28.10.1986 maksamatta 889,79 markkaa. Etuoikeudettomalle saatavalle ei ollut kertynyt suoritusta. Kihlakunnanoikeuden 20.8.1985 julistama konkurssituomio oli oikeusvoimainen kommandiittiyhtiön vastuunalaisiin yhtiömiehiin nähden. Voitto Matias Määttä sekä Markku Juhani Määttä ja Hämeenniemi olivat kommandiittiyhtiön vastuunalaisina yhtiömiehinä vastuussa Seppälän saatavasta.</p>
        <p>Sen vuoksi Seppälä on vaatinut, että Voitto Matias Määttä velvoitetaan yhteisvastuullisesti Markku Juhani Määtän ja Hämeenniemen kanssa suorittamaan hänelle työsuhteesta johtuvia saatavia 34.031,50 markkaa ja 28.10.1986 asti kertyneitä korkoja 889,79 markkaa sekä korkoa 16 prosenttia 29.10.1986 lukien 10.697,82 markalle ja 29.1.1985 lukien 23.333,68 markalle.</p>
      </div>
      <div>
        <h3>Voitto Matias Määtän vastaus</h3>
        <p>Voitto Matias Määttä on kiistänyt kanteen ja vaatinut sen hylkäämistä sekä Seppälän velvoittamista korvaamaan hänen oikeudenkäyntikulunsa korkoineen. Määttä oli ollut kommandiittiyhtiön vastuunalainen yhtiömies 17.10.1984 saakka, jolloin hän oli myynyt yhtiöosuutensa varoineen ja velkoineen Markku Juhani Määtälle ja Hämeenniemelle. Konkurssissa Seppälä oli valvonut maksamattomia urakkapohjia vuosilta 1981-1983 ja 1984-1985. Urakkapohjia ei ollut vuosilta 1981-1983 maksamatta. Sikäli kuin urakkapohjia oli maksamatta vuodelta 1984, Voitto Matias Määttä on myöntänyt olevansa vastuussa ennen 17.10.1984 erääntyneistä urakkapohjista. Sen jälkeen erääntyneistä saatavista Voitto Matias Määttä ei vastannut, koska Seppälä oli ollut tietoinen yhtiön omistussuhteissa tapahtuneesta muutoksesta.</p>
      </div>
      <div>
        <h3>Kihlakunnanoikeuden päätös 5.6.1990</h3>
        <p>Kommandiittiyhtiö oli merkitty kaupparekisteriin 3.3.1983. Yhtiön henkilökohtaisesti vastuunalainen yhtiömies oli 17.11.1986 päivätyn kaupparekisterinotteen mukaan Voitto Matias Määttä.</p>
        <p>Voitto Matias Määttä oli 17.10.1984 allekirjoitetulla kauppakirjalla luovuttanut Markku Juhani Määtälle ja Hämeenniemelle yhteisesti kommandiittiyhtiön varoineen ja velkoineen. Ostajat sitoutuivat vastaamaan kaikista yhtiön veloista ja muista vastuista, jotka perustuivat liiketoimintaan, paitsi mitä sopimuksessa jäljempänä määrättiin.</p>
        <p>Kommandiittiyhtiö oli asetettu konkurssiin 29.1.1985. Oulun lääninverovirasto oli riitauttanut Seppälän saatavia koskevan valvonnan, minkä vuoksi kihlakunnanoikeus oli konkurssituomiossa 20.8.1985 osoittanut Seppälän eri oikeudenkäynnissä näyttämään saatavan toteen.</p>
        <p>Seppälä oli lausunut, että kanteessa mainittu saatava oli syntynyt ennen yhtiöosuuksien ostamista 17.10.1984.</p>
        <p>Markku Juhani Määttä ja Hämeenniemi olivat lausuneet, että urakkapohjat johtuivat Voitto Matias Määtän yhtiömiesajalta ja että velvoitteista vastasi Voitto Matias Määttä. Markku Juhani Määttä ja Hämeenniemi olivat myöntäneet, että vaadittu saatava oli erääntynyt ennen kauppaa ja oli sinänsä oikea ja että Seppälällä oli kanteessa mainittu työsuhdesaatava kommandiittiyhtiöltä.</p>
        <p>Voitto Matias Määttä oli lausunut, ettei hänen yhtiössäoloajaltaan ollut maksamattomia urakkapohjia.</p>
        <p>Kihlakunnanoikeus on katsonut konkurssisäännön 97 §:n 1 momentin nojalla, että Oulun lääninveroviraston suorittama Seppälän saatavan riitauttaminen oli tullut myös Voitto Matias Määtän eduksi. Seppälän saatavaa koskevaa riitaa ei ollut Voitto Matias Määttään nähden oikeusvoimaisesti ratkaistu. Seppälä ei ollut muutoinkaan näyttänyt, että hänellä olisi kanteessa mainittu saatava.</p>
        <p>Sen vuoksi kihlakunnanoikeus on, samalla kun on velvoittanut Markku Juhani Määtän ja Hämeenniemen yhteisvastuullisesti suorittamaan Seppälälle työsuhteesta johtuvia saatavia 34.031,50 markkaa, 28.10.1986 asti kertyneitä korkoja 889,79 markkaa ja korkoa 16 prosenttia 29.10.1986 lukien 10.697,82 markalle ja 29.1.1985 lukien 23.333,68 markalle sekä korvaamaan Seppälän oikeudenkäyntikulut, hylännyt kanteen Voitto Matias Määtän osalta ja velvoittanut Seppälän korvaamaan Voitto Matias Määtän oikeudenkäyntikulut 6.000 markalla 16 prosentin korkoineen 5.6.1990 lukien.</p>
      </div>
      <div>
        <h3>Rovaniemen hovioikeuden tuomio 21.5.1991</h3>
        <p>Hovioikeus, jonka tutkittavaksi Seppälä oli saattanut jutun, on lausunut, että Voitto Matias Määttä oli ollut kommandiittiyhtiön vastuunalainen yhtiömies 17.10.1984 asti, jolloin hän oli myynyt yhtiöosuutensa Markku Juhani Määtälle ja Hämeenniemelle.</p>
        <p>Seppälän velkomat työpalkkasaatavat perustuivat hänen ilmoituksensa mukaan Seppälän yhtiölle suorittamaan urakkatyöhön, joka oli tehty Voitto Matias Määtän yhtiömiesaikana. Seppälän mukaan hänelle oli maksettu tuntipalkkaa urakan kestäessä ja lopullinen urakkapalkka oli määritetty työn päätyttyä tehdyssä mittauksessa. Hänen velkomansa saatava muodostui hänen mukaansa sanotuista maksamattomista urakkapohjista.</p>
        <p>Voitto Matias Määttä oli kiistänyt kanteen ja lausunut, että hänen käsityksensä mukaan maksamattomia urakkapohjia hänen yhtiössäoloajaltaan ei ollut. Hänen mukaansa, mikäli palkkasaatavia oli, niiden täytyi kohdistua yhtiöosuuden kaupan jälkeiseen aikaan.</p>
        <p>Seppälä oli valvonut velkomansa saatavan kommandiittiyhtiön konkurssissa. Seppälän valvonta oli riitautettu osittain hänen vaatimansa etuoikeuden osalta ja hänet oli osoitettu konkurssituomiossa eri oikeudenkäynnissä näyttämään toteen saamisensa etuoikeus. Seppälän saatava oli muutoin vahvistettu maksettavaksi yhtiön konkurssituomiossa 20.8.1985.</p>
        <p>Voitto Määttä oli vastuussa suhteessa velkojaan ennen yhtiöstä eroamistaan syntyneistä yhtiön sopimusperusteisista velvoitteista. Hän oli myös vastuussa yhtiöstä eroamisensa jälkeen syntyneistä yhtiön sopimusperusteisista velvoitteista, jollei velkoja ollut tiennyt yhtiömiehen erosta ennen velvoitteen syntymistä. Muista eroamisensa jälkeen syntyneistä yhtiön velvoitteista hän ei ollut vastuussa velkojalle.</p>
        <p>Asiakirjoissa olevassa konkurssituomiossa ei ollut lausuttu, minä ajankohtana Seppälän saatavat olivat syntyneet. Muutakaan näyttöä saatavan syntymisen ajankohdasta ei ollut esitetty.</p>
        <p>Koska Voitto Matias Määttä ei ollut vastuussa yhtiöstä eroamisensa jälkeen syntyneistä yhtiön velvoitteista eikä ollut näytetty Seppälän velkoman saatavan vastoin Voitto Matias Määtän kiistämistä syntyneen hänen vastuussaoloaikanaan, Seppälän kanne Voitto Matias Määttään nähden on hylätty.</p>
        <p>Muilta osin hovioikeus on hyväksynyt kihlakunnanoikeuden päätöksen perustelut.</p>
        <p>Hovioikeus ei ole muuttanut kihlakunnanoikeuden päätöksen lopputulosta. Seppälä on velvoitettu maksamaan Voitto Matias Määtälle korvaukseksi vastauskuluista hovioikeudessa 1.000 markkaa 16 prosentin korkoineen hovioikeuden tuomion antopäivästä lukien.</p>
      </div>
    </div>
    <div>
      <h2 id="19920058mhaku0">MUUTOKSENHAKU KORKEIMMASSA OIKEUDESSA</h2>
      <p>Seppälälle on myönnetty valituslupa 17.9.1991. Seppälä on vaatinut hovioikeuden tuomion kumoamista ja kanteensa hyväksymistä sekä Voitto Matias Määtän velvoittamista korvaamaan hänen oikeudenkäyntikulunsa Korkeimmassa oikeudessa korkoineen. Seppälä on toimittanut tänne lisäselvitystä.</p>
      <p>Voitto Matias Määttä on antanut häneltä pyydetyn vastauksen ja vaatinut korvausta vastauskuluista korkoineen.</p>
    </div>
    <div>
      <h2 id="19920058yloa0">KORKEIMMAN OIKEUDEN RATKAISU 8.5.1992</h2>
      <div>
        <h3>Käsittelyratkaisu</h3>
        <p>Seppälän tänne toimittama lisäselvitys jätetään oikeudenkäymiskaaren 30 luvun 7 §:n 1 momentin nojalla huomioon ottamatta.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Seppälän saatava on hovioikeuden tuomiossa mainituin tavoin vahvistettu maksettavaksi konkurssituomiossa 20.8.1985.</p>
        <p>Kun Seppälä on velkonut saatavaa kommandiittiyhtiön vastuunalaisilta yhtiömiehiltä, Voitto Matias Määttä on vedonnut siihen, ettei hän ollut vastuussa saatavasta, joka oli syntynyt hänen yhtiöstä eroamisensa 17.10.1984 jälkeen. Lisäksi Voitto Matias Määttä on huomauttanut, ettei konkurssituomio sitonut häntä, koska hän ei yhtiön konkurssin alkaessa ollut ollut yhtiön vastuunalainen yhtiömies.</p>
        <p>Voitto Matias Määttä ei ole ollut asianosaisena konkurssioikeudenkäynnissä. Konkurssituomiolla asia on ratkaistu yhtiön osalta ja Voitto Matias Määtän vastuu näin vahvistetusta kommandiittiyhtiön velasta määräytyy yhtiöoikeudellisten säännösten nojalla.</p>
        <p>Kommandiittiyhtiön vastuunalainen yhtiömies vastaa yhtiön velasta niin kuin omasta velastaan. Yhtiömies ei kuitenkaan ole vastuussa yhtiöstä eroamisensa jälkeen syntyneestä velasta, jos velkoja tiesi, että yhtiömies oli eronnut yhtiöstä ennen velvoitteen syntymistä. Kun Seppälä on tiennyt Voitto Matias Määtän eronneen yhtiöstä, on selvitettävä, onko Seppälän saatava syntynyt ennen Voitto Matias Määtän eroamista vai sen jälkeen.</p>
        <p>Konkurssituomiossa vahvistettu saatava perustuu Seppälän yhtiölle suorittamaan urakkatyöhön. Hänelle on urakan kestäessä maksettu tuntipalkkaa ja saatava on muodostunut niin sanotuista urakkapohjista eli työn päätyttyä tehdyssä mittauksessa määritellystä lopullisesta urakkapalkasta. Voitto Matias Määtän yhtiöstä eroamisen 17.10.1984 jälkeen yhtiö on ollut toiminnassa vain lyhyen ajan ennen 29.1.1985 alkanutta konkurssia. Seppälä on kertonut, että työ oli tehty ja hän oli jäänyt pois yhtiön palveluksesta Voitto Matias Määtän ollessa yhtiömies. Markku Juhani Määttä ja Kauko Benjami Hämeenniemi ovat asiassa vastaajina ilmoittaneet kihlakunnanoikeudessa, että Seppälän saatavan peruste on syntynyt ennen kuin he olivat ostaneet Voitto Matias Määtän yhtiöosuuden. Näissä olosuhteissa Voitto Matias Määtän saatavan kiistäminen pelkästään sillä perusteella, että hänen käsityksensä mukaan maksamattomia urakkapohjia ei hänen yhtiömiesajaltaan ollut, ei ole uskottava. Korkein oikeus katsoo Seppälän saatavan syntyneen Voitto Matias Määtän ollessa yhtiön vastuunalainen yhtiömies. Tämän vuoksi hän on vastuussa kysymyksessä olevasta kommandiittiyhtiön velasta kuin omasta velastaan.</p>
        <p>Tuomiolauselma</p>
        <p>Kihlakunnanoikeuden päätös ja hovioikeuden tuomio kumotaan Voitto Matias Määttään kohdistetun kanteen osalta. Voitto Matias Määttä velvoitetaan yhteisvastuullisesti hovioikeudessa maksamaan tuomittujen Markku Juhani Määtän ja Kauko Benjami Hämeenniemen kanssa suorittamaan Seppälälle työsuhteesta johtuvia saatavia 34.031,50 markkaa ja 28.10.1986 asti kertyneitä korkoja 889,79 markkaa sekä korkoa 16 prosenttia 10.697,82 markalle 29.10.1986 lukien ja 23.333,68 markalle 29.1.1985 lukien.</p>
        <p>Seppälä vapautetaan korvaamasta Voitto Matias Määtän oikeudenkäyntikuluja kihlakunnanoikeudessa ja hovioikeudessa.</p>
        <p>Voitto Matias Määttä velvoitetaan korvaamaan Seppälän oikeudenkäyntikulut Korkeimmassa oikeudessa 2.000 markalla 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Portin, Riihelä, Ketola ja Taipale sekä ylimääräinen oikeusneuvos Heikonen</p>
        </div>
      </div>
    </div>
  </finlex:content>
</finlex:document>
