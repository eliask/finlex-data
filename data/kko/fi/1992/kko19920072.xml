<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920072</dcterms:identifier>
  <finlex:ecliIdentifier>ECLI:FI:KKO:1992:72</finlex:ecliIdentifier>
  <dcterms:title>KKO:1992:72</dcterms:title>
  <dcterms:description>
    <p>
      <strong>Osamaksukauppa</strong>
    </p>
    <p>
      <strong>Sopimus</strong>
      <span>Sopimuksen purkaminen</span>
    </p>
  </dcterms:description>
  <finlex:registerNumber>S91/277</finlex:registerNumber>
  <dcterms:date pvm="19911127">1991-11-27</dcterms:date>
  <finlex:fileCopyNumber>1846</finlex:fileCopyNumber>
  <dcterms:issued pvm="19920602">1992-06-02</dcterms:issued>
  <dcterms:abstract>
    <p>Autoliike oli pidättänyt osamaksusopimuksella myydyn auton omistusoikeuden itsellään ja siirtänyt sopimuksen rahoitusyhtiölle, joka oli ilmoittanut ostajalle sopimuksen siirrosta ja siitä, että vain rahoitusyhtiölle suoritetut maksut olivat päteviä. Kysymys siitä, vapautuiko ostaja osamaksuerien suoritusvelvollisuudesta rahoitusyhtiötä kohtaan luovuttamalla auton autoliikkeen kanssa tekeminsä sopimuksin takaisin liikkeelle.</p>
  </dcterms:abstract>
  <p>Vrt. <a href="http://www.finlex.fi/fi/oikeus/kko/kko/1996/19960079">KKO:1996:79</a></p>
  <dcterms:tableOfContents>
    <a href="19920072aloa0">ASIAN KÄSITTELY ALEMMISSA OIKEUKSISSA</a>
    <a href="19920072mhaku0">MUUTOKSENHAKU KORKEIMMASSA OIKEUDESSA</a>
    <a href="19920072yloa0">KORKEIMMAN OIKEUDEN RATKAISU 2.6.1992</a>
  </dcterms:tableOfContents>
  <finlex:content id="s19920072.kko">
    <div>
      <h2 id="19920072aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Kansallisrahoitus Oy on Kirsi-Marja Mäkeä vastaan ajamassaan kanteessa ja kannetta kehittäessään lausunut, että Mäki oli 6.4.1988 ostanut Helsingistä olevalta Mixmark Oy:ltä Opel Ascona merkkisen henkilöauton. Kaupasta oli laadittu osamaksusopimus, jonka mukaan Mäki oli käteissuorituksena maksanut 15.400 markkaa ja osamaksuvelaksi oli jäänyt 61.600 markkaa, minkä määrän ja sille laskettavan 18 prosentin vuotuisen koron, yhteensä 17.094,60 markkaa Mäki oli sitoutunut maksamaan 36 erässä.</p>
        <p>Osamaksusopimukseen sisältyvien osamaksukaupan sopimusehtojen 2 kohdan nojalla myyjällä oli oikeus pantata ja siirtää osamaksusopimus kaikkine oikeuksineen kolmannelle, jolla oli oikeus siirtää se edelleen. Mikäli tätä siirtooikeutta oli käytetty ja ostaja oli saanut siitä tiedon, olivat sopimuksen mukaiset maksut sen jälkeen päteviä vain siirronsaajalle suoritettuina. Ostaja voi siirtää sopimuksen ainoastaan myyjän tai sen suostumuksella, jolle myyjä oli sopimuksen siirtänyt. Osamaksusopimukseen perustuvan saatavan siirtoon sovellettiin siis velkakirjalaista ilmeneviä tavallisen velkakirjan siirtoa koskevia periaatteita. Osamaksukaupan sopimusehtojen omistusoikeutta ja takaisinotto-oikeutta koskevan 5 kohdan mukaan myyjä pidätti itselleen omistusoikeuden ajoneuvoon kaikkine lisävarusteineen, kunnes koko kauppahinta luottokustannuksineen sopimuksen mukaisesti oli täydelleen maksettu. Takaisinottoa ja tilitystä koskevan sopimusehtojen 9 kohdan mukaan koko jäljellä oleva velka erääntyi heti maksettavaksi ja myyjä oli oikeutettu vaatimaan ajoneuvon luovuttamista takaisin itselleen, jos ostaja rikkoi olennaisesti sopimuksen ehtoja.</p>
        <p>Mixmark Oy ja Kansallisrahoitus Oy olivat 14. ja 19.1.1988 allekirjoittaneet sopimuksen osamaksusopimusten rahoittamisesta. Sopimuksen ehtojen 4 kohdan mukaan myyjän tuli siirtää rahoitettavaksi haluamansa osamaksusopimus sekä sen mahdolliset liitteet ja vakuudet kaikkine sopimukseen, sen liitteisiin ja vakuuksiin perustuvine tai liittyvine oikeuksineen rahoittajalle vakuudeksi myyjän kaikista velvoitteista rahoittajaan nähden. Moottoriajoneuvojen osamaksukaupan rahoituksessa oli kuitenkin vakiintuneesti menetelty siten, että osamaksusopimuksen siirron yhteydessä ei ajoneuvon "muodollista omistusoikeutta" siirretty rahoitusyhtiölle. Sopimusehtojen 6 kohdan mukaan siirretyllä osamaksusopimuksella myydyn esineen takaisinottooikeus kuului kuitenkin yksin rahoittajalle tai tämän määräämälle.</p>
        <p>Mixmark Oy oli 6.4.1988 siirtänyt osamaksusopimuksen kaikkine oikeuksineen Kansallisrahoitus Oy:lle. Kansallisrahoitus Oy oli ilmoittanut siirrosta Mäelle. Ilmoituksessa todettiin, että vain Kansallisrahoitus Oy:lle suoritetut maksut tulivat pätevästi mainitun sopimuksen tarkoittaman velan lyhennykseksi. Mäki ja Mixmark Oy olivat 7.5.1988 laatineet puheena olevaa osamaksukauppaa koskevan purkusopimuksen, mutta sopimus ei sitonut Kansallisrahoitus Oy:tä.</p>
        <p>Mäen laiminlyötyä osamaksusopimuksen mukaisten osamaksuerien suorittamisen oli osamaksukaupan sopimusehtojen 9 kohdan nojalla koko jäljellä oleva velka erääntynyt heti maksettavaksi. Pääomasaatava oli 58.179,10 markkaa ja erääntynyt korko 4.209,90 markkaa, minkä lisäksi Kansallisrahoitus Oy:llä oli sopimusehtojen 3 kohdan nojalla oikeus eräpäivästä lukien periä erääntyneille maksamattomille osamaksuerille 16 prosentin vuotuista viivästyskorkoa ja perimiskulut.</p>
        <p>Tämän vuoksi Kansallisrahoitus Oy on vaatinut Mäen velvoittamista suorittamaan sille pääomasaatavaa 58.179,10 markkaa 16 prosentin korkoineen 20.9.1988 lukien, erääntyneen koron 4.209,90 markkaa sekä erääntyneen viivästyskoron laskettuna 19.9.1988 asti ja perimiskulut yhteensä 233 markkaa, minkä lisäksi Kansallisrahoitus Oy on vaatinut, että Mäki velvoitettaisiin korvaamaan sen oikeudenkäyntikulut korkoineen.</p>
      </div>
      <div>
        <h3>Mäen vastaus</h3>
        <p>Mäki on ilmoittanut, että osamaksukauppa oli purettu 7.5.1988, jolloin Mäki oli luovuttanut auton Mixmark Oy:lle. Kaupan purun jälkeen Mäki oli toimittanut Kansallisrahoitus Oy:ltä saamansa perintäkirjeet Mixmark Oy:lle. Yhtiö oli luvannut huolehtia loppuvelan maksamisesta.</p>
        <p>Mäki on todennut, että osamaksukaupan sopimusehtojen omistusoikeutta ja takaisinotto-oikeutta koskevan 5 kohdan mukaan myyjä oli pidättänyt itselleen omistusoikeuden ajoneuvoon kaikkine lisävarusteineen, kunnes koko kauppahinta luottokustannuksineen sopimuksen mukaisesti oli täydelleen maksettu. Kansallisrahoitus Oy oli toimittanut Mäelle ilmoituksen sopimuksen siirrosta ja panttauksesta ja sen sisältö koski vain maksujen suorittamista. Se ei sisältänyt mainintaa auton omistusoikeudesta eikä siitä, että Mixmark Oy:llä ei olisi auton takaisinotto-oikeutta. Mäellä oli siten ollut täysi syy luottaa Mixmark Oy:n vakuutukseen siitä, että kauppa oli purettavissa auton myyjän ja ostajan toimenpitein. Mäki ei ollut voinut mieltää Kansallisrahoitus Oy:tä sellaiseksi siirronsaajaksi, jonka suostumus olisi ollut tarpeen kaupan purkamiseksi. Mixmark Oy:n ja Kansallisrahoitus Oy:n välisen rahoitussopimuksen mukaan osamaksusopimus oli siirretty Kansallisrahoitus Oy:lle pantiksi.</p>
        <p>Tämän vuoksi Mäki, joka on myöntänyt Kansallisrahoitus Oy:n vaatimukset määrältään oikeiksi, on vaatinut kanteen hylkäämistä tai vaihtoehtoisesti sopimuksen sovittelemista kohtuuttomana. Lisäksi hän on vaatinut oikeudenkäyntikulujensa korvaamista korkoineen.</p>
      </div>
      <div>
        <h3>Raastuvanoikeuden päätös 3.3.1989</h3>
        <p>Raastuvanoikeus on todennut, että Mixmark Oy oli 6.4.1988 allekirjoitetulla osamaksusopimuksella kanteessa kerrotuin tavoin myynyt Mäelle Opel Ascona merkkisen henkilöauton ja samana päivänä siirtänyt osamaksusopimuksen kaikkine oikeuksineen Kansallisrahoitus Oy:lle. Tämä taas oli ilmoittanut osamaksusopimuksen siirrosta ja panttauksesta Mäelle. Mäki oli purkanut autokaupan Mixmark Oy:n kanssa 7.5.1988 päivätyllä kirjallisella luovutussopimuksella, jolla Mäki oli luovuttanut auton takaisin Mixmark Oy:lle ja Mixmark Oy sitoutunut huolehtimaan osamaksusopimuksen mukaisen loppuvelan maksamisesta Kansallisrahoitus Oy:lle.</p>
        <p>Osamaksusopimuksen siirto Kansallisrahoitus Oy:lle ei rahoitusyhtiönkään käsityksen mukaan ollut tarkoittanut kaupan kohteena olleen henkilöauton omistusoikeuden luovutusta. Kansallisrahoitus Oy:n esittämä käsitys sen yksinomaisesta takaisinotto-oikeudesta perustui sen ja Mixmark Oy:n väliseen osamaksusopimusten rahoittamista koskevaan sopimukseen. Tämän sopimuksen sisällöstä Mäen ei ollut näytetty saaneen tietoa. Raastuvanoikeus on katsonut, että Mäellä siten oli ollut oikeus luottaa siihen, että hän voi purkaa autokaupan auton osamaksusopimuksen mukaisen omistajan Mixmark Oy:n kanssa, vaikka hän oli saanut tiedon osamaksusopimuksen siirtämisestä ja panttaamisesta Kansallisrahoitus Oy:lle.</p>
        <p>Tämän vuoksi raastuvanoikeus on hylännyt kanteen. Jutun laatuun nähden asianosaiset ovat saaneet pitää oikeudenkäyntikulunsa vahinkonaan.</p>
      </div>
      <div>
        <h3>Helsingin hovioikeuden tuomio 9.1.1991</h3>
        <p>Hovioikeus, jonka tutkittavaksi Kansallisrahoitus Oy oli saattanut jutun, on lausunut, että Mixmark Oy:n ja Mäen välillä 6.4.1988 tehdyn osamaksusopimuksen mukaan myyjällä oli oikeus pantata ja siirtää osamaksusopimus kaikkine oikeuksineen kolmannelle. Mikäli siirto-oikeutta oli käytetty ja ostaja oli saanut siitä tiedon, sopimuksen mukaiset maksut olivat sen jälkeen päteviä vain siirronsaajalle suoritettuina. Mixmark Oy oli 6.4.1988 siirtänyt Kansallisrahoitus Oy:lle osamaksusopimukseen perustuvat oikeudet, ja Kansallisrahoitus Oy oli ilmoittanut kirjallisesti Mäelle siirrosta. Mäki oli ilmoituksen saatuaan maksanut Kansallisrahoitus Oy:lle kaksi osamaksusopimuksen maksuerää. Mäen ollessa siten tietoinen sopimuksen siirrosta ei sen jälkeen tapahtunut auton luovuttaminen takaisin Mixmark Oy:lle osamaksuvelan suoritukseksi ollut pätevä Kansallisrahoitus Oy:öön nähden. Mäki oli myöntänyt kanteen määrältään oikeaksi.</p>
        <p>Tämän vuoksi hovioikeus on kumonnut raastuvanoikeuden päätöksen. Mäki on velvoitettu suorittamaan Kansallisrahoitus Oy:lle osamaksusopimukseen perustuva pääomasaatava 58.179,10 markkaa 16 prosentin korkoineen 20.9.1988 lukien, erääntyneenä korkona 4.209,90 markkaa sekä erääntyneenä viivästyskorkona 19.9.1988 saakka ja perimiskuluina yhteensä 233 markkaa sekä korvaukseksi oikeudenkäyntikuluista raastuvanoikeudessa 6.000 markkaa 16 prosentin korkoineen hovioikeuden tuomion antamisesta.</p>
        <p>Asian näin päättyessä Mäki sai pitää vastauskulut vahinkonaan.</p>
      </div>
    </div>
    <div>
      <h2 id="19920072mhaku0">MUUTOKSENHAKU KORKEIMMASSA OIKEUDESSA</h2>
      <p>Mäelle on myönnetty valituslupa 7.5.1991. Mäki on vaatinut hovioikeuden tuomion kumoamista ja Kansallisrahoitus Oy:n kanteen hylkäämistä sekä yhtiön velvoittamista korvaamaan hänen oikeudenkäyntikulunsa korkoineen. Toissijaisesti Mäki on vaatinut hovioikeuden tuomion muuttamista siten, että osamaksusopimusta sovitellaan kohtuuttomana ja hänet vapautetaan kokonaan maksuvelvollisuudesta tai maksuvelvollisuutta alennetaan.</p>
      <p>Kansallisrahoitus Oy on vastannut valitukseen ja vaatinut sen hylkäämistä sekä vastauskulujensa korvaamista korkoineen.</p>
      <p>Mäki on määräajan jälkeen toimittanut Korkeimpaan oikeuteen vastaukseksi Kansallisrahoitus Oy:n vastaukseen tarkoitetun kirjoituksen.</p>
    </div>
    <div>
      <h2 id="19920072yloa0">KORKEIMMAN OIKEUDEN RATKAISU 2.6.1992</h2>
      <div>
        <h3>Käsittelyratkaisu</h3>
        <p>Mäen vastaukseksi Kansallisrahoitus Oy:n vastaukseen tarkoitettu kirjoitus jätetään tutkimatta, koska erityistä syytä sen huomioon ottamiseen ei ole.</p>
      </div>
      <div>
        <h3>Pääasiaratkaisu</h3>
        <p/>
      </div>
      <div>
        <h3>Perustelut</h3>
        <p>Mixmark Oy:n ja Mäen 6.4.1988 solmiman osamaksusopimuksen osamaksukaupan sopimusehtojen 2 kohdan panttausta ja siirtoa koskevan sopimusehdon mukaan myyjällä oli oikeus pantata ja siirtää osamaksusopimus kaikkine oikeuksineen kolmannelle, jolla oli oikeus siirtää se edelleen. Mikäli tätä siirto-oikeutta oli käytetty ja ostaja oli saanut siitä tiedon, olivat sopimuksen mukaiset maksut sen jälkeen päteviä vain siirronsaajalle suoritettuina. Ostaja saattoi siirtää sopimuksen ainoastaan myyjän tai sen suostumuksella, jolle myyjä oli sopimuksen siirtänyt.</p>
        <p>Velkakirjalain 29 §:n mukaan maksu, jonka velallinen tavallisen velkakirjan luovutuksen jälkeen suorittaa luovuttajalle, on pätevä, paitsi milloin velallinen tiesi tai hänen olisi pitänyt tietää, ettei luovuttaja enää ollut oikeutettu saamaan maksua. Mainittu periaate on voimassa velvoiteoikeudessa yleisestikin. Sopimuksen täyttämisestä vastuussa olevalla ei sen jälkeen, kun hän on tullut tietoiseksi sopimuksen siirrosta, ole oikeutta luovuttajan kanssa luovutuksensaajaa sitovasti sopia sopimuksen peruuttamisesta tai purkamisesta, vaikka hän voi luovutuksensaajaa kohtaan tehdä samat väitteet kuin luovuttajaa kohtaan tämän suorituksessa tapahtuneiden virheiden perusteella.</p>
        <p>Mixmark Oy:n siirrettyä 6.4.1988 sopimuksen Kansallisrahoitus Oy:lle tämä oli kirjallisesti ilmoittanut Mäelle sopimuksen siirrosta ja panttauksesta. Mäelle oli ilmoitettu jäljellä olevat maksuerät ja todettu, että vain Kansallisrahoitus Oy:lle suoritetut maksut tulivat pätevästi sopimuksen velan lyhennykseksi. Mäki on myöntänyt olleensa tietoinen sopimuksen siirrosta. Mäki on suorittanut kaksi osamaksuerää Kansallisrahoitus Oy:lle.</p>
        <p>Osamaksusopimuksella myydyn auton omistusoikeuden pidättäminen myyjälle ja sopimuksen siirtäminen myyjän toimesta rahoitusyhtiölle saattavat sopimusehtojen vaikeaselkoisuuden vuoksi jäädä ostajalle merkitykseltään epäselviksi. Siten esimerkiksi auton takaisinluovutustilanteissa ostajalla voi olla käsitys, että hän luovuttamalla auton myyjälle vapautuu suoritusvelvollisuudesta rahoitusyhtiötä kohtaan. Kun Mäki edellä kerrotuin tavoin kuitenkin on tullut tietoiseksi siitä, että osamaksusopimuksen mukaiset maksut olivat siirron jälkeen päteviä vain Kansallisrahoitus Oy:lle suoritettuina, ja hän on ryhtynyt maksuja suorittamaan, Mäen on täytynyt käsittää, ettei hän pelkästään Mixmark Oy:n kanssa tekemänsä auton takaisinluovutussopimuksen perusteella vapaudu osamaksukaupan maksuerien suorittamisesta Kansallisrahoitus Oy:lle.</p>
        <p>Korkein oikeus katsoo, ettei ole syytä muuttaa hovioikeuden tuomion lopputulosta.</p>
      </div>
      <div>
        <h3>Tuomiolauselma</h3>
        <p>Hovioikeuden tuomion lopputulos jää pysyväksi. Mäki velvoitetaan korvaamaan Kansallisrahoitus Oy:n oikeudenkäyntikulut Korkeimmassa oikeudessa 2.000 markalla 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Ailio (eri mieltä), Portin (eri mieltä), Riihelä, Ketola ja Wirilander</p>
        </div>
      </div>
      <div>
        <h3>Eri mieltä olevien jäsenten lausunnot</h3>
        <p>Oikeusneuvos Portin: Mixmark Oy:n ja Mäen 6.4.1988 solmiman osamaksusopimuksen osamaksukaupan sopimusehtojen 2 kohdan panttausta ja siirtoa koskevan sopimusehdon mukaan myyjällä oli oikeus pantata ja siirtää osamaksusopimus kaikkine oikeuksineen kolmannelle, jolla oli oikeus siirtää se edelleen. Mikäli tätä siirto-oikeutta oli käytetty ja ostaja oli saanut siitä tiedon, olivat sopimuksen mukaiset maksut sen jälkeen päteviä vain siirronsaajalle suoritettuina. Ostaja saattoi siirtää sopimuksen ainoastaan myyjän tai sen suostumuksella, jolle myyjä oli sopimuksen siirtänyt.</p>
        <p>Velkakirjalain 29 §:n mukaan maksu, jonka velallinen tavallisen velkakirjan luovutuksen jälkeen suorittaa luovuttajalle, on pätevä, paitsi milloin velallinen tiesi tai hänen olisi pitänyt tietää, ettei luovuttaja enää ollut oikeutettu saamaan maksua. Mainittu periaate on voimassa velvoiteoikeudessa yleisestikin. Sopimuksen täyttämisestä vastuussa olevalla ei sen jälkeen, kun hän on tullut tietoiseksi sopimuksen siirrosta, ole oikeutta luovuttajan kanssa luovutuksensaajaa sitovasti sopia sopimuksen peruuttamisesta tai purkamisesta, vaikka hän voi luovutuksensaajaa kohtaan tehdä samat väitteet kuin luovuttajaa kohtaan tämän suorituksessa tapahtuneiden virheiden perusteella.</p>
        <p>Mixmark Oy:n siirrettyä 6.4.1988 sopimuksen Kansallisrahoitus Oy:lle tämä oli kirjallisesti ilmoittanut Mäelle sopimuksen siirrosta ja panttauksesta. Mäelle oli ilmoitettu jäljellä olevat maksuerät ja todettu, että vain Kansallisrahoitus Oy:lle suoritetut maksut tulivat pätevästi sopimuksen velan lyhennykseksi. Mäki on myöntänyt, että ilmoitus on saapunut hänelle ja hän on suorittanut kaksi osamaksuerää Kansallisrahoitus Oy:lle. Mäki ei ole väittänyt, että Kansallisrahoitus Oy olisi hyväksynyt sopimuksen purkamisen eikä hän ole väittänyt, että Mixmark Oy olisi osaksikaan suorittanut auton kauppahintaa Kansallisrahoitus Oy:lle.</p>
        <p>Mainituilla perusteilla Mäki on velvollinen suorittamaan Kansallisrahoitus Oy:lle osamaksusopimuksen mukaiset maksamatta olevat erät.</p>
        <p>Päädyn siis samaan lopputulokseen kuin Korkeimman oikeuden enemmistö.</p>
        <p>Oikeusneuvos Ailio: Olen samaa mieltä kuin oikeusneuvos Portin.</p>
      </div>
    </div>
  </finlex:content>
</finlex:document>
