<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920094</dcterms:identifier>
  <finlex:ecliIdentifier>ECLI:FI:KKO:1992:94</finlex:ecliIdentifier>
  <dcterms:title>KKO:1992:94</dcterms:title>
  <dcterms:description>
    <p>
      <strong>Perintö</strong>
      <span>Perinnönjako</span>
      <span>Pesänjakaja</span>
    </p>
  </dcterms:description>
  <finlex:registerNumber>S91/736</finlex:registerNumber>
  <dcterms:date pvm="19911120">1991-11-20</dcterms:date>
  <finlex:fileCopyNumber>2102</finlex:fileCopyNumber>
  <dcterms:issued pvm="19920626">1992-06-26</dcterms:issued>
  <dcterms:abstract>
    <p>Pesänjakaja oli lesken ja kuolleen puolison kuolinpesän osakkaiden pyynnöstä antamallaan erillisellä päätöksellä katsonut, ettei leskellä ollut oikeutta pitää jakamattomana hallinnassaan puolisoiden yhteisenä kotina käytettyä asuntoa. Leski saattoi perinnönjaon moitekanteen määräajasta riippumatta vaatia tuomioistuinta vahvistamaan, että hänellä oli sanottu oikeus.</p>
    <p>Kun lesken varallisuuteen sisältynyt asunto oli pintaalaltaan olennaisesti pienempi kuin puolisoiden yhteisenä kotina käytetty asunto, jota se ei tiloiltaan ja varustetasoltaankaan vastannut, sen ei katsottu olleen lesken kodiksi sopiva. Leski sai pitää jakamattomana hallinnassaan puolisoiden yhteisenä kotina käytetyn asunnon.</p>
    <p>Ään.</p>
  </dcterms:abstract>
  <p>PK 3 luku 1 a § 2 mom</p>
  <dcterms:tableOfContents>
    <a href="19920094aloa0">ASIAN KÄSITTELY ALEMMISSA OIKEUKSISSA</a>
    <a href="19920094mhaku0">MUUTOKSENHAKU KORKEIMMASSA OIKEUDESSA</a>
    <a href="19920094yloa0">KORKEIMMAN OIKEUDEN RATKAISU 26.6.1992</a>
  </dcterms:tableOfContents>
  <finlex:content id="s19920094.kko">
    <div>
      <h2 id="19920094aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Helsingin raastuvanoikeuden päätös 12.10.1990</h3>
        <p>Aulikki Lintonen on 10.3.1986 kuolleen miehensä Väinö Pentti Olavi Lintosen kuolinpesän osakkaille Riikka Maria Santalahdelle 2.4.1990, Mervi Maaria Lintoselle 3.4.1990 ja Juuso Pentti Matias Lintoselle 12.4.1990 tiedoksi toimitetun haasteen nojalla kertonut, että raastuvanoikeus oli määrännyt pesänjakajan toimittamaan omaisuuden erottelun ja perinnönjaon Väinö Pentti Olavi Lintosen jälkeen. Pesänjakaja oli Aulikki Lintosen ja kuolinpesän osakkaiden pyynnöstä 30.10.1989 kesken jaon antamallaan erillisellä päätöksellä katsonut, ettei Aulikki Lintosella ollut perintökaaren 3 luvun 1 a §:n 2 momentin nojalla oikeutta pitää jakamattomana hallinnassaan puolisoiden, joilla ei ollut avio-oikeutta toistensa omaisuuteen, yhteisenä kotina käytettyä asuntoa, koska Aulikki Lintosen varallisuuteen kuului kodiksi sopiva asunto.</p>
        <p>Sen vuoksi Aulikki Lintonen on kanteessaan vaatinut vahvistettavaksi, että hän sai pitää hallinnassaan jakamattomana puolisoiden yhteisenä kotina käytetyn asunnon, joka sijaitsi Helsingissä osoitteessa Koivikkotie 28 D.</p>
        <p>Raastuvanoikeus, jossa Santalahti ja Mervi Maaria Lintonen ovat vastustaneet kannetta, on lausunut, että Aulikki Lintosella oli pesänjakajan jaon aikana tekemän ratkaisun johdosta oikeudellinen tarve vahvistuskanteen ajamiseen.</p>
        <p>Raastuvanoikeus on katsonut selvitetyksi, että 60-vuotias Aulikki Lintonen oli asunut Koivikkotiellä sijaitsevassa asunnossa yli 22 vuotta eli siitä lähtien, kun hänet oli 5.6.1968 vihitty avioliittoon Väinö Pentti Olavi Lintosen kanssa. Huoneiston hallintaan oikeuttavat osakkeet oli omistanut Väinö Pentti Olavi Lintonen. Yhtiöjärjestyksen mukaan kolme huonetta ja keittiön käsittävän huoneiston pinta-ala oli 90 neliömetriä, mutta lisäksi sen alakerrassa oli takkahuoneen, asuinhuoneen, saunan, pesuhuoneen ja lämpimän varaston käsittävä noin 85 neliömetrin tila, jossa huonekorkeus oli 220 senttimetriä. Asunto oli puiston reunassa Maunulan kaupunginosassa sijaitseva rivitalohuoneisto, jonka varustetaso oli suhteellisen täydellinen.</p>
        <p>Aulikki Lintonen itse omisti osakkeet, jotka oikeuttivat hallitsemaan Kalevankadulla Kampin kaupunginosassa kerrostalon toisessa kerroksessa sijaitsevaa kaksi huonetta, keittokomeron ja kylpyhuoneen käsittävää huoneistoa. Asunnon yhtiöjärjestyksen mukainen pinta-ala oli 50,5 neliömetriä. Sen varustetaso ei ollut niin täydellinen kuin Koivikkotien asunnon.</p>
        <p>Aulikki Lintonen oli koko avioliittonsa ajan ollut kotiäitinä. Aulikki ja Väinö Pentti Olavi Lintosen yhteinen lapsi Juuso Pentti Matias Lintonen asui edelleen perheen Koivikkotien asunnossa yhdessä Aulikki Lintosen kanssa.</p>
        <p>Kuolinpesän osakkaista Juuso Pentti Matias ja Mervi Maaria Lintonen olivat pesänjaon kuluessa katsoneet, että Koivikkotien asunto tuli jättää Aulikki Lintosen hallintaan jakamattomana. Sen sijaan Santalahti oli vastustanut Aulikki Lintosen vaatimusta saada edelleen pitää kotinaan Koivikkotien asunto, koska tällä oli asunto Kalevankadulla.</p>
        <p>Raastuvanoikeus on lausunut, ettei jutussa ollut selvitetty kannetta vastustaneiden Santalahden ja Mervi Maaria Lintosen asuinoloja ja taloudellista asemaa eikä sitä, minkälainen merkitys Aulikki Lintosen mahdollisella Koivikkotien asunnon hallintaoikeudella oli ja tuli olemaan heidän oloihinsa.</p>
        <p>Raastuvanoikeus on katsonut, että muuttaminen Kalevankadun asuntoon olisi merkinnyt Aulikki Lintosen asuinolojen merkittävää huononemista eikä sanottua asuntoa näin ollen voinut vallitsevissa olosuhteissa pitää perintökaaren 3 luvun 1 a §:n 2 momentissa tarkoitettuna sopivana asuntona Aulikki Lintoselle.</p>
        <p>Tämän vuoksi sekä kun Santalahti ja Mervi Maaria Lintonen eivät olleet osoittaneet, että Aulikki Lintosen vaatimusten hyväksyminen johtaisi heidän kannaltaan katsoen ja jaon kokonaisuutta silmällä pitäen epäoikeudenmukaiseen lopputulokseen, raastuvanoikeus on vahvistanut, että Aulikki Lintosella oli perintökaaren 3 luvun 1 a §:n 2 momentissa tarkoitettu oikeus pitää jakamattomana hallinnassaan hänen ja Väinö Pentti Olavi Lintosen yhteisenä kotina käytetty asunto osoitteessa Koivikkotie 28 D Helsingissä.</p>
        <p>Raastuvanoikeus on velvoittanut Santalahden yhdessä Mervi Maaria Lintosen kanssa yhteisvastuullisesti suorittamaan Aulikki Lintoselle korvaukseksi oikeudenkäyntikuluista 18.000 markkaa 16 prosentin korkoineen 12.10.1990 lukien.</p>
      </div>
      <div>
        <h3>Helsingin hovioikeuden tuomio 10.4.1991</h3>
        <p>Hovioikeus, jonka tutkittavaksi Santalahti ja Mervi Maaria Lintonen olivat saattaneet asian, on lausunut, että raastuvanoikeuden määräämä pesänjakaja oli 30.10.1989 osittaiseen perinnönjakoon rinnastettavalla päätöksellään ratkaissut asian. Pesänjakaja oli ilmoittamillaan perusteilla katsonut, ettei Aulikki Lintosella ollut oikeutta pitää jakamattomana hallinnassaan puolisoiden yhteisenä kotina käytettyä asuntoa. Tästä syystä Aulikki Lintosella oli ollut oikeudellinen tarve saada asia tuomioistuimen ratkaistavaksi.</p>
        <p>Aulikki Lintosen varallisuuteen ei kuulunut sellaista asuntoa, johon hänen kohtuudella voitiin katsoa olevan velvollinen muuttamaan. Tällä perusteella hovioikeus on jättänyt asian raastuvanoikeuden päätöksen lopputuloksen varaan.</p>
        <p>Hovioikeus on velvoittanut Santalahden yhdessä Mervi Maaria Lintosen kanssa yhteisvastuullisesti suorittamaan Aulikki Lintoselle korvaukseksi vastauskuluista 2.000 markkaa 16 prosentin korkoineen hovioikeuden tuomion antopäivästä lukien.</p>
      </div>
    </div>
    <div>
      <h2 id="19920094mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 14.8.1991.</p>
      <p>Santalahti on vaatinut hovioikeuden tuomion kumoamista ja Aulikki Lintosen vaatimusten hylkäämistä sekä korvausta oikeudenkäyntikuluistaan jutussa korkoineen.</p>
      <p>Aulikki Lintonen on vastannut valitukseen ja vaatinut korvausta vastauskuluistaan korkoineen.</p>
    </div>
    <div>
      <h2 id="19920094yloa0">KORKEIMMAN OIKEUDEN RATKAISU 26.6.1992</h2>
      <div>
        <h3>Perustelut</h3>
        <p>Perintökaaren 3 luvun 1 a §:n 2 momentin tavoitteena on hallituksen esityksen (1982 vp. nro 225) mukaan turvata leskelle saavutetun asumistason säilyminen puolison kuoleman jälkeen. Esityksen mukaan tavoite saavutetaan yksinkertaisimmin sallimalla lesken jäädä asumaan yhteiseen kotiin. Toisaalta arvioitaessa millainen muu asunto sopisi lesken kodiksi on pidettävä lähtökohtana, että asunnossa tulisi olla yhtä monta huonetta kuin yhteisessä kodissa oli, jollei eloon jääneen puolison voida olettaa tulevan hyvin toimeen pienemmässäkin asunnossa. Asunnon sopivuutta arvioitaessa olisi myös kiinnitettävä huomiota siihen, että asunto mukavuustasoltaan vastaa yhteistä kotia.</p>
        <p>Raastuvanoikeuden määräämä pesänjakaja on Aulikki Lintosen ja Väinö Pentti Olavi Lintosen kuolinpesän osakkaiden yhteisestä pyynnöstä antanut 30.10.1989 erillisen päätöksen, jossa hän on katsonut, ettei Aulikki Lintosella ollut oikeutta pitää jakamattomana hallinnassaan puolisoiden yhteisenä kotina käytettyä asuntoa. Lisäksi pesänjakaja on ilmoittanut, että muutosta päätökseen voitiin hakea vasta lopullisen omaisuuden erottelun ja perinnönjaon tapahduttua.</p>
        <p>Mainittu päätös ei käsitä asiasisällöltään pesänjakajan toimitettavaa jakoa, minkä moittimiseksi perintökaaren 23 luvun 10 §:n 1 momentin mukaan olisi nostettava kanne määräajassa jaon toimittamisesta. Näin ollen leski voi määräajasta riippumatta vahvistuskanteella vaatia tuomioistuinta toteamaan, ettei hänen varallisuuteensa kuuluva asunto ole hänen kodikseen sopiva ja että hänellä on oikeus pitää jakamattomana hallinnassaan puolisoiden yhteisenä kotina käytetty asunto. Tämän vuoksi lesken tässä asiassa ajama vahvistuskanne on tutkittava.</p>
        <p>Aulikki Lintosen varallisuuteen kuuluu raastuvanoikeuden päätöksessä kerrottu kerrostaloasunto. Se on kuitenkin pinta-alaltaan olennaisesti pienempi kuin puolisoiden yhteisenä kotina käytetty asunto eikä se myöskään tiloiltaan ja varustetasoltaan vastaa tuota rivitalohuoneistoa. Huomioon ottaen puolisoiden asumistason Väinö Pentti Olavi Lintosen eläessä Aulikki Lintosen omistama asunto ei ole hänen kodikseen sopiva. Näin ollen Aulikki Lintosen tulee saada pitää jakamattomana hallinnassaan Koivikkotien varrella sijaitseva puolisoiden yhteisenä kotinaan käyttämä asunto.</p>
      </div>
      <div>
        <h3>Tuomiolauselma</h3>
        <p>Hovioikeuden ratkaisun lopputulosta ei muuteta. Santalahti velvoitetaan korvaamaan Aulikki Lintoselle vastauksen antamisesta täällä olleista kuluista 1.200 markkaa 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Jalanko, Takala, Roos, Suhonen ja Raulos (eri mieltä)</p>
        </div>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Raulos: Helsingin raastuvanoikeus on päätöksellään 27.10.1988 määrännyt pesänjakajan toimittamaan muun muassa omaisuuden erottelun Aulikki Lintosen ja hänen 10.3.1986 kuolleen aviomiehensä Väinö Pentti Olavi Lintosen perillisten välillä. Omaisuuden erottelua toimittaessaan pesänjakajan on osana lopullista ratkaisua annettava lausunto siitä, onko Aulikki Lintosella perintökaaren 3 luvun 1 a §:n 2 momentin nojalla oikeus pitää jakamattomana hallinnassaan puolisoiden yhteisenä kotina käytettyä asuntoa osoitteessa Koivikkotie 28 D. Omaisuuden erottelua ei kuitenkaan ole vielä suoritettu. Aulikki Lintosella ei sen vuoksi vielä tässä vaiheessa ole oikeutta saattaa kysymystä hänen oikeudestaan pitää sanottua asuntoa jakamattomana hallinnassaan tuomioistuimen tutkittavaksi. Näillä perusteilla kumoan hovioikeuden tuomion ja raastuvanoikeuden päätöksen, vapautan Santalahden hänelle määrätystä oikeudenkäyntikulujen korvausvelvollisuudesta ja jätän Aulikki Lintosen kanteen tutkimatta. Velvoitan Aulikki Lintosen suorittamaan Santalahdelle korvaukseksi oikeudenkäyntikuluista asiassa 15.000 markkaa 16 prosentin korkoineen Korkeimman oikeuden tuomion antopäivästä lukien.</p>
      </div>
    </div>
  </finlex:content>
</finlex:document>
