<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920140</dcterms:identifier>
  <finlex:ecliIdentifier>ECLI:FI:KKO:1992:140</finlex:ecliIdentifier>
  <dcterms:title>KKO:1992:140</dcterms:title>
  <dcterms:description>
    <p>
      <strong>Oikeudenkäyntimenettely</strong>
      <span>Suullinen käsittely</span>
      <span>Riita-asia</span>
    </p>
    <p>
      <strong>Muutoksenhaku</strong>
    </p>
  </dcterms:description>
  <finlex:registerNumber>R92/79</finlex:registerNumber>
  <dcterms:date pvm="19920812">1992-08-12</dcterms:date>
  <finlex:fileCopyNumber>3624</finlex:fileCopyNumber>
  <dcterms:issued pvm="19921016">1992-10-16</dcterms:issued>
  <dcterms:abstract>
    <p>Työsuhdesaatavaa koskeva juttu oli alioikeudessa ratkaistu ensi sijassa lukuisten ja ristiriitaisten todistajankertomusten perusteella. Hovioikeus oli suullista käsittelyä toimittamatta näytön arvioinnissa tullut aivan toiseen tulokseen kuin alioikeus.</p>
    <p>Juttu palautettiin hovioikeuteen suullista käsittelyä varten.</p>
  </dcterms:abstract>
  <p>Ks. <a href="http://www.finlex.fi/fi/oikeus/kko/kko/1996/19960132">KKO:1996:132</a></p>
  <p>OK 26 luku 7 §</p>
  <dcterms:tableOfContents>
    <a href="19920140aloa0">ASIAN KÄSITTELY ALEMMISSA OIKEUKSISSA</a>
    <a href="19920140mhaku0">MUUTOKSENHAKU KORKEIMMASSA OIKEUDESSA</a>
    <a href="19920140yloa0">KORKEIMMAN OIKEUDEN RATKAISU 16.10.1992</a>
  </dcterms:tableOfContents>
  <finlex:content id="s19920140.kko">
    <div>
      <h2 id="19920140aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Porin raastuvanoikeudessa</h3>
        <p>Baariapulainen Tuula Marjukka Syvänne on liikkeenharjoittaja Kirsi Hannele Hanelle 11.7.1989 ja 15.11.1989 sekä Suomen valtiolle 21.7.1989 tiedoksi toimitettujen haasteiden nojalla asiassa vielä kysymyksessä olevalta osalta kertonut, että hän oli suullisen sopimuksen perusteella ollut työsopimuslain 1 §:n tarkoittamassa toistaiseksi voimassa olleessa osa-aikaisessa työsuhteessa Haneen toimien hänen omistamassaan Niittymaan Kahvio Caravan -nimisessä kahviossa.</p>
        <p>Syvänne oli työskennellyt Hanen kahviossa 10.1.1988 -24.2.1989 välisen ajan. Aluksi Syvänteen tarkoituksena oli ollut tehdä kahviossa töitä maanantaisin ja keskiviikkoisin. Myöhemmin työpäivät olivat ajoittuneet muillekin viikonpäiville ja viikonvaihteeseen. Hane ei ollut suorittanut Syvänteelle yleissitovan työehtosopimuksen mukaista vähimmäispalkkaa, iltavuorolisiä eikä korvausta hänen tekemästään sunnuntaityöstä. Hane ei ollut pitänyt kirjaa Syvänteen tekemistä työtunneista eikä hän myöskään ollut kirjannut yli- ja sunnuntaitöitä eikä niistä maksettuja korotettuja palkkoja. Hane oli 24.2.1989 purkanut Syvänteen työsopimuksen ilman asiallista syytä väittäen Syvänteen anastaneen useita kertoja rahaa liikkeen kassasta.</p>
        <p>Syvänne oli tehnyt Satakunnan työvoimapiirin toimistolle palkkaturvahakemuksen ajalta 1.12.1988 - 24.2.1989 vaatien varsinaista palkkaa ja odotusajan palkkaa yhteensä 8 679,40 markkaa. Hane oli Turun ja Porin työsuojelupiirin Porin sivutoimistolle antamassaan vastauksessa selvityspyyntöön sekä Satakunnan työvoimapiirin toimistolle antamassaan lausunnossa kiistänyt mainitut saatavat selittäen, että Syvänne ei ollut ollut edellä mainittuna aikana työssä hänen kahviossaan. Hane oli lisäksi toistanut väitteensä Syvänteen tekemästä näpistyksestä. Työvoimapiirin toimisto oli hylännyt Syvänteen hakemuksen.</p>
        <p>Tämän vuoksi Syvänne on vaatinut, että Hane velvoitetaan suorittamaan hänelle maksamatta jääneinä palkkoina ajalta 10.1.1988 - 24.2.1989 yhteensä 18 258,84 markkaa 16 prosentin korkoineen 1.3.1989 lukien sekä odotusajan palkkana kuudelta päivältä 1 329,60 markkaa 16 prosentin korkoineen 15.4.1989 lukien. Lisäksi Syvänne on vaatinut, että valtiota kohtaan vahvistetaan sitovasti palkkaturvana haetut korvaukset 8 679,40 markkaa, mistä summasta varsinaisten palkkaturvana haettujen työsuhdesaatavien osuus oli 7 349,80 markkaa, jolle summalle Syvänne on vaatinut 16 prosentin korkoa 1.3.1989 lukien, ja odotusajan palkan osuus oli 1 329,60 markkaa, jolle summalle hän on vaatinut 16 prosentin korkoa 15.4.1989 lukien. Syvänne on vielä vaatinut, että Hane velvoitetaan suorittamaan hänelle työsopimuksen laittomasta irtisanomisesta johtuvana korvauksena 20 kuukauden palkkaa vastaavana määränä 7 tunnin keskimääräisen työpäivän, 9 päivän kuukausittaisen työajan ja 27,70 markan tuntipalkan mukaan laskien yhteensä 34 902 markkaa 16 prosentin korkoineen 1.3.1989 lukien.</p>
      </div>
      <div>
        <h3>Hanen ja valtion vastaukset</h3>
        <p>Hane on kiistänyt kanteen ja vaatinut Syvänteen velvoittamista korvaamaan hänen oikeudenkäyntikulunsa. Hanen mukaan Syvänne oli ollut hänen palveluksessaan ainoastaan 30.5. -21.11.1988.</p>
        <p>Valtio on katsonut, että sitä kohtaan voitiin vahvistaa palkkaturvana haetut korvaukset ainoastaan siinä tapauksessa, että Syvänteellä katsottiin olevan saatavia Hanelta.</p>
      </div>
      <div>
        <h3>Raastuvanoikeuden päätös 23.8.1990</h3>
        <p>Raastuvanoikeus on katsonut selvitetyksi eräiden jutussa kuultujen todistajien kertomuksilla, vastoin eräiden toisten todistajien kertomuksia, sekä erikoisesti huomioon ottaen Syvänteen kalenteriinsa ja vihkoonsa tekemät merkinnät työssäolostaan, joiden paikkansapitävyyttä Hane ei ollut osoittanut vääräksi ja joita raastuvanoikeus on pitänyt luotettavina, sekä sen, ettei Hane ollut pitänyt kirjaa Syvänteen työtunneista kokonaisuudessaan siltäkään osin kuin hän oli myöntänyt Syvänteen olleen työssä baarissa, ja että Hane kantoi haitalliset seuraamukset tästä laiminlyönnistään, että Syvänne oli ollut työssä Hanen kahviossa 10.1.1988 - 24.2.1989 välisen ajan ja että Syvänteellä oli saamatta tältä ajalta kanteesta ilmenevät palkkasaatavat.</p>
        <p>Tämän vuoksi raastuvanoikeus on velvoittanut Hanen suorittamaan Syvänteelle maksamatta jääneitä palkkoja ajalta 10.1.1988 - 24.2.1989, mitkä palkkasummat perustuivat työläistarkastajan Syvänteen laatiman työtuntiluettelon perusteella tekemään laskelmaan sekä yleissitovan työehtosopimuksen määräyksiin, yhteensä 18 258,84 markkaa 16 prosentin korkoineen 1.3.1989 lukien sekä odotusajan palkkana 1 329,60 markkaa 16 prosentin korkoineen 15.4.1989 lukien. Raastuvanoikeus on lisäksi vahvistanut valtioon nähden palkkaturvana haetut palkkasaatavien maksut siten, että Syvänteellä oli ollut Hanelta 8 679,40 markan palkkasaatava, mistä summasta varsinaisten palkkaturvana haettujen saatavien osuus oli 7 349,80 markkaa 16 prosentin korkoineen 1.3.1989 lukien, ja odotuspäivien palkan osuus 1 329,60 markkaa 16 prosentin korkoineen 15.4.1989 lukien.</p>
        <p>Siltä osin kuin kanteessa oli kysymys perusteettomasti suoritetusta työsopimuksen irtisanomisesta raastuvanoikeus on todennut, että Syvänne oli ollut tarvittaessa työhön kutsuttava työntekijä, joka oli pääsääntöisesti ollut työssä Hanen kahviossa maanantaisin ja keskiviikkoisin, mutta myös muina viikonpäivinä. Syvänteen kertomuksen mukaan hän oli mennyt Hanen kahvioon työhön, kun hänet oli puhelimitse kutsuttu. Tällaista soittoa ei ollut tullut 24.2.1989 jälkeen. Hane puolestaan oli kertonut, että Syvänne oli jäänyt saapumatta työhön. Raastuvanoikeus on katsonut jääneen näyttämättä, että Hane olisi irtisanonut Syvänteen työsopimuksen. Sitä seikkaa, että Hane olisi jättänyt kutsumatta Syvänteen työhön, ei sinänsä voitu pitää työsopimuksen irtisanomisena. Raastuvanoikeus on sen vuoksi hylännyt työsopimuksen perusteettoman irtisanomisen johdosta esitetyn korvausvaatimuksen.</p>
        <p>Raastuvanoikeus on velvoittanut Hanen korvaamaan Syvänteen oikeudenkäyntikulut 9 000 markalla 16 prosentin korkoineen 23.8.1990 lukien.</p>
      </div>
      <div>
        <h3>Turun hovioikeuden päätös 25.11.1991</h3>
        <p>Hovioikeus, jonka tutkittavaksi Syvänne, Hane ja valtio olivat saattaneet jutun, on, hylättyään Hanen vaatimuksen suullisen käsittelyn toimittamisesta, lausunut Syvänteen perustaneen kanteensa siihen, että hän olisi ollut Hanen kahviossa työssä 10.1.1988 - 24.2.1989. Hane oli ilmoittanut Syvänteen olleen kahviossa työssä 30.5. -21.11.1988. Todistajista Syvänteen veli Jarmo Aavinko, Syvänteen aviomies Esa Syvänne, Syvänteen tyttären kanssa seurustellut Markku Haavisto ja Syvänteen velipuoli Jari Aavinko, jotka olivat Syvänteen nimeämiä, olivat kertoneet Syvänteen työssäoloajasta Syvänteen esittämällä tavalla. Hanen nimeämistä todistajista Hanen äiti Aini Hane, Hanen kanssa kihloissa ollut Esa Nieminen, Katja Rantala, jonka täti Hane oli, sekä kahvilan asiakkaat Mika Rautava, Timo Rantala ja Ari Korkeamäki olivat kertoneet Syvänteen työssäoloajasta Hanen esittämällä tavalla. Ottaen huomioon Hanen nimeämien todistajien kertomukset hovioikeus on katsonut jutussa jääneen näyttämättä, että Syvänne olisi ollut työssä Hanen kahvilassa pitempää aikaa kuin mitä Hane oli myöntänyt. Kun Syvänteen kalenteriinsa tekemiä merkintöjä työssäolostaan ei voitu tältä osin katsoa selvitykseksi hänen työssäoloajastaan, näitä merkintöjä ei voitu myöskään katsoa selvitykseksi työssäoloajasta siltäkään ajanjaksolta, minkä Hane oli myöntänyt Syvänteen olleen kahvilassa työssä. Hovioikeus on siten katsonut jutussa jääneen näyttämättä, että Hane olisi maksanut Syvänteelle liian vähän palkkaa.</p>
        <p>Tämän vuoksi hovioikeus on vapauttanut Hanen velvollisuudesta suorittaa Syvänteelle raastuvanoikeuden tuomitsemia palkkasaatavia 18 258,84 markkaa korkoineen, odotusajan palkkaa 1 329,60 markkaa korkoineen ja korvausta oikeudenkäyntikuluista 9 000 markkaa korkoineen. Hovioikeus on kumonnut raastuvanoikeuden päätöksen siltä osin kuin siinä oli vahvistettu, että Syvänteelle voitiin palkkaturvana maksaa palkkasaatavaa 8 679,40 markkaa korkoineen. Hovioikeus on vielä velvoittanut Syvänteen korvaamaan Hanen oikeudenkäyntikulut jutussa 20 000 markalla.</p>
      </div>
    </div>
    <div>
      <h2 id="19920140mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 3.3.1992 määräyksin, ettei hovioikeuden päätöstä ollut toistaiseksi pantava täytäntöön tai täytäntöönpanoa jatkettava.</p>
      <p>Syvänne on vaatinut hovioikeuden tuomion kumoamista ja kanteensa hyväksymistä.</p>
      <p>Hane on antanut häneltä pyydetyn vastauksen vaatien vastauskulujensa korvaamista. Myös valtio on antanut siltä pyydetyn vastauksen.</p>
    </div>
    <div>
      <h2 id="19920140yloa0">KORKEIMMAN OIKEUDEN RATKAISU 16.10.1992</h2>
      <div>
        <h3>Perustelut</h3>
        <p>Raastuvanoikeuden katsottua, että Syvänteen työsuhde oli kestänyt kanteessa mainitun ajan 10.1.1988 - 24.2.1989 ja että hän oli tehnyt itse kirjaamansa työtunnit, hovioikeus on Hanen vaatimaa suullista käsittelyä toimittamatta katsonut jääneen näyttämättä, että Syvänne olisi ollut Hanella työssä pitempää aikaa kuin mitä Hane oli myöntänyt, ja ettei Syvänteen kalenterimerkintöjä voinut katsoa selvitykseksi työtunneista siltäkään ajalta kuin hän oli ollut työssä.</p>
        <p>Oikeudenkäymiskaaren 26 luvun 7 §:n mukaan hovioikeus toimittaa tarvittaessa suullisen käsittelyn. Kysymys siitä, onko suullinen käsittely ollut hovioikeudessa tarpeellinen, on ollut ratkaistava arvioimalla, kuinka luotettavasti hovioikeus on voinut suorittaa alemmassa oikeudessa esitettyjen lukuisten ja ristiriitaisten todisteiden uudelleen arvioinnin myös ilman suullista käsittelyä.</p>
        <p>Raastuvanoikeuden ratkaisu on perustunut asianosaisten esityksiin ja todistajien kertomuksiin sekä Syvänteen työtunneistaan tekemiin merkintöihin. Todistajankertomusten osuus näyttönä on ollut ratkaiseva. Todistajat ovat olleet raastuvanoikeudessa kuultavina ja oikeus on siten voinut välittömästi arvioida heidän kertomustensa todistusarvoa. Hovioikeus on antanut kertomuksille toisen todistusarvon kuin raastuvanoikeus. Todistajankertomusten uudelleen arvioiminen on kuitenkin tapahtunut välillisesti, vain raastuvanoikeuden käsittelypöytäkirjaan kirjattujen kertomusten perusteella. Pelkästään tällä perusteella hovioikeus ei kuitenkaan ole voinut suorittaa näytön uudelleen arviointia niin luotettavasti, että suullisen kuulustelun toimittaminen ei olisi näytön ristiriitaisuuden huomioon ottaen ollut tarpeellista.</p>
        <p>Tämän vuoksi hovioikeuden ei olisi tullut ratkaista asiaa toimittamatta suullista käsittelyä.</p>
      </div>
      <div>
        <h3>Lainkohta</h3>
        <p>Oikeudenkäymiskaari 26 luku 7 §</p>
      </div>
      <div>
        <h3>Päätöslauselma</h3>
        <p>Hovioikeuden päätös edellä selostetulta osalta kumotaan ja asia tältä osin palautetaan hovioikeuteen, jonka tulee, huomioon ottaen palauttamisen syy, ottaa se ilmoituksetta uudelleen käsiteltäväkseen. Hovioikeuden on tällöin annettava lausunto myös kaikista jutussa ennen Korkeimman oikeuden päätöksen antamista esitetyistä oikeudenkäyntikulujen korvaamista koskevista vaatimuksista.</p>
        <div>
          <p>Ratkaisuun osallistuneet: oikeusneuvokset Nikkarinen, Roos, Taiple, Sevon ja Tulokas</p>
        </div>
      </div>
    </div>
  </finlex:content>
</finlex:document>
