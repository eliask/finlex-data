<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920186</dcterms:identifier>
  <finlex:ecliIdentifier>ECLI:FI:KKO:1992:186</finlex:ecliIdentifier>
  <dcterms:title>KKO:1992:186</dcterms:title>
  <dcterms:description>
    <p>
      <strong>Asiavaltuus</strong>
    </p>
    <p>
      <strong>Oikeudenkäyntimenettely</strong>
      <span>Tutkimatta jättäminen</span>
    </p>
    <p>
      <strong>Oikeustoimi</strong>
      <span>Oikeustoimen pätemättömyys</span>
    </p>
  </dcterms:description>
  <finlex:registerNumber>S92/380</finlex:registerNumber>
  <dcterms:date pvm="19921007">1992-10-07</dcterms:date>
  <finlex:fileCopyNumber>4320</finlex:fileCopyNumber>
  <dcterms:issued pvm="19921218">1992-12-18</dcterms:issued>
  <dcterms:abstract>
    <p>Tosiasiallisen omistusoikeutensa perusteella isä vaati tyttärensä nimiin ostetun ja tämän sittemmin veljelleen lahjoittaman kiinteistön lahjoituksen julistamista pätemättömäksi. Kanne jätettiin tutkimatta asiavaltuuden puuttumisen vuoksi, kun kanteessa ei vaadittu isän omistusoikeuden vahvistamista eikä tyttären saannon julistamista pätemättömäksi</p>
    <p>Ään.</p>
  </dcterms:abstract>
  <dcterms:tableOfContents>
    <a href="19920186aloa0">ASIAN KÄSITTELY ALEMMISSA OIKEUKSISSA</a>
    <a href="19920186mhaku0">MUUTOKSENHAKU KORKEIMMASSA OIKEUDESSA</a>
    <a href="19920186yloa0">KORKEIMMAN OIKEUDEN RATKAISU 18.12.1992</a>
  </dcterms:tableOfContents>
  <finlex:content id="s19920186.kko">
    <div>
      <h2 id="19920186aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Kuhmon kihlakunnanoikeudessa</h3>
        <p>Raimond Miiros on Åke Raymond Miirokselle 6.2.1989 tiedoksi annetun haasteen nojalla lausunut, että hän oli tyttärensä Birgit Elisabeth Liuskan valtuuttamana 25.4.1979 päivätyllä lahjakirjalla lahjoittanut Kuhmon kaupungin Saunajärven kylässä olevan Nivaniemen tilan RN:o 34:1 ja siihen liitetyn, metsähallitukselta 13.10.1977 ostetun määräalan pojalleen Åke Raymond Miirokselle. Lahjoitukseen oli ryhdytty sen vuoksi, että Liuska oli tuolloin hakemassa valtion aravalainaa asumista varten eikä voinut omistaa kiinteää omaisuutta täyttääkseen lainansaannin ehdot. Luovutukselle oli sovittu ehdoiksi, että Åke Raymond Miiros sitoutui myymään heti tilan täydestä hinnasta, kun tilan tosiasiallinen omistaja eli Raimond Miiros ei enää kyennyt pitämään tilaa, ja että saatu kauppahinta tuli kokonaisuudessaan hänelle.</p>
        <p>Liuska oli puolestaan ostanut tilan ja määräalan Raimond Miiroksen varoilla ja tämän lukuun. Tila oli hankittu muodollisesti Liuskan nimiin, koska Raimond Miiros oli luullut, ettei hän Englannissa asuvana voinut omistaa kiinteää omaisuutta Suomessa. Tämän vuoksi myös lahjakirja oli tehty Åke Raymond Miirokselle. Åke Raymond Miiros, joka oli ollut tietoinen kaikista näistä järjestelyistä, oli sittemmin kieltäytynyt myymästä tilaa ja vedonnut omistusoikeuteensa.</p>
        <p>Åke Raymond Miiros oli lahjoituksessa käyttänyt hyväkseen Raimond Miiroksen ja Liuskan pulaa ja ymmärtämättömyyttä. Hän oli ollut tietoinen olosuhteista, joissa lahjoitus oli tehty. Sen vuoksi hänen oli kunnian vastaista ja arvotonta vedota tuohon oikeustoimeen.</p>
        <p>Kerrotuilla perusteilla Raimond Miiros on vaatinut, että lahjoitus julistetaan pätemättömäksi ja puretaan varallisuusoikeudellisista oikeustoimista annetun lain 31 ja 33 §:n nojalla sekä että Åke Raymond Miiros velvoitetaan korvaamaan hänen oikeudenkäyntikulunsa korkoineen.</p>
        <p>Lisäksi Raimond Miiros on katsonut, että hänen oikeudelle jättämänsä Liuskan antama, asianajovaltakirjaksi otsikoitu asiakirja tuki hänen kannettaan. Tuossa asiakirjassa Liuska oli valtuuttanut Raimond Miiroksen asiamiehen esiintymään puolestaan kihlakunnanoikeudessa ja uudistanut asiassa oikeudessa aikaisemmin esittämänsä.</p>
        <p>Liuskaa oli ennen valtakirjan oikeudelle antamista kuultu kihlakunnanoikeudessa kuultavan ominaisuudessa. Tuolloin Liuska oli kertonut, että tilan ostoon tarkoitetut rahat olivat olleet Raimond Miiroksen rahoja. Åke Raymond Miirosta oli pyydetty mukaan järjestelyihin, jotta Liuska olisi saanut aravarahoituksen. Liuska oli myös toistanut aikaisemmin antamansa poliisikuulustelukertomuksen, jossa hän oli kertonut, että tilan kauppakirja oli tehty hänen nimiinsä, vaikka Raimond Miiros oli tilan omistaja. Tilan lahjoituksen yhteydessä oli sovittu yhteisesti, että tila oli edelleen Raimond Miiroksen omistama.</p>
      </div>
      <div>
        <h3>Åke Raymond Miiroksen vastaus</h3>
        <p>Åke Raymond Miiros on vastustanut kannetta ja vaatinut korvausta oikeudenkäyntikuluistaan korkoineen. Kanne tuli jättää tutkimatta tai joka tapauksessa hylätä. Koska Liuska oli ollut lahjoittajana kiinteistön luovutuksessa, ei Raimond Miiroksella ollut asiassa puhevaltaa.</p>
      </div>
      <div>
        <h3>Kihlakunnanoikeuden päätös 28.9.1989</h3>
        <p>Jutussa esitetyn todistelun perusteella oli selvitetty, että Nivaniemen tila ja siihen liitetty määräala oli ostettu 1.8.1974 Raimond Miiroksen varoilla Birgit Elisabeth Liuskan, silloiselta nimeltään Miiros, nimiin. Tämän vuoksi kihlakunnanoikeus on katsonut, että Raimond Miiroksella oli puhevalta jutussa.</p>
        <p>Liuska oli 1.8.1974 45 000 markalla ostanut Nivaniemen tilan isänsä Raimond Miiroksen varoilla mutta omiin nimiinsä. Lainhuudon tilaan Liuska oli saanut 25.7.1975. Syynä menettelyyn oli ollut Raimond Miiroksen virheellinen käsitys siitä, ettei hän pysyvästi Englannissa asuvana Suomen kansalaisena voinut hankkia nimiinsä kiinteää omaisuutta Suomesta.</p>
        <p>Vuonna 1979 Liuskan tarkoituksena oli ollut ostaa aravalainoitettu asunto-osake. Kun tuolloin oli selvinnyt, että kiinteän omaisuuden omistaminen oli esteenä aravalainan saamiselle, Liuskan, Raimond Miiroksen ja Åke Raymond Miiroksen kesken oli sovittu sellaisesta menettelystä, että Liuska lahjoitti tilan ja siihen 13.10.1977 metsähallitukselta ostetun määräalan Åke Raymond Miirokselle.</p>
        <p>Raimond Miirokselle, Åke Raymond Miirokselle ja Liuskalle oli tullut selväksi, että lahjoitus oli nimellinen ja että todellisena omistajana oli tilan kaupan alunperin rahoittanut Raimond Miiros. Raimond Miiros oli edustanut Liuskaa 25.4.1979 tehdyssä lahjoituksessa, jolla Nivaniemen tila ja määräala olivat siirtyneet Åke Raymond Miirokselle. Åke Raymond Miiros oli hakenut ja saanut lainhuudon tilaan 5.5.1980.</p>
        <p>Åke Raymond Miiros oli tiennyt, että lahjoitus oli ollut näennäinen eikä todellisuudessa ollut ollut myöskään lahjoitustarkoitusta ja että tilan todellinen omistaja oli ollut Raimond Miiros. Näin ollen lahjoitus oli tehty sellaisissa olosuhteissa, että Åke Raymond Miiroksen oli kunnian vastaista ja arvotonta vedota oikeustoimeen. Kun Åke Raymond Miiros oli ollut tietoinen näistä olosuhteista eikä hänellä siten ollut sellaista saantoa, johon hän saattoi perustaa tilan ja siihen kuuluvan määräalan omistusoikeuden, kihlakunnanoikeus on julistanut pätemättömäksi lahjoituksen, joka oli tehty 25.4.1979 Liuskan ja Åke Raymond Miiroksen välillä ja johon lahjoitukseen kuului Nivaniemen tila ja siihen 13.10.1977 metsähallitukselta ostettu määräala.</p>
        <p>Åke Raymond Miiros on velvoitettu korvaamaan Raimond Miiroksen oikeudenkäyntikulut 12 000 markalla.</p>
      </div>
      <div>
        <h3>Itä-Suomen hovioikeuden päätös 31.12.1991</h3>
        <p>Hovioikeus, jonka tutkittavaksi Åke Raymond Miiros oli valittamalla saattanut asian, on päätöksessään lausunut, että Raimond Miiros oli ajanut kannetta Åke Raymond Miirosta vastaan vaatien, että Liuskan Åke Raymond Miirokselle tekemä Nivaniemen tilan ja siihen ostetun määräalan lahjoitus julistettaisiin pätemättömäksi. Nivaniemen tilan ja määräalan oli omistanut Liuska, jolle myös oli myönnetty tilaan lainhuuto. Raimond Miiroksella ei ollut puhevaltaa Liuskan ja Åke Raymond Miiroksen keskenään tekemän kysymyksessä olevan oikeustoimen suhteen. Hovioikeus on sen vuoksi kumonnut kihlakunnanoikeuden päätöksen, jättänyt Raimond Miiroksen kanteen tutkimatta ja velvoittanut hänet suorittamaan Åke Raymond Miirokselle korvaukseksi oikeudenkäyntikuluista jutussa 11 000 markkaa 16 prosentin korkoineen 31.12.1991 lukien.</p>
      </div>
    </div>
    <div>
      <h2 id="19920186mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 31.3.1992.</p>
      <p>Raimond Miiros on vaatinut hovioikeuden päätöksen kumoamista ja kihlakunnanoikeuden päätöksen pysyttämistä sekä korvausta oikeudenkäyntikuluistaan jutussa korkoineen.</p>
      <p>Åke Raymond Miiros on antanut pyydetyn vastauksen ja vaatinut korvausta vastauskuluistaan korkoineen.</p>
    </div>
    <div>
      <h2 id="19920186yloa0">KORKEIMMAN OIKEUDEN RATKAISU 18.12.1992</h2>
      <div>
        <h3>Perustelut</h3>
        <p>Raimond Miiros ei ole lainhuudon mukaan eikä saantokirjan perusteella Nivaniemen tilan eikä määräalan omistaja. Hän ei kanteessaan vaadi vahvistettavaksi, että hän on tilan ja määräalan omistaja, eikä myöskään Liuskan saannon julistamista pätemättömäksi. Näin ollen hänellä ei ole puhevaltaa Liuskan tilan ja määräalan omistajana Åke Raymond Miirokselle tekemän lahjoituksen julistamisesta pätemättömäksi.</p>
      </div>
      <div>
        <h3>Päätöslauselma</h3>
        <p>Hovioikeuden päätöksen lopputulosta ei muuteta.</p>
        <p>Raimond Miiros velvoitetaan suorittamaan Åke Raymond Miirokselle korvaukseksi vastauskuluista Korkeimmassa oikeudessa 1 100 markkaa 16 prosentin korkoineen tämän päätöksen antopäivästä lukien.</p>
        <div>
          <p>Ratkaisuun osallistuneet: oikeusneuvokset Jalanko, Nikkarinen, Roos, Suhonen (eri mieltä), Tulokas</p>
        </div>
      </div>
      <div>
        <h3>Eri mieltä olevan jäsenen lausunto</h3>
        <p>Oikeusneuvos Suhonen: Kanne perustuu väitteeseen, että Nivaniemen tila ja määräala oli aikanaan ostettu Liuskan nimiin mutta Raimond Miiroksen lukuun, jolla tällä perusteella oli oikeus kiinteistöön, sekä että myös 25.4.1979 tapahtunut lahjoitus Liuskalta Åke Raymond Miirokselle oli tapahtunut ehdoin, jotka merkitsivät, että tilan tosiasiallinen omistaja oli Raimond Miiros.</p>
        <p>Kanteessa on siltä osalta kuin siitä täällä on kysymys vaadittu lahjoituksen julistamista varallisuusoikeudellisista oikeustoimista annetun lain 31 ja 33 §:n nojalla pätemättömäksi sillä perusteella, että Åke Raymond Miiros oli lahjoituksessa käyttänyt hyväkseen Raimond Miiroksen ja Liuskan pulaa ja ymmärtämättömyyttä sekä että hänen lahjoituksen todellisista olosuhteista tietoisena oli kunnian vastaista ja arvotonta vedota lahjoitukseen.</p>
        <p>Näin ollen kysymys lahjoituksen pätemättömyydestä väitetyllä perusteella koskee Raimond Miiroksen oikeudellista etua ja hänellä on pätemättömyyttä koskevassa asiassa puhevalta.</p>
        <p>Raimond Miiros ei ole kanteessaan vaatinut vahvistettavaksi, että hän on tilan ja määräalan omistaja. Lahjoituksen pätemättömyyttä koskevan vaatimuksen menestyminen merkitsisi, että kiinteistö ja määräala palautuisivat luovuttajalle, mikä merkitsee että ratkaisu vaikuttaa myös tämän oikeusasemaan. Tämän vuoksi pätemättömyyskannetta on ajettava ei ainoastaan omaisuuden saajaa vaan myös sen luovuttajaa vastaan. Näin ollen Raimond Miiroksen kannetta ei voida tutkia.</p>
        <p>Näillä perusteilla päädyn Korkeimman oikeuden päätöslauselmasta ilmenevälle kannalle.</p>
      </div>
    </div>
  </finlex:content>
</finlex:document>
