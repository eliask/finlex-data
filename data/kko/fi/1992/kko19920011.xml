<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920011</dcterms:identifier>
  <finlex:ecliIdentifier>ECLI:FI:KKO:1992:11</finlex:ecliIdentifier>
  <dcterms:title>KKO:1992:11</dcterms:title>
  <dcterms:description>
    <p>
      <strong>Sopimaton menettely elinkeinotoiminnassa</strong>
    </p>
    <p>
      <strong>Vahingonkorvaus</strong>
    </p>
  </dcterms:description>
  <finlex:registerNumber>S90/900</finlex:registerNumber>
  <dcterms:date pvm="19910214">1991-02-14</dcterms:date>
  <finlex:fileCopyNumber>269</finlex:fileCopyNumber>
  <dcterms:issued pvm="19920127">1992-01-27</dcterms:issued>
  <dcterms:abstract>
    <p>Osakeyhtiö B ja C olivat B:n elinkeinotoimintaa mainostaessaan käyttäneet sopimattomasta menettelystä elinkeinotoiminnassa annetun lain 2 §:n 2 momentissa tarkoitettua asiaan kuulumattomia seikkoja sisältävää sopimatonta ilmaisua, joka oli ollut omiaan vahingoittamaan osakeyhtiö A:n elinkeinotoimintaa. B ja C velvoitettiin yhteisvastuullisesti suorittamaan A:lle vahingonkorvausta.</p>
    <p>Vrt. <a href="http://www.finlex.fi/fi/oikeus/kko/kko/1991/19910032">KKO:1991:32</a></p>
    <p>L sopimattomasta menettelystä elinkeinotoiminnassa 2_§_2_mom</p>
  </dcterms:abstract>
  <dcterms:tableOfContents>
    <a href="19920011aloa0">ASIAN KÄSITTELY ALEMMISSA OIKEUKSISSA</a>
    <a href="19920011mhaku0">MUUTOKSENHAKU KORKEIMMASSA OIKEUDESSA</a>
    <a href="19920011yloa0">KORKEIMMAN OIKEUDEN RATKAISU 27.1.1992</a>
  </dcterms:tableOfContents>
  <finlex:content id="s19920011.kko">
    <div>
      <h2 id="19920011aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Helsingin raastuvanoikeuden päätös 12.1.1989</h3>
        <p>Raastuvanoikeus on Eiran Isännöitsijätoimisto Oy:n Ari Juhani Järvistä ja Erikoisisännöitsijät, EIT Oy:tä vastaan ajamasta kanteesta lausunut selvitetyksi, että Järvinen, joka oli ollut työsuhteessa Eiran Isännöitsijätoimisto Oy:öön 26.1.1981-2.7.1987 välisen ajan, oli 30.6.1987 kirjallisesti irtisanonut työsuhteensa päättymään 31.8.1987 ja että Eiran Isännöitsijätoimisto Oy oli 2.7.1987 kirjallisesti purkanut mainitun työsuhteen työsopimuslain 16 ja 43 §:n perusteella.</p>
        <p>Järvinen oli perustanut 17.6.1987 rekisteröidyn Erikoisisännöitsijät, EIT Oy nimisen toiminimen (jäljempänä EIT Oy), jonka toimialana oli isännöitsijätoiminta ja siihen läheisesti kuuluvat kiinteistö- ja huoltotoimet. Eräille aikaisemmin Eiran Isännöitsijätoimisto Oy:n palveluksessa ollessaan isännöimilleen yhtiöille Järvinen oli lähettänyt 28.6.1987 päivätyn kirjeen, jossa hän kerrottuaan irtisanoutumisestaan ja sen syistä sekä perustamastaan yhtiöstä oli ehdottanut puheena oleville yhtiöille isännöitsijäsopimuksen tekemistä tämän uuden yhtiön kanssa lausuen kirjeessä muun muassa: "Toivomme tämän johdosta, että valitsisitte mieluummin entisen toimistonne perinteen jatkamisen, kuin talonne asiakassuhteen myynnin vieraisiin ja kenties kokemattomiin käsiin."</p>
        <p>Kun Järvinen oli vasta kaksi päivää edellä mainitun kirjeen lähettämisen jälkeen irtisanoutunut Eiran Isännöitsijätoimisto Oy:n palveluksesta ja oli ryhtynyt hankkimaan työsuhteensa aikana perustamalleen kilpailevalle yritykselle EIT Oy:lle asiakkaita kantajayhtiöltä, oli hänen katsottava käyttäneen sopimattomasta menettelystä elinkeinotoiminnassa annetun lain 1 §:n tarkoittamaa menettelyä sekä lähettämällä mainittuja kirjeitä työnantajan luvatta toimineen työsopimuslain 16 §:n mukaan vastoin työvelvoitteitaan.</p>
        <p>Koska Eiran Isännöitsijätoimisto Oy:lle ei ollut näytetty aiheutuneen vahinkoa asiassa, raastuvanoikeus on hylännyt Eiran Isännöitsijätoimisto Oy:n 478.140 markan määräisen vahingonkorvausvaatimuksen korkoineen, mutta velvoittanut Järvisen, joka oli edellä kerrotuin tavoin menetellyt lain vastaisesti, sekä EIT Oy:n, joka oli vastuussa perustajansa menettelystä, yhteisvastuullisesti korvaamaan Eiran Isännöitsijätoimisto Oy:n oikeudenkäyntikulut 10.000 markalla 16 prosentin korkoineen 12.1.1989 lukien.</p>
      </div>
      <div>
        <h3>Asianosaisten vaatimukset Helsingin hovioikeudessa</h3>
        <p>Eiran Isännöitsijätoimisto Oy on vaatinut, että Järvinen ja EIT Oy velvoitetaan yhteisvastuullisesti suorittamaan sille sen vaatima vahingonkorvaus 16 prosentin korkoineen haasteen tiedoksiantopäivästä lukien ja että Järvinen ja EIT Oy velvoitetaan yhteisvastuullisesti korvaamaan sen oikeudenkäyntikulut hovioikeudessa korkoineen. Järvinen ja EIT Oy ovat vaatineet, että raastuvanoikeuden päätös kumotaan ja että ne vapautetaan korvaamasta Eiran Isännöitsijätoimisto Oy:lle raastuvanoikeudessa tuomittuja oikeudenkäyntikuluja. Lisäksi Järvinen ja EIT Oy ovat vaatineet, että Eiran Isännöitsijätoimisto Oy velvoitetaan korvaamaan niiden oikeudenkäyntikulut niin raastuvanoikeudessa kuin hovioikeudessakin korkoineen.</p>
      </div>
      <div>
        <h3>Hovioikeuden tuomio 30.5.1990</h3>
        <p>Järvinen oli, työskennellessään työsopimuslaissa tarkoitetussa työsuhteessa isännöitsijänä isännöitsijätoimintaa harjoittaneen Eiran Isännöitsijätoimisto Oy:n palveluksessa, 16.12.1986 perustanut samalla alalla työnantajansa kanssa kilpailevan EIT Oy:n. EIT Oy:n tultua 17.6.1987 merkityksi kaupparekisteriin, Järvinen oli omasta ja EIT Oy:n puolesta sekä sen tieten lähettänyt eräille Eiran Isännöitsijätoimisto Oy:n kanssa isännöintisopimuksen tehneille asunto- ja kiinteistöosakeyhtiöille raastuvanoikeuden päätöksessä kerrotun 28.6.1987 päivätyn "Tarjous isännöintisopimuksen jatkamisesta henkilökohtaisen, vastuunalaisen isännöitsijän osalta" otsikolla varustetun kirjeen. Kirjeessä hän oli vihjannut Eiran Isännöitsijätoimisto Oy:n saattavan olla omistajanvaihdoksen jälkeen kokematon toimialallaan ja esittänyt, että asiakasyhtiöt irtisanoisivat Eiran Isännöitsijätoimisto Oy:n kanssa tekemänsä sopimuksen päättymään 31.8.1987 ja siirtyisivät EIT Oy:n asiakkaiksi 1.9.1987 alkaen, sekä antanut irtisanomisaikaa koskevan neuvon. Kirjeen lähetettyään Järvinen oli 30.6.1987 irtisanonut työsuhteensa Eiran Isännöitsijätoimisto Oy:öön päättymään 31.8.1987.</p>
        <p>Järvisen ollessa vielä Eiran Isännöitsijätoimisto Oy:n palveluksessa ja ryhtymällä kerrotuin tavoin toimenpiteisiin työnantajansa isännöintisopimusten siirtämiseksi EIT Oy:lle ja käyttämällä tässä tarkoituksessa tarjouskirjeessään Eiran Isännöitsijätoimisto Oy:n pätevyyden toimialallaan kyseenalaiseksi asettavaa ilmaisua, Järvisen ja EIT Oy:n oli katsottava ryhtyneen elinkeinotoiminnassa hyvän liiketavan vastaiseen tekoon ja siinä käyttäneen sopimatonta ilmaisua, joka oli ollut omiaan vahingoittamaan Eiran Isännöitsijätoimisto Oy:n elinkeinotoimintaa.</p>
        <p>Ryhtymällä työsuhteensa voimassa ollessa kilpailemaan työnantajansa kanssa jo sopimuksen tehneistä työnantajansa asiakkaista ja asettamalla kilpailussa työnantajansa pätevyyden toimialallaan vihjauksin kyseenalaiseksi, Järvisen oli katsottava myös ryhtyneen työsuhteessa noudatettavan hyvän tavan vastaiseen kilpailutekoon, eikä työnantajan voitu katsoa antaneen siihen lupaa pelkästään sillä perusteella, että Järvinen oli saanut työsuhteen kestäessä hoitaa Vantaalla eräitä isännöintitehtäviä omaan lukuunsa.</p>
        <p>Järvisen ja EIT Oy:n menettely oli aiheuttanut Eiran Isännöitsijätoimisto Oy:lle vahinkoa neljän sen asiakasyhtiön siirryttyä kirjeessä tehdystä tarjouksesta EIT Oy:n asiakkaiksi. Kirjeeseen sisältyvän Eiran Isännöitsijätoimisto Oy:n pätevyyttä koskevan vihjauksen oli katsottava aiheuttaneen sille vahinkoa myös maineen menetyksen muodossa ainakin kirjeen saajien kohdalla ottaen huomioon, että kirjeen allekirjoittanut Järvinen oli ollut Eiran Isännöitsijätoimisto Oy:n palveluksessa ollut henkilö, jonka kirjeen saaja voi olettaa tunteneen yhtiön tilan.</p>
        <p>Kun Järvinen ja EIT Oy olivat aiheuttaneet Eiran Isännöitsijätoimisto Oy:lle vahinkoa sopimattomalla menettelyllään elinkeinotoiminnassa, ja kun Järvinen oli menettelyllään myös tahallaan rikkonut työsopimuslain 16 §:n 1 momentissa työntekijälle säädetyn kilpailukiellon, Järvinen ja EIT Oy olivat velvolliset vahingonkorvaukseen.</p>
        <p>Vahingonkorvauksen määrän osalta hovioikeus on katsonut selvitetyksi, että neljän Eiran Isännöitsijätoimisto Oy:n asiakasyhtiön siirtymiseen EIT Oy:n asiakkaaksi oli huomattavan suurelta osin myötävaikuttanut se, että yhtiöt olivat myös halunneet Järvisen jatkavan niiden isännöitsijänä. Tämän huomioon ottaen hovioikeus on arvioinut Järvisen ja EIT Oy:n Eiran Isännöitsijätoimisto Oy:lle aiheuttaman vahingon määräksi 30.000 markkaa.</p>
        <p>Näillä perusteilla hovioikeus, hyläten kanteen enemmälti, on muuttanut raastuvanoikeuden päätöstä ja velvoittanut Järvisen ja EIT Oy:n yhteisvastuullisesti suorittamaan Eiran Isännöitsijätoimisto Oy:lle vahingonkorvaukseksi 30.000 markkaa 16 prosentin korkoineen, Järvinen 7.3.1988 lukien ja EIT Oy 15.8.1988 lukien. Hovioikeus on lisäksi velvoittanut Järvisen ja EIT Oy:n yhteisvastuullisesti suorittamaan Eiran Isännöitsijätoimisto Oy:lle korvaukseksi oikeudenkäyntikuluista hovioikeudessa 3.000 markkaa 16 prosentin korkoineen 30.5.1990 lukien. Muilta osin raastuvanoikeuden päätöstä ei ole muutettu.</p>
      </div>
    </div>
    <div>
      <h2 id="19920011mhaku0">MUUTOKSENHAKU KORKEIMMASSA OIKEUDESSA</h2>
      <p>EIT Oy:lle on myönnetty valituslupa 18.9.1990. Järvisen valituslupahakemus on siirretty EIT Oy:n valituksen käsittelyn yhteydessä ratkaistavaksi.</p>
      <p>Järvinen ja EIT Oy ovat vaatineet kanteen hylkäämistä ja korvausta oikeudenkäyntikuluistaan jutussa korkoineen.</p>
      <p>Eiran Isännöitsijätoimisto Oy on antanut pyydetyn vastauksen ja vaatinut korvausta vastauskuluistaan korkoineen.</p>
    </div>
    <div>
      <h2 id="19920011yloa0">KORKEIMMAN OIKEUDEN RATKAISU 27.1.1992</h2>
      <div>
        <h3>Käsittelyratkaisu</h3>
        <p>Korkein oikeus myöntää valitusluvan Järviselle.</p>
      </div>
      <div>
        <h3>Pääasiaratkaisu</h3>
        <p>Perustelut</p>
        <p>Järvinen ja EIT Oy ovat, Järvisen lähettäessä työnantajansa Eiran Isännöitsijätoimisto Oy:n asiakkaille kysymyksessä olevan kirjeen omasta ja EIT Oy:n puolesta, käyttäneet sopimattomasta menettelystä elinkeinotoiminnassa annetun lain 1 §:ssä tarkoitettua hyvän liiketavan vastaista menettelyä sekä lain 2 §:n 2 momentissa tarkoitettua asiaan kuulumattomia seikkoja sisältävää sopimatonta ilmaisua, joka on ollut omiaan vahingoittamaan Eiran Isännöitsijätoimisto Oy:n elinkeinotoimintaa. Järvinen on menettelyllään lisäksi ryhtynyt työsopimuslain 16 §:n 1 momentin vastaisesti kilpailemaan työnantajansa kanssa. Näillä ja muutoin hovioikeuden mainitsemilla perusteilla Korkein oikeus on ratkaissut asian tuomiolauselmasta ilmenevällä tavalla.</p>
        <p>Tuomiolauselma</p>
        <p>Hovioikeuden tuomiota ei muuteta. Ari Juhani Järvinen ja Erikoisisännöitsijät, EIT Oy velvoitetaan yhteisvastuullisesti suorittamaan Eiran Isännöitsijätoimisto Oy:lle korvaukseksi vastauskuluista 1.000 markkaa 16 prosentin korkoineen Korkeimman oikeuden tuomion antopäivästä lukien.</p>
        <div>
          <p>Ratkaisuun osallistuneet: oikeusneuvokset Ailio, Ådahl, Nybergh, Riihelä ja Taipale</p>
        </div>
      </div>
    </div>
  </finlex:content>
</finlex:document>
