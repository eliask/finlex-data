<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920030</dcterms:identifier>
  <finlex:ecliIdentifier>ECLI:FI:KKO:1992:30</finlex:ecliIdentifier>
  <dcterms:title>KKO:1992:30</dcterms:title>
  <dcterms:description>
    <p>
      <strong>Avioliitto</strong>
      <span>Avioehtosopimus</span>
    </p>
  </dcterms:description>
  <finlex:registerNumber>S91/548</finlex:registerNumber>
  <dcterms:date pvm="19911111">1991-11-11</dcterms:date>
  <finlex:fileCopyNumber>851</finlex:fileCopyNumber>
  <dcterms:issued pvm="19920305">1992-03-05</dcterms:issued>
  <dcterms:abstract>
    <p>Avioehtosopimuksessa oli määrätty, ettei kummallakaan puolisolla ollut avio-oikeutta toisensa omaisuuteen. Kun omaisuuden erottelua ei ollut suoritettu, puolison kanne avioehtosopimuksen kohtuullistamisesta jätettiin tutkimatta.</p>
    <p>Ään.</p>
  </dcterms:abstract>
  <p>AL 103 b § 3 mom</p>
  <p>AL 107 §</p>
  <dcterms:tableOfContents>
    <a href="19920030aloa0">ASIAN KÄSITTELY ALEMMISSA OIKEUKSISSA</a>
    <a href="19920030mhaku0">MUUTOKSENHAKU KORKEIMMASSA OIKEUDESSA</a>
    <a href="19920030yloa0">KORKEIMMAN OIKEUDEN RATKAISU 5.3.1992</a>
  </dcterms:tableOfContents>
  <finlex:content id="s19920030.kko">
    <div>
      <h2 id="19920030aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Helsingin raastuvanoikeudessa</h3>
        <p>Raimo Aulis Anttila on Seija Sointu Helinä Anttilalle 8.1.1988 tiedoksi toimitetun haasteen nojalla lausunut, että Anttilat oli vihitty avioliittoon 25.7.1959. Puolisot olivat 30.8.1985 laatineet avioehtosopimuksen, joka oli rekisteröity Helsingin raastuvanoikeudessa 19.9.1985. Avioehtosopimuksessa puolisot olivat määränneet, ettei kummallakaan heistä ollut avio-oikeutta siihen omaisuuteen, mikä heillä avioehtosopimusta laadittaessa oli Suomessa tai minkä he myöhemmin tavalla taikka toisella saivat.</p>
        <p>Anttilan puolisot oli tuomittu avioeroon Yhdysvalloissa 6.7.1988. Helsingin hovioikeus oli 17.11.1988 vahvistanut avioeron. Puolisot olivat tehneet Kaliforniassa 16.5.1988 tuomioistuinkäsittelyn yhteydessä sovinnon, jonka tuomioistuin oli vahvistanut ja jolla Kaliforniassa ollut omaisuus oli ositettu puolisoiden kesken.</p>
        <p>Osituksen jääminen kalifornialaisen osituksen ja avioehtosopimuksen varaan oli kohtuutonta. Raimo Aulis Anttila oli joutunut luovuttamaan valtaosan omaisuudestaan Seija Sointu Helinä Anttilalle. Kaliforniassa toimitetussa osituksessa olennaista oli se, että Raimo Aulis Anttilan hankkima ja yksin rahoittama asunto oli määrätty Seija Sointu Helinä Anttilalle. Tämän lisäksi Raimo Aulis Anttila oli velvoitettu maksamaan Seija Sointu Helinä Anttilalle elatusapuna noin 5.000 markkaa kuukaudessa. Kaliforniassa osituksessa oli otettu huomioon myös Raimo Aulis Anttilan eläkevakuutus, joka oli arvostettu 786.000 markaksi ja jaettu hänelle.</p>
        <p>Anttiloiden avioehtosopimuksen kohtuullisuutta harkittaessa oli otettava huomioon kummankin puolison omaisuus Suomessa. Siihen kuului käytännöllisesti katsoen pelkästään kummankin puolison omistama osuus kuolinpesään sekä Seija Sointu Helinä Anttilan omistamat kiinteistöt.</p>
        <p>Anttiloiden osituksen kokonaisarvostelu voitiin ja piti tehdä suomalaisen oikeuskäsityksen mukaan. Tällöin Raimo Aulis Anttilan eläkeosuuksia ei voitu ottaa huomioon ositettavina varoina. Kalifornian yliopiston eläkejärjestelmä, johon Raimo Aulis Anttila kuului, vastasi Suomen valtion eläkelain ja kansaneläkelain mukaista eläkejärjestelmää. Seija Sointu Helinä Anttilan Kangaslammin kunnan Hevonlahden kylässä omistamien kiinteistöjen osalta oli lisäksi otettava huomioon, että hänelle kuuluva osuus Ristiniemen tilasta oli ostettu Raimo Aulis Anttilan varoin. Samoin Sapatin tilan yksitoista rakennusta oli hankittu ja korjattu hänen varoillaan.</p>
        <p>Raimo Aulis Anttila on vaatinut, että puolisoiden tekemää avioehtosopimusta sovitellaan siten, että avioliittolain 103 b §:n 2 momentin 3 kohdan mukaisesti määrätään, että Seija Sointu Helinä Anttilan omaisuus Suomessa on omaisuutta, johon Raimo Aulis Anttilalla on avio-oikeus. Raimo Aulis Anttila on vielä vaatinut Seija Sointu Helinä Anttilan velvoittamista korvaamaan hänen oikeudenkäyntikulunsa.</p>
      </div>
      <div>
        <h3>Vastaus</h3>
        <p>Seija Sointu Helinä Anttila on katsonut, että kanne oli jätettävä tutkimatta, koska kyseessä oli asia, joka tuli pesänjakajan ratkaista. Joka tapauksessa Seija Sointu Helinä Anttila on vaatinut kanteen hylkäämistä perusteettomana ja näyttämättömänä. Hän on myös vaatinut, että Raimo Aulis Anttila velvoitetaan korvaamaan hänen oikeudenkäyntikulunsa 16 prosentin korkoineen päätöksen julistamispäivästä lukien.</p>
      </div>
      <div>
        <h3>Raastuvanoikeuden päätös 28.3.1989</h3>
        <p>Käsittelyratkaisu</p>
        <p>Raastuvanoikeus on hylännyt Seija Sointu Helinä Anttilan oikeudenkäyntiväitteen katsoen, että Raimo Aulis Anttilalla oli oikeus saattaa asia tuomioistuimen käsiteltäväksi, koska ei ollut edes väitetty, että asiassa oli haettu pesänjakajan määräämistä.</p>
        <p>Pääasiaratkaisu</p>
        <p>Anttilan puolisot olivat hyväksyneet Kalifornian oikeuden ratkaisun, joka perustui asianosaisten sopimukseen ja kompromissiratkaisuihin. Ratkaisu oli tehty sikäläisten oikeusnormien perusteella.</p>
        <p>Anttiloiden avioliitto oli kestänyt lähes 30 vuotta. Kaliforniassa oleva talo oli hankittu avioliiton aikana. Seija Sointu Helinä Anttila oli hoitanut perheen talouden ja lapset sekä auttanut Raimo Aulis Anttilaa tämän tieteellisessä työssä. Todistajana kuultu eläketurvakeskuksen erityistutkija, jonka toimialaan kuuluivat ulkomaiset eläkejärjestelmät, oli kertonut, että Raimo Aulis Anttilan eläkejärjestelmän yleisesitteen mukaan tuomioistuin voi avioeron yhteydessä jakaa jommalle kummalle puolisolle kertyneen eläkeoikeuden. Aviopuolisoiden Suomessa oleva omaisuus oli pääosin perittyä.</p>
        <p>Raimo Aulis Anttila ei ollut näyttänyt, että hän oli varteenotettavin määrin rahoittanut Seija Sointu Helinä Anttilan omaisuutta Suomessa ottaen huomioon, että omaisuutta oli käytetty perheen yhteiseksi hyväksi lomapaikkana Suomessa.</p>
        <p>Raastuvanoikeus on katsonut, ettei aviopuolisoiden taloudellisten olosuhteiden kokonaisarviossa voitu pitää Kaliforniassa tehtyä ositusta kohtuuttomana tekijänä. Anttiloiden avioehtosopimusta ei voitu katsoa sinänsä kohtuuttomaksi, koska avioehdon lopputulos oli, että kumpikin osapuoli sai pitää Suomessa perimänsä omaisuuden. Se seikka, että omaisuudet olivat erisuuruiset, ei sinänsä aiheuttanut kohtuuttomuutta. Näin ollen, avio-oikeuden poissulkevan avioehdon jäädessä voimaan, osituksen kokonaisuudessaan ei voitu katsoa johtavan kohtuuttomaan lopputulokseen avioliittolain tarkoittamalla tavalla.</p>
        <p>Raastuvanoikeus on hylännyt Raimo Aulis Anttilan kanteen ja velvoittanut hänet korvaamaan Seija Sointu Helinä Anttilan oikeudenkäyntikulut 22.000 markalla 16 prosentin korkoineen 28.3.1989 lukien.</p>
      </div>
      <div>
        <h3>Helsingin hovioikeuden tuomio 27.2.1991</h3>
        <p>Hovioikeus, jonka tutkittavaksi Raimo Aulis Anttila oli valittamalla saattanut jutun, on todennut, että Raimo Aulis Anttila oli kanteessaan vaatinut, että hänen ja Seija Sointu Helinä Anttilan 30.8.1985 tekemää avioehtosopimusta soviteltaisiin raastuvanoikeuden päätöksessä lähemmin mainitulla tavalla. Puolisoiden ollessa tästä kysymyksestä eri mieltä sen ratkaiseminen olisi kuulunut ositusta toimittamaan määrättävän pesänjakajan toimivaltaan, ja hänen ratkaisuunsa tyytymättömällä puolisolla olisi ositusta moittiessaan ollut mahdollisuus saattaa asia tuomioistuimen ratkaistavaksi. Puolisoiden Suomessa olevan omaisuuden erottelua tai jakamista varten ei kuitenkaan ollut määrätty pesänjakajaa. Ne seikat, joihin Raimo Aulis Anttila oli perustanut kanteensa, olivat sellaisia, että hänellä oli ollut oikeudellista tarvetta saada jo tässä vaiheessa ratkaistavaksi se kysymys, oliko avioehtosopimusta sovellettava puolisoiden Suomessa olevan omaisuuden ositukseen. Tämän vuoksi hovioikeus on viivytyksen välttämiseksi ottanut asian välittömästi tutkittavakseen.</p>
        <p>Asiaa ratkaistaessa hovioikeus on erityisesti kiinnittänyt huomiota siihen, että avioehtosopimus oli tehty vain vähän ennen puolisoiden välien rikkoutumista ja noin kolme vuotta ennen lopullista avioeroa. Puolisoiden Amerikan Yhdysvalloissa olevan omaisuuden ositus oli perustunut heidän keskinäiseen sopimukseensa. Avioehtosopimus oli tarkoittanut pääosaltaan kummankin puolison Suomessa perimää omaisuutta ja Seija Sointu Helinä Anttilan omistamaa kiinteistöä.</p>
        <p>Hovioikeus on katsonut, että jo toimitetun osituksen ja avioehtosopimuksen yhteisvaikutus johti siihen, että Seija Sointu Helinä Anttila sai omaisuutta olennaisesti enemmän kuin Raimo Aulis Anttila. Seija Sointu Helinä Anttilan jako-osuutta ei kuitenkaan ollut pidettävä perusteettomana taloudellisena etuna eikä lopputulosta Raimo Aulis Anttilan kannalta siinä määrin kohtuuttomana, että avioehtosopimusta olisi aihetta sovitella.</p>
        <p>Näillä ja muutoin raastuvanoikeuden lausumilla perusteilla hovioikeus on jättänyt asian raastuvanoikeuden päätöksen lopputuloksen varaan. Raimo Aulis Anttila on velvoitettu suorittamaan Seija Sointu Helinä Anttilalle korvaukseksi vastauskuluista 1.500 markkaa 16 prosentin korkoineen hovioikeuden tuomion antopäivästä lukien.</p>
      </div>
    </div>
    <div>
      <h2 id="19920030mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 5.6.1991. Raimo Aulis Anttila on valituksessaan toistanut kanteensa ja vaatinut oikeudenkäyntikulujensa korvaamista korkoineen.</p>
      <p>Seija Sointu Helinä Anttila on vastannut valitukseen ja vaatinut korvausta vastauskuluistaan korkoineen.</p>
    </div>
    <div>
      <h2 id="19920030yloa0">KORKEIMMAN OIKEUDEN RATKAISU 5.3.1992</h2>
      <div>
        <h3>Käsittelyratkaisu</h3>
        <p>Raimo Aulis Anttila ja Seija Sointu Helinä Anttila ovat määräajan jälkeen toimittaneet tänne kumpikin kirjoituksen liitteineen. Korkein oikeus jättää kirjoitukset huomiotta, koska niiden huomioon ottamiseen ei ole erityistä syytä.</p>
      </div>
      <div>
        <h3>Pääasiaratkaisu</h3>
        <p>Raimo Aulis Anttilan kanne, jonka mukaan hänen ja Seija Sointu Helinä Anttilan välistä avioehtosopimusta on soviteltava siten, että viimeksi mainitun omaisuus Suomessa on omaisuutta, johon Raimo Aulis Anttilalla on avio-oikeus, tarkoittaa sellaista vaatimusta, joka on avioliittolain 103 b §:n ja 107 §:n säännösten mukaan käsiteltävä omaisuuden osituksen tai erottelun yhteydessä tai sen jälkeen. Kun Anttiloiden Suomessa olevan omaisuuden erottelua ei vielä ole suoritettu, Raimo Aulis Anttila ei tässä vaiheessa voi saattaa vaatimustaan ratkaistavaksi oikeudenkäyntimenettelyssä. Sen vuoksi Korkein oikeus harkitsee oikeaksi poistaa alempien oikeuksien Raimo Aulis Anttilan kanteesta antaman lausunnon ja jättää kanteen tutkimatta. Oikeudenkäyntikulujen korvausvelvollisuutta koskevilta osilta alempien oikeuksien ratkaisut jäävät pysyviksi. Raimo Aulis Anttila velvoitetaan korvaamaan Seija Sointu Helinä Anttilan vastauskulut täällä 1.200 markalla 16 prosentin korkoineen Korkeimman oikeuden päätöksen antopäivästä lukien.</p>
        <div>
          <p>Ratkaisuun osallistuneet: oikeusneuvokset Salervo, Nikkarinen (eri mieltä), Lindholm, Roos ja Raulos</p>
        </div>
      </div>
      <div>
        <h3>Esittelijän mietintö ja eri mieltä olevan jäsenen lausunto</h3>
        <p>Virkaa toimittava vanhempi oikeussihteeri Möller: Raimo Aulis Anttila ja Seija Sointu Helinä Anttila ovat määräajan jälkeen toimittaneet tänne kumpikin kirjoituksen liitteineen. Korkein oikeus jättänee kirjoitukset huomiotta, koska niiden huomioon ottamiseen ei ole erityistä syytä. Raimo Aulis Anttilalla on ollut riittävä oikeudellinen tarve ajaa kannetta hänen ja Seija Sointu Helinä Anttilan välisen avioehtosopimuksen sovittelemisesta. Tämän vuoksi ja kun muutakaan syytä kanteen tutkimatta jättämiseen ei ole, Korkein oikeus ottanee Raimo Aulis Anttilan kanteen tutkittavaksi ja todennee, että avioliittolain 103 b §:n 3 momentin mukaan osituksen sovittelua koskeva vaatimus voidaan tehdä joko osituksessa tai osituksen jälkeen. Saman lain 107 §:n mukaan omaisuuden erottelussa on soveltuvilta osin noudatettava, mitä 103 b §:ssä säädetään. Anttilan puolisoiden Suomessa olevan omaisuuden erottelua ei ole vielä suoritettu. Tämän omaisuuden erottelun yhteydessä tulee arvioitavaksi myös kysymys osituksen toimittamisesta heidän välillään, jolloin vasta on mahdollista tehdä vaatimus osituksen sovittelusta siten, että määrättäisiin, että omaisuus, johon toisella puolisolla ei avioehtosopimuksen nojalla ole avio-oikeutta, on omaisuuden osituksessa kokonaan tai osaksi oleva omaisuutta, johon toisella puolisolla on avio-oikeus. Sen vuoksi Raimo Aulis Anttila ei tässä vaiheessa voi saada vaatimustaan kanteessa tarkoitetun avioehtosopimuksen sovittelusta ratkaistuksi tuomioistuimessa, joten vaatimus on ennenaikainen. Näillä perusteilla muutettaneen hovioikeuden tuomion ja raastuvanoikeuden päätöksen lopputulosta siten, että Raimo Aulis Anttilan kanne hylättäneen ennenaikaisena. Raimo Aulis Anttila velvoitettaneen korvaamaan Seija Sointu Helinä Anttilalle vastauksen antamisesta täällä aiheutuneet kulut 1.200 markalla 16 prosentin korkoineen Korkeimman oikeuden tuomion antopäivästä lukien.</p>
        <p>Oikeusneuvos Nikkarinen: Hyväksyn mietinnön.</p>
      </div>
    </div>
  </finlex:content>
</finlex:document>
