<?xml version="1.0" encoding="utf-8"?>
<finlex:document xmlns:finlex="http://www.finlex.fi/xyz/" xmlns:dcterms="http://dublincore.org/documents/2012/06/14/dcmi-terms/" xmlns:html="http://www.w3.org/1999/xhtml">
  <dcterms:publisher>Oikeusministeriö</dcterms:publisher>
  <dcterms:creator>Korkein oikeus</dcterms:creator>
  <dcterms:coverage>Suomi</dcterms:coverage>
  <dcterms:accessRights>Public</dcterms:accessRights>
  <dcterms:identifier>19920045</dcterms:identifier>
  <finlex:ecliIdentifier>ECLI:FI:KKO:1992:45</finlex:ecliIdentifier>
  <dcterms:title>KKO:1992:45</dcterms:title>
  <dcterms:description>
    <p>
      <strong>Oikeusvoima</strong>
    </p>
  </dcterms:description>
  <finlex:registerNumber>S91/821</finlex:registerNumber>
  <dcterms:date pvm="19911106">1991-11-06</dcterms:date>
  <finlex:fileCopyNumber>1186</finlex:fileCopyNumber>
  <dcterms:issued pvm="19920330">1992-03-30</dcterms:issued>
  <dcterms:abstract>
    <p>A:n vaadittua kanteessa B:ltä työpalkkoja sillä perusteella, että hän oli 4.12.1984 solmitun sopimuksen perusteella tehnyt omakotitalon rakennustyötä B:n palveluksessa, kanne oli lainvoimaisesti hylätty. Myöhemmin A vaati B:ltä vahingonkorvauksena tai perusteettomana etuna samat määrät kuin aikaisemmin sillä perusteella, että 4.12.1984 tehtyä sopimusta oli oikeustoimilain 31 §:n ja 33 §:n nojalla pidettävä pätemättömänä ja että sopimuksen ehtojen soveltaminen johti kohtuuttomuuteen A:ta kohtaan.</p>
    <p>A oli uudessa kanteessa esittänyt vaatimuksilleen siinä määrin toisenlaiset perusteet kuin aikaisemmin, että uusi kanne voitiin tutkia.</p>
  </dcterms:abstract>
  <dcterms:tableOfContents>
    <a href="19920045aloa0">ASIAN KÄSITTELY ALEMMISSA OIKEUKSISSA</a>
    <a href="19920045mhaku0">MUUTOKSENHAKU KORKEIMMASSA OIKEUDESSA</a>
    <a href="19920045yloa0">KORKEIMMAN OIKEUDEN RATKAISU 30.3.1992</a>
  </dcterms:tableOfContents>
  <finlex:content id="s19920045.kko">
    <div>
      <h2 id="19920045aloa0">ASIAN KÄSITTELY ALEMMISSA OIKEUKSISSA</h2>
      <div>
        <h3>Kanne Loimaan kihlakunnanoikeudessa</h3>
        <p>Pentti Johan Kivinen on Mellilän Hirsityö Erlund &amp; Erlund avoimelle yhtiölle ja sen yhtiömiehille Leif Edvard ja Tomi Leif Erlundille 26.2.1990 tiedoksi toimitetun haasteen nojalla lausunut, että hän ja hänen vaimonsa Vuokko Hellevi Kivinen olivat 4.12.1984 allekirjoittaneet sopimuksen yhtiötä edustaneen Leif Edvard Erlundin kanssa. Sopimuksen mukaan Kivisen puolisot olivat sitoutuneet rakentamaan Leif Edvard Erlundin omistamalla, Jokioisten kunnan Niemen kylässä sijaitsevalla, sittemmin Aamuruskon tilaksi RN:o 2:83 lohotulla kiinteistöllä olleen hirsikehikon valmiiksi omakotitaloksi siten, että he hankkivat tarvittavat rakennustarvikkeet ja Leif Edvard Erlund maksoi tarvikkeista syntyvät laskut.</p>
        <p>Kivisillä oli sopimuksen mukaan oikeus muuttaa asumaan kyseiseen omakotitaloon ja he sitoutuivat suorittamaan Leif Edvard Erlundille sopimuksessa tarkemmin määrätyllä tavalla laskettavan, sijoitetun pääoman korkoa vastaavan vuokran muuttopäivästä lukien kultakin kuukaudelta sen viimeiseen päivään mennessä.</p>
        <p>Sopimuksessa oli myös vailla oikeudellista merkitystä oleva määräys siitä, että Leif Edvard Erlund oli oikeutettu myymään kiinteistön omaan lukuunsa, mikäli Kiviset laiminlöivät vuokran suorittamisen siten, että maksamaton vuokra ylitti kahden kuukauden täyttä vuokraa vastaavan määrän.</p>
        <p>Kivisen puolisoiden työpanoksen korvaamisen piti tapahtua sopimuksen mukaan siten, että Leif Edvard Erlund sai kiinteistön kauppahinnasta rakennushankkeesta hänelle aiheutuneita kuluja ja maksamatonta vuokraa vastaavan määrän loppuosan kauppahinnasta tullessa Kivisille sen jälkeen, kun siitä oli vähennetty Leif Edvard Erlundille kaupasta mahdollisesti aiheutuva veroseuraamus. Lisäksi sopimuksessa oli määrätty, että Kivisten oma työpanos sisältyi tähän heille tulevaan osaan kauppahinnasta eikä heillä ollut oikeutta lisävaatimuksiin siinäkään tapauksessa, ettei heille sopimuksen mukaan kertyisi mitään kauppahinnasta.</p>
        <p>Kiviset olivat täyttäneet rakentamisvelvoitteensa Pentti Johan Kivisen työpanoksen arvon ollessa 35.171,21 markkaa ja Vuokko Hellevi Kivisen 26.865,27 markkaa. Kiviset olivat vaatineet mainittuja kiinteistön myyntihetkellä erääntyviä korvauksia Leif Edvard Erlundilta tälle jo 5.7.1985 lähetetyllä, erittelyt sisältäneellä kirjatulla kirjeellä, jonka saatuaan Leif Edvard Erlund ei ollut reklamoinut.</p>
        <p>Leif Edvard Erlund oli 8.10.1985 vahvistetulla kauppakirjalla myynyt tilan rakennuksineen 230.000 markan kauppahinnasta kolmannelle osapuolelle ja oli esittänyt 1.4.1986 päivätyn tilityksen, jonka mukaan kauppahinnasta kuului Kivisille 20.879,80 markkaa.</p>
        <p>Kihlakunnanoikeus oli Pentti Johan Kivisen yhtiötä sekä Leif Edvard, Kim Leo ja Tomi Leif Erlundia vastaan ajetun kanteen johdosta 9.11.1988 julistamassaan lainvoiman saaneessa päätöksessä katsonut, etteivät Pentti Johan ja Vuokko Hellevi Kivinen olleet olleet yhtiöön työsuhteessa, mutta oli velvoittanut vastaajat korvaamaan Kivisille näiden rakennukseen panemista tarvikkeista johtuneet kustannukset pääomaltaan 9.751,45 markkaa, jonka määrän yhtiö oli viivästyskorkoineen maksanut. Samalla kihlakunnanoikeus oli todennut, että yhtiö oli Leif Edvard Erlundin lisäksi vastuussa sopimuksen velvoitteista.</p>
        <p>Edellä mainittua sopimusta tehtäessä Leif Edvard Erlund oli käyttänyt hyväkseen Kivisten pulaa ja näiden hänestä asunnon suhteen riippuvaista asemaa edustaen itselleen heidän työpanostensa osalta sellaista aineellista etua, joka oli ilmeisessä epäsuhteessa siihen, mitä hän oli itse myöntänyt. Lisäksi Leif Edvard Erlund oli vaatinut sopimuksen tehtäväksi sellaisissa olosuhteissa, että niistä tietoisen oli kunnianvastaista ja arvotonta vedota oikeustoimeen. Sopimuksen ehtojen soveltaminen oli myös johtanut sellaiseen kohtuuttomuuteen, että Leif Edvard Erlundin tekemän tilityksen mukaan Kivisen puolisoiden työpanosten osalle oli tullut vain 11.128,35 markan korvaus, mikä sekin oli maksamatta. Sopimuksen johdosta vastaajat olivat siten saaneet perusteettomana etuna pääosan Kivisten työpanoksesta ja nämä olivat kärsineet vastaavan vahingon. Vahinko oli aiheutunut siitä, että Leif Edvard Erlund oli myynyt kiinteistön liian halvalla ja soveltanut sopimuksessa olevaa kohtuutonta ehtoa Kivisten työpanosten korvaamisesta.</p>
        <p>Vastaajat eivät olleet kohtuullisessa ajassa reklamoineet siltä osin kuin Kiviset olivat esittäneet selvityksen työpanoksensa määrästä. Vuokko Hellevi Kivinen oli siirtänyt saamisensa Pentti Johan Kiviselle.</p>
        <p>Sen vuoksi Pentti Johan Kivinen on vaatinut, että 4.12.1984 tehty sopimus todettaisiin häntä ja Vuokko Hellevi Kivistä kohtaan pätemättömäksi tai ainakin sovittelua vaativalla tavalla kohtuuttomaksi ja että yhtiö, Leif Edvard Erlund ja Tomi Leif Erlund velvoitettaisiin yhteisvastuullisesti suorittamaan vahingonkorvauksena tai perusteettoman edun palautuksena hänelle hänen osaltaan 35.171,21 markkaa ja Vuokko Hellevi Kivisen osalta 26.865,27 markkaa, molemmat määrät 16 prosentin korkoineen 8.10.1985 lukien sekä korvaamaan hänen oikeudenkäyntikulunsa 16 prosentin korkoineen kihlakunnanoikeuden päätöksen julistamispäivästä lukien.</p>
      </div>
      <div>
        <h3>Loimaan kihlakunnanoikeuden päätös 5.4.1990</h3>
        <p>Kihlakunnanoikeus on lausunut, että Pentti Johan Kivisen Mellilän Hirsityö Erlund &amp; Erlund nimiseen avoimeen yhtiöön, Leif Edvard Erlundiin ja Tomi Leif Erlundiin nyt kohdistama kanne oli vaatimuksiinsa ja siihen oikeussuhteeseen nähden, johon vaatimukset perustuivat, identtinen Loimaan kihlakunnanoikeuden 9.11.1988 varsinaisasiain pöytäkirjan 630 §:n kohdalla julistamalla päätöksellä ratkaiseman samojen asianosaisten välisen kanteen kanssa sikäli, että nyt esitetyt vaatimukset olivat samat, jotka kihlakunnanoikeus oli tuolloin lainvoimaisella päätöksellä hylännyt. Viimeksi mainitun päätöksen oikeusvoimavaikutus esti tutkimasta nyt esitettyjä vaatimuksia. Sen vuoksi kihlakunnanoikeus on jättänyt kanteen tutkimatta. Pentti Johan Kivinen on velvoitettu suorittamaan yhtiölle, Leif Edvard Erlundille ja Tomi Leif Erlundille yhteisesti korvaukseksi oikeudenkäyntikuluista 6.750 markkaa 16 prosentin korkoineen 5.4.1990 lukien.</p>
      </div>
      <div>
        <h3>Turun hovioikeuden päätös 7.5.1991</h3>
        <p>Hovioikeus, jonka tutkittavaksi Pentti Johan Kivinen oli saattanut jutun, on lausunut, että Pentti Johan Kivinen oli 31.3.1988 vireille tulleessa avointa yhtiötä sekä sen yhtiömiehiä Leif Edvard ja Tomi Leif Erlundia vastaan ajamassaan työntekijän palkkaetuja koskevassa jutussa esittämässään kanteessa, jonka Loimaan kihlakunnanoikeus oli 9.11.1988 julistamallaan lainvoiman saaneella tuomiolla nyt kysymyksessä olevin osin hylännyt, vaatinut vastaajien velvoittamista suorittamaan hänelle työsuhteesta johtuvina saamisina hänen itsensä osalta yhteensä 35.171,21 markkaa ja Vuokko Hellevi Kivisen osalta 26.865,27 markkaa korkoineen. Tuota kannetta oli ajettu sillä perusteella, että Kiviset olivat syksyllä 1984 suullisesti tehdyn ja 4.12.1984 kirjallisesti vahvistetun työsopimuksen nojalla työsopimussuhteisina työntekijöinä tehneet omakotitalon rakennustyötä yhtiön palveluksessa ajalla 12.10.1984-24.5.1985 yhtiön omistamalla Jokioisten kunnan Niemen kylässä sijaitsevalla Aamuruskon tilalla RN:o 2:83.</p>
        <p>Nyt kysymyksessä olevassa 26.2.1990 vireille tulleessa avointa yhtiötä sekä sen yhtiömiehiä Leif Edvard ja Tomi Leif Erlundia vastaan ajamassaan jutussa Pentti Johan Kivinen oli perustanut 35.171,21 markan ja 26.865,27 markan suuruiset vaatimuksensa siihen, että 4.12.1984 tehtyä sopimusta oli pidettävä pätemättömänä ja kohtuuttomana, koska sopimusta tehtäessä Leif Edvard Erlund oli käyttänyt hyväkseen Pentti Johan ja Vuokko Hellevi Kivisen pulaa ja hänestä riippuvaista asemaa edustaen itselleen Kivisten työpanosten osalta sellaista aineellista etua, joka oli ilmeisessä epäsuhteessa siihen, mitä hän oli näille myöntänyt. Kanne oli perustettu myös siihen, että Leif Edvard Erlund oli vaatinut sopimuksen tehtäväksi sellaisissa olosuhteissa, että niistä tietoisen oli kunnianvastaista ja arvotonta vedota oikeustoimeen, minkä lisäksi sopimuksen ehtojen soveltaminen johti kohtuuttomuuteen kantajan kannalta.</p>
        <p>Koska Pentti Johan Kivinen oli 26.2.1990 vireille tulleessa kanteessaan esittänyt vaatimuksilleen siinä määrin toisenlaiset perusteet kuin aikaisemmin, ei näihin perustuvia vaatimuksia ollut ratkaistu kihlakunnanoikeuden 9.11.1988 julistamalla päätöksellä. Kihlakunnanoikeuden ei siten olisi pitänyt mainitsemillaan perusteilla jättää kannetta tutkimatta. Sen vuoksi hovioikeus on kumonnut kihlakunnanoikeuden päätöksen ja vapauttanut Pentti Johan Kivisen oikeudenkäyntikulujen korvausvelvollisuudesta sekä palauttanut jutun kihlakunnanoikeuteen. Asianosaisen, joka tahtoi saattaa jutun uudelleen käsiteltäväksi, tuli siitä palauttamispäätöksen saatua lainvoiman viipymättä ilmoittaa Loimaan tuomiokunnan kansliaan.</p>
      </div>
    </div>
    <div>
      <h2 id="19920045mhaku0">MUUTOKSENHAKU KORKEIMMASSA OIKEUDESSA</h2>
      <p>Valituslupa on myönnetty 10.9.1991. Yhtiö, sekä Leif Edvard ja Tomi Leif Erlund ovat vaatineet hovioikeuden päätöksen kumoamista ja kihlakunnanoikeuden päätöksen pysyttämistä sekä korvausta oikeudenkäyntikuluistaan kaikissa oikeusasteissa korkoineen.</p>
      <p>Pentti Johan Kivinen on antanut pyydetyn vastauksen ja vaatinut korvausta oikeudenkäyntikuluistaan 16 prosentin korkoineen.</p>
    </div>
    <div>
      <h2 id="19920045yloa0">KORKEIMMAN OIKEUDEN RATKAISU 30.3.1992</h2>
      <p>Hovioikeuden päätöstä ei muuteta. Mellilän Hirsityö Erlund &amp; Erlund niminen avoin yhtiö sekä Leif Edvard ja Tomi Leif Erlund velvoitetaan yhteisvastuullisesti suorittamaan Pentti Johan Kiviselle korvaukseksi vastauskuluista Korkeimmassa oikeudessa 2.000 markkaa 16 prosentin korkoineen Korkeimman oikeuden päätöksen antopäivästä lukien.</p>
      <div>
        <p>Ratkaisuun osallistuneet: oikeusneuvokset Nybergh, Riihelä, Ketola ja Wirilander sekä ylimääräinen oikeusneuvos Heikonen</p>
      </div>
    </div>
  </finlex:content>
</finlex:document>
